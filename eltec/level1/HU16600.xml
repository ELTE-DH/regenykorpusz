<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU16600" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az arany polgár : Regény : ELTeC edition</title>
				<author ref="viaf:121536328">Lovik Károly (1874-1915)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31026</measure>
				<measure unit="pages">78</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Az arany polgár : Regény</title>
					<date>2017-02-23</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16600/16600"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Lipták Éva</name>
						<name>Szabó Attila</name>
						<name>Fecz Ágnes</name>
					</respStmt>
					<bibl type="digitalSource">
						<title>Az arany polgár : Regény</title>
						<date>2017-02-23</date>
						<ref target="http://mek.oszk.hu/16600/16600"/>
					</bibl>
					<bibl type="printSource">
						<title>Az arany polgár</title>
						<author>Lovik Károly</author>
						<pubPlace>Budapest</pubPlace>
						<publisher>Légrády</publisher>
						<ref target="http://mek.oszk.hu/16600/16600/pdf/"/>
					</bibl>
				</bibl>
				<bibl type="firstEdition">
					<title>Az arany polgár : Regény</title>
					<author>Lovik Károly</author>
					<date>1908</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu"/>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-29"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Pető Péter, egy ifju pesti jogász, szeptember elsején lakás után kutatott.
               Bolyongásaiban elvetődött a Terézvárosba, ahol egy ormótlan sárga ház kapuján a
               következő cédula fityegett:</p>
				<p>„Itt egy szoba kiadó. Megjegyzendő, hogy nem mindenkinek alkalmas.”</p>
				<p>A diák, akit a szoba sajátos meghatározása izgatott, befordult a kapu alá és
               megkérdezte a házmestert, ki intézkedik a furcsa lakás ügyében? A háziurhoz
               utasitották és az ifju csakhamar a második emeleten járt, ahol egy kemény
               tölgyfaajtóra ez volt kiirva: „Karpfenbiller”.</p>
				<p>- Ejnye, de különös név, - elmélkedett a jogász és erőteljesen meghuzta az ódon
               sárgaréz csöngetyüt.</p>
				<p>Meglehetős sokáig kellett várnia, mig végre lépések hallatszottak s egy hang szólalt
               meg az ajtó mögött:</p>
				<p>- Ki az?</p>
				<p>- Én vagyok, - felelt Pető öntudatosan.</p>
				<p>- Mit kiván? - kérdezte tovább a hang.</p>
				<p>- A szobát akarom kibérelni, - volt a felelet.</p>
				<p>Az ajtó megnyilt. Pető egy csinos arcu kisasszonnyal állt szemben; a hölgy nyilván
               éppen takaritott, a fején kendő, a kezében tollseprő volt.</p>
				<p>- Van szerencsém, - mondotta az ifju.</p>
				<p>A kisasszony röviden végzett.</p>
				<p>- A szobát édesapám adja ki, - jelentette ki. - Szemben velünk van egy barna ház,
               abban a földszinten lakatosműhelyt talál, ott beszélhet vele.</p>
				<p>Ezzel az ajtó becsukódott s a diák ismét leballagott a lépcsőkön. Amint kifelé
               tartott, egy pillantást vetett a nagy udvarra, amely tele volt zöldséggel, répával,
               kalarábéval, retekkel, salátával; a töredezett vakolatu falak között a
               veteményeskertek nehéz levegője lógott. Az udvar végén pár lépcső látszott, amelyek a
               kertféle telekre vezettek. Egy nagy boglyában rengeteg széna meredezett itt az
               égnek.</p>
				<p>- Furcsa egy ház, - állapitotta meg magában a diák és kiballagva a kapun, kivülről is
               végignézett az épületen.</p>
				<p>A régi Pest egy jellegzetes maradványával állott szemben. A kétemeletes, fészerhez
               hasonló alkotmány multszázad-eleji pallérstilusban épült, apró ablakokkal,
               bástyaszerü kéményekkel, mélyen leereszkedő tetővel, amely még barátságtalanabbá
               tette az amugy sem kedvező benyomást. A kapualja rengeteg nagy volt, fölötte Szent
               Nepomuk álldogált üvegburkolat mögött; a jóságos védnök piros kancsót tartott a
               kezében és buzgón öntözött egy égő házat, amely rácáfolva a perspektiva törvényeire,
               éppen akkora volt, mint a szent feje. Jobbra a bejárattól pékműhely helyezkedett el,
               balra koporsókereskedés: a kis kirakatban szemfödelek és gipszangyalok szomorkodtak.
               A ház falán kőtábla jelezte a nagy árviz egykori állását.</p>
				<p>A diák, bevégezvén szemléjét, átment az utca tulsó oldalára s a barna épület
               udvarában csakhamar megtalálta a jelzett lakatosműhelyt. Keskeny ajtón kellett
               bejárulnia, hogy egy sötét, hideg szobába érjen, amelyben füstölgő lámpa terjesztett
               gyönge fényt. A sarokban, rozoga asztal mellett, prémes galléru, hosszu kabátban,
               gyapotkendővel nyakán egy öreg ur ült és egykedvüen pipázott, mig a szomszéd
               helyiségben vadul csattogtak a kalapácsok.</p>
				<p>- Karpfenbiller úr? - kérdezte a diák, udvariasan megemelve kalapját.</p>
				<p>- Nem, - felelte az öreg meg sem mozdulva.</p>
				<p>- Ide utasitottak, - folytatta Pető és körüljártatta szemét a rideg helyiségben,
               amelynek butorzata egy szék meg egy asztal volt. - A kiadó szoba miatt érdeklődtem
               és odaát egy fiatal hölgy azt mondta, hogy Karpfenbiller ur a lakatosműhelyben
               található.</p>
				<p>A rosszkedvü öreg gunyosan nézett rá a diákra.</p>
				<p>- Nem vagyok Karpfenbiller, - felelte aztán.</p>
				<p>- Bocsánat, - szólt Pető, - akkor talán szives volna megmondani, hol találhatom meg
               Karpfenbiller urat?</p>
				<p>Az öreg most gunyosan hunyoritott a szemével.</p>
				<p>- Sehol, fiatalur, sehol.</p>
				<p>- Sehol?</p>
				<p>- Nem bizony. És pedig egyszerü oknál fogva. Azon oknál fogva, mert Karpfenbiller ur
               nem létezik.</p>
				<p>A diák csodálkozva nézett a prémeskabátura, aztán igy szólt:</p>
				<p>- Miként lehet az, hogy Karpfenbiller nem létezik, mikor most voltam a lakásán s
               magam szemével láttam ajtajára a nevét kiirva?</p>
				<p>Az öreg szippantott egyet-kettőt rosszul égő pipájából.</p>
				<p>- Az ugy lehet, fiatalur, - felelte szárazon, - hogy önnek a logikája rossz. Mert,
               humillime, miből következteti ön azt, hogy Karpfenbiller ur létezik? Abból, hogy ezt
               a nevet kiirva látta az ajtóra. Hát ha azt irom a lakásom elé: „Asztal” vagy „Ablak”,
               abból az következik, hogy engem, aki benne lakom, Asztalnak vagy Ablaknak hivnak? Én
               azt irhatom ki az ajtómra, amit akarok, azt, hogy „Kaptafa” éppugy, mint azt, hogy
               „Diátrum”, az ellen senkinek sem lehet kifogása... Avagy - tette hozzá csöndes
               megvetéssel - a mélyen tisztelt hatóság már ezt a jogot is el akarja tőlünk
               venni?</p>
				<p>Az öreg szavai befejezésével ránézett a diákra, körülbelül azzal a tekintettel,
               amellyel a tarokkjátékos, ha befejezésül az ultimót vágja ki. De Petőre nem hatottak
               az ilyen dolgok, elve volt, hogy nem egykönnyen hagyja magát a kerékvágásból
               kizökkenteni.</p>
				<p>- Teljesen értem önt, uram, - válaszolta tehát nyugodtan. - Jogi szempontból önnek
               mindenképp igaza van.</p>
				<p>- És személyi okokból is, - tette hozzá az öreg. - Igy legalább nem zavarnak
               minduntalan alkalmatlan látogatók, kéregetők és egyéb tolakodók.</p>
				<p>Egy kis szünet következett.</p>
				<p>- Milyen néven tisztelhetem tehát uraságodat? - kérdezte végre Pető.</p>
				<p>- Okvetlen szükséges ezt tudnia? - vetette ellene a háziur.</p>
				<p>- Miután ki akarom venni a szobát, mindenesetre.</p>
				<p>Az öreg egy ideig hallgatott, aztán röviden igy szólt:</p>
				<p>- Bauernebel a nevem.</p>
				<p>A diák kissé meglepődött.</p>
				<p>- Bauernebel Jeromos? - kérdezte.</p>
				<p>- Az vagyok, - felelte a megszólitott.</p>
				<p>Pető ránézett az öregre, akinek nevét hallásból, ujsághirekből régen ismerte. De ki
               is ne ismerte volna ezt a sajátos különcöt, Pest leggazdagabb háziurát, aki ötven
               beépitett telket vallhatott a magáénak s akinél fukarabb embert még anya nem szült?
               Házait a város minden részében megtalálhattad, rosszkarban tartott, nagy, sárga
               kaszárnyákat, amelyekről leritt gazdájuk rideg pénzszomja, jóllehet valamennyin ott
               állt a Szent Nepomuk, jóságos arccal öntözve az elrajzolt lángokat. A Bauernebelek
               együtt keletkeztek Pesttel, együtt gazdagodtak meg vele, csak a haladásban nem
               tartottak lépést a fővárossal. Mig körülöttük minden fejlődött, szépült, addig a
               Bauernebel-házak megmaradtak azoknak a rozoga hombároknak, amilyeneknek őket a század
               elején épitették, apró ablakokkal, sötét lépcsőházakkal, repedezett falakkal.
               Némelyik ház a város legforgalmasabb pontján állott s maga a telek kétszer annyit ért
               meg, mint a rajta álló ócska alkotmány. Ám a Bauernebelek nem bontottak s nem
               épitettek ujra, nem alakitották át ócskaságaikat, a világért el nem adták őket. Mint
               az igazi fukar, aki nem adja takarékba pénzét, hanem rajta ül a pénzeszsákon, a
               Bauernebelek éppigy helyezkedtek el házaikon, nem engedték ki őket a karmaik közül,
               gyönyörködtek bennök, imádták őket s valamint egy kabátot addig viseltek, amig
               rongyokban nem szakadt le róluk, a házaikat is addig tartogatták, mig össze nem
               dőltek. Könnyen tehették, annyi vagyonuk volt, hogy egy vármegyét a mellényzsebükből
               kifizethettek volna, szőröstől-bőröstől, hajduval, pandurral, instrukcióval
               együtt.</p>
				<p>A Bauernebeleknek gazdagságukon kivül két jellemző vonása volt: az egyik a már
               jelzett fukarság, a másik a perlekedésre való hajlandóság. Az előbbit dédapjuk
               Németországból hozta magával, a répatermő sváb földekről, a másik hajlandóság magyar
               szerzemény volt, jele az aklimatizálódásnak. A garasoskodásban ezek a gazdag háziurak
               páratlanok voltak: a személyükre semmit sem költöttek, ötször felmelegitett
               ételekkel táplálkoztak s egy rend ruhában mentek át a férfikorból az aggastyáni
               mesgyékre. Az utcán messziről meg lehetett őket ismerni borzasszőrü
               köcsögkalapjukról, flaskózöld kabátjukról, kampósnyelü tarka esernyőjükről, amely
               családi ereklyeként szállt apáról-fiura. Soha őket élő lélek omnibuszon kivül más
               kocsin járni nem látta, soha rajtuk kereskedő, iparos nem keresett. Szórakozás,
               fényüzés ismeretlen volt számukra s csak Bauernebel Jeromos engedett meg magának
               annyit, hogy délután egy-egy órára bement a kávéházba s ott egy pohár vizet kért,
               amelybe aztán a magával hozott cukrot dobta bele.</p>
				<p>A fővárosban számos anekdota keringett a gazdag család fukarságáról, közülök csak
               egyet jegyeztem föl. Amikor Bauernebel Konrádot, Jeromos apját, az utcán a guta
               ütötte meg, két hordár cipelte haza az öreget, aki már beszélni nem tudott, csak a
               két ujját mutatta a feleségének, jelezve, hogy ilyen kulcs szerint fizesse ki a
               segitő kezeket. Az asszony a mozdulatból két forintot értett s azt át is adta a
               hordároknak, Konrád azonban két hatost gondolt s látva a hallatlan pazarlást, amelyet
               felesége mivel, szörnyethalt.</p>
				<p>De nemcsak a fukarságban, a Bauernebelek összeférhetetlenségben is nagyok voltak és
               szere-száma nincs azoknak a bélyeges papirosoknak, amelyek az ő ügyeikben bolyongtak
               fórumról-fórumra. Jeromos boldogtalan volt, ha egy nap nem pörölhette ki alaposan
               magát, sőt volt egy ügyvédje, az öreg Juvenczius, aki nem foglalkozott mással,
               minthogy az ő pöreit bonyolitgatta. Bauernebel összekapott az egész világgal,
               magányosokkal éppugy, mint testületekkel, családokkal éppugy, mint a hatósággal.
               Bepörölte a susztert, - elmaradt haszon és erkölcsi kár miatt, - ha a kitüzött időnél
               csak egy nappal is később hozta el a cipőjét; sikkasztás miatt jelentette fel a
               cselédjét, ha az a kiszabott egy darab kenyér helyett két karajt szelt le magának
               vacsorára; idegen vagyon rongálás cimén támadt rá lakóira, ha azok a gyufáikat a
               lépcsőház falán huzták végig. És e csodálatos pörök, minden biró legrémesebb
               álomképei, évszámra folytak, meg lettek appellálva, ki lettek bővitve, meg lettek
               ujitva, részben anyagi haszonból, főleg azonban, hogy Bauernebel Jeromosnak igaza
               legyen. Ez volt az ő szenvedélye, az ő alfája és omegája s hogy igaza legyen, nyugodt
               lélekkel képes lett volna a legnagyobb igazságtalanságra.</p>
				<p>- Tehát, hogy a tárgyra térjünk; egy szoba kiadó a házban? - kérdezte ujra Pető.</p>
				<p>- Igenis, fiatalur, - felelte Jeromos. - Mégpedig egy furcsa szoba. Egy igen furcsa
               szoba. Előre figyelmeztetem rá, csak ugy vegye ki, ha jó idegei vannak. Nem akarom,
               hogy utólagos differenciák merüljenek fel köztünk, clara pacta, boni amici.</p>
				<p>- Az idegzetem eléggé rendben van, - szólt a diák önérzetesen.</p>
				<p>- No, majd meglátjuk, - hümmögött a háziur. - Végén csattan az ostor.</p>
				<p>- Tudom, - bólintotta a jogász.</p>
				<p>Bauernebel egy percig hallgatott, aztán igy szólt:</p>
				<p>- Tehát ha a dolog igy áll, térjünk a részletekre. Mindenekelőtt; ösmeri ön
               Jozefint?</p>
				<p>- Sohasem hallottam ilyen hölgynek a hirét, - rázta meg fejét az ifju.</p>
				<p>- Valóban nem? - kérdezte az öreg, vércsetekintettel kémlelve a fiatalember
               arcvonásait.</p>
				<p>- Megesküdhetem rá, uram.</p>
				<p>- Hát tegye azt, - kapott a szón a háziur. - Tegye azt és esküdjön meg, hogy nem
               ösmeri Jozefint és nem Jozefin küldte önt hozzám.</p>
				<p>Pető vállat vont. Ugy látszik, az öreg igazat mondott, mikor kijelentette, hogy a
               Bauernebel-házban erős idegekre van szükség.</p>
				<p>- Ahogy parancsolja!</p>
				<p>A pesti Krőzus gyorsan felállt és megeskette az ifjut, hogy sohasem beszélt
               Jozefinnel, sem megbizottjával és nem jár el Jozefin semminemü dolgában.</p>
				<p>Pető nyugodtan letette a főesküt.</p>
				<p>Bauernebel most megint visszatelepedett a székre.</p>
				<p>- Akkor megkaphatja a szobát, - dörmögte lassan. - Fizet érte havonta tizennégy
               forint és hatvan krajcárt és pedig mindig előre, elsején, déli tizenkét óráig.</p>
				<p>A diák fölcsapott. Micsoda mulatságos dolgokra van itt kilátás, ha már a bevezetés
               ilyen sokat igérő! Dehogy szabad egy ilyen szobát kiengedni!</p>
				<p>- Az üzlet meg van kötve, - szólt a háziur, egy ivet vonva elő a fiókból, - most még
               tessék a szerződést aláirni.</p>
				<p>Rendes kontraktus volt, mindenféle pontozatokkal, amelyek közt az volt a
               legérdekesebb, hogy a bérlő kijelentette, miszerint se nem zenész, sem pedig ipari
               célokra nem kivánja a szobát, sem azt üzleti helyiségnek nem fogja használni. A diák
               aláirta a föltételeket, aztán igy szólt:</p>
				<p>- Rendben vagyunk?</p>
				<p>- Rendben, - intett a prémkabátos.</p>
				<p>- Engedje meg, - szót Pető a kalapja után nyulva, - hogy örvendjek a
               szerencsének.</p>
				<p>- Majd elválik, - sunyitott az öreg és óvatosan elrakta a papirost.</p>
			</div>
			<div type="chapter">
				<head>II.</head>
				<p>Pető másnap, egy hordártól kisérve, beköltözött a sárga házba. A furcsa szoba puritán
               egyszerüséggel volt berendezve: mindössze egy ágy, egy asztal, egy szekrény és egy
               szék állt benne; igaz, még egy ócska kandalló is, amelyre rá volt irva:
               „Kályhajavitásokat a háziur nem végeztet.” Az utóbbi széljegyzeten Pető, ismerve az
               előzményeket, nem igen csodálkozott, az a tény azonban, hogy az összes butorok
               vaspántokkal voltak a padlóhoz erősitve, némileg meglepte.</p>
				<p>- Csak nem gondolja a háziur, hogy ezeket az ócskaságokat valaki ellopja? - kérdezte
               tehát az installációra megjelent házmestertől.</p>
				<p>- Óh nem, - felelte Lámpl, a derék kulcsár, akinek gondterhelt sovány ábrázata
               messziről elárulta az agyonkinzott alkalmazottat. - Ennek más oka van!</p>
				<p>- És pedig?</p>
				<p>- És pedig az, - sóhajtott a házmester, hogy az ur előtt e helyen egy rosszlelkü
               fiatalember lakott. Ez a bérlő azt tette, hogy egész éjjel jobbra-balra huzgálta az
               ágyat, meg a szekrényt, ugyhogy Bauernebel ur, aki a szomszéd szobában lakik, percre
               nem volt képes a szemét lehunyni.</p>
				<p>Pető nagy szemet meresztett.</p>
				<p>- Egész éjjel huzogatta a butorokat? Talán meghibbant az elméje?</p>
				<p>A házmester sóhajtott.</p>
				<p>- Nem, uram, óh nem. Távolról sem. Ő a Jozefin őnagysága megbizottja volt.</p>
				<p>A diák most másodszor hallotta ezt a női nevet s azért célszerünek tartotta
               megkérdezni, ki tulajdonképpen Jozefin őnagysága, akinek személye ilyen furcsa
               dolgokkal van összeköttetésben.</p>
				<p>Lámpl ur összecsapta a kezét, mint a történelem tanára, ha a diák nem tudja, mi az
               aranybulla.</p>
				<p>- Ön nem ismeri őnagyságát? - szólt kételkedve. - Ön nem ismeri? Lehetetlen.</p>
				<p>- A lehetetlen szót Napoleon kitörölte a szótárból, Lámpl ur, - vélte Pető.</p>
				<p>A házmester keserü mosollyal bólintgatta ősz fejét.</p>
				<p>- Nos, ha nem tudja, még mindig elég korán fogja megtudni, uram, ki ő? Tulkorán,
               uram, tulkorán! És eleget is fog szenvedni tőle, én mondom, ha ugyan első nap meg nem
               szökik innét!</p>
				<p>E pillanatban különös dolog történt.</p>
				<p>Az udvar felől harangok szólaltak meg, komoly, nagy harangok, amilyenek csak öreg
               vidéki templomokban vannak: mélyszavuak, ablakrenditők, messzire repülők. Ha püspököt
               temetnek, királyfit keresztelnek, akkor van ilyen harangozás, aminő e percben
               végigviharzott az ódon Bauernebel-házon, lepörgetve a falakról a vakolatot.</p>
				<p>- Hát ez mi? - csodálkozott a diák. - Templom is van a házban?</p>
				<p>Lámpl mélyen felsóhajtott.</p>
				<p>- Óh nem. Ez nem templom. Ez őnagysága műve.</p>
				<p>- Jozefiné?</p>
				<p>- Igen, uram. Csak ő tudja igy az embert megkinozni. Mert tudnia kell, uram, hogy
               őnagysága harangműhelyt tart a házban.</p>
				<p>- Hát harangöntő ez a hölgy? - kérdezte Pető egyre jobban beleszédülve Jozefin
               természetrajzába.</p>
				<p>Lámpl megrázta fejét.</p>
				<p>- Nem, uram. Ő nem harangöntő, távolról sem az. Ő egy urihölgy, akinek a története,
               ha érdekli, a következő: Jozefin őnagysága Bauernebel urnak az idősebb leánya, egy
               ifju özvegy, özvegye a tiszteletreméltó Reinhold vaskereskedő urnak. Reinhold ur
               meghalt (Isten nyugosztalja, nagy gavallér volt, a régi cipőit mind én kaptam meg)
               és mikor Reinhold ur meghalt, őnagysága igen pazarlóan kezdett élni s ekkor az apja,
               aki élére állitja a garast, kitagadta a leányát tékozlás miatt. Ez sulyos büntetés és
               más gyermeket bizonnyal megtörne, de Jozefin őnagysága csak nevette a dolgot. Csak
               nevette és azt üzentette az apjának: hogy két vége van a botnak s azzal elkezdte
               bosszantani az öregurat. Sok, sok csipős borsot tört az orra alá, alig lehet mind
               elmondani. Egyebek közt ezidőszerint harangműhelyt tart fenn abban a két szobában,
               amelynek haszonélvezeti jogát a mi házainkban élethossziglan örökölte az anyai
               vagyonnal együtt. Ez a két szoba az övé, azt tőle elvenni nem lehet s igy akár
               tigriseket tarthat benne. És ezért harangoznak itt, uram, délben, este, éjjel,
               reggel, minden órában, minden percben, hogy az ember dühiben majd kibujik a
               bőréből.</p>
				<p>A hordárnak, aki Pető holmiját hozta, éppen elég volt ennyi a sárga ház
               titkaiból.</p>
				<p>- Tessék, kérem, engem kifizetni, hadd mehessek, - mondta megszeppenve.</p>
				<p>- No, ez kedélyes, - jegyezte meg a diák, kiegyenlitve a targoncás számláját. - Itt
               valóban szükség van a jó idegekre. És nem lehet az őrült harangozás ellen valamit
               tenni?</p>
				<p>Lámpl busan csörgette kulcsait.</p>
				<p>- Mit lehetne tenni? Pörlünk, uram, pörlünk, de nincs az a biróság, amelyik ezen a
               dolgon el tudjon igazodni!</p>
				<p>Az öreg kulcsár elhallgatott és beteg madárként csüggesztette le szögletes fejét.</p>
				<p>Pető nevetett.</p>
				<p>- Nono, - mondta, kezét Lámpl vállára téve, - azért nem kell mindjárt kétségbeesni.
               Minden zsákra van folt. Hallgasson csak rám, öregem. Nézze: a botnak két vége van,
               ugyebár?</p>
				<p>- Mindenesetre, - felelt a kulcsár némi gondolkodás után.</p>
				<p>- Nos hát, ha ez áll, - érvelt a jogász, - akkor Bauernebel ur is csak tud
               szeget-szeggel megfizetni? Nem képes ő is őnagyságát megbosszantani?</p>
				<p>A cerberus megrázta fejét.</p>
				<p>- Dehogy is nem, uram, dehogy is nem! Hiszen az egész élete nem áll egyébből, mint
               hogy ezen gondolkodik és bizonyos, hogy ő is elég borsot tör őnagysága orra alá. Ime
               például, uram, látta már a lakatosműhelyt odaát a barna házban? A barna házban lakik
               tudniillik Jozefin őnagysága s Bauernebel ur a műhelyt csak azért bérelte ki a
               tulajdonosától, hogy állandóan őnagyságának becsörömpöljön, cserébe a harangokért.
               Négy legény egész nap nem csinál egyebet, mint hogy a leglármásabb pléheket
               kalapálja, mig azok rostává nem lyukadnak. Maga Bauernebel ur ellenőrzi őket, ott ül
               egész nap a műhelyben és biztatja a legényeket: „Csak rajta! csak vigan!”</p>
				<p>- És nem mondják fel neki a műhelyt? - ébredt fel a diákban a jogász.</p>
				<p>- Hogyne, hogyne, - bólintgatott Lámpl ur, - hogyne mondanák fel. De hát mindig ki
               lehet valami ujat találni. Ki bizony. Okos emberek a Bauernebelek!</p>
				<p>- Engedjen meg még egy kérdést, kedves mester, - szólt Pető. - Tudtommal Bauernebel
               Jeromosnak legalább ötven háza van Pesten; miért nem költözik hát át az ön gazdája
               egy másik ingatlanába?</p>
				<p>Lámpl lemondólag legyintett kezével.</p>
				<p>- Mert meddő dolog lenne. Meddő, uram, meddő. Bemenjünk a Koronaherceg-utcába? Ott
               pár éve egy ártatlannak látszó örményt fogadtunk be, aki kanárikat, papagájokat,
               majmokat, kigyókat árult. Mi történt? Az örmény egy nap vidékről két ritka kigyót
               kapott, hogy adja el őket a patikának és persze az egyik kigyó szerencsésen
               megszabadult, bemászott a kályhába s azóta ott kuszik a kürtőkben: az ember sohase
               tudhatja, melyik percben dugja ki fejét a spórhertből vagy a vizvezetékből? Ki mer
               ilyen házban lakni? Vagy próbáljunk szerencsét a Dunaparton? Őnagysága megvesztegeti
               az összes kormányosokat, hogy éppen a mi házunk előtt huzzák meg a gőzkürtöt, ami
               olyat szól, hogy az ember még a ravatalról is leugrik. És különben is: Jozefin
               őnagyságának minden házban két szobára való haszonélvezete van, előle nem lehet
               elmenekülni.</p>
				<p>A diák ki volt forgatva érveiből, tehát nevetett és csak ezt jegyezte meg:</p>
				<p>- Valóban kiváncsi vagyok, mi mindent fogok még e különös házban látni és
               tapasztalni? Mert az előzmények joggal kiváncsivá tesznek, kedves Lámpl ur.</p>
				<p>A szegény házmester busan bólintgatott fejével, aztán meghajtotta magát és
               távozott.</p>
				<p>A harangok még mindig zugtak, vadul, kétségbeesve, mintha jeges-felhőt akarnának
               megtörni.</p>
			</div>
			<div type="chapter">
				<head>III.</head>
				<p>Pető nem sokat törődött a zajjal és elrakta holmiját. Nem volt nagy munka, hat gallér
               és négy kézelő gyorsan helyet talál, igy a diák pár perc alatt elkészült a
               rendezgetéssel s azután nyugodtan élvezte az ércnyelvek tomboló zenéjét. A legények
               alaposan müködtek vagy egy félóráig, néha mulatságból félreverték a harangokat, közbe
               a lélekcsengetyünek is szerepet adtak, de végre mégis csak csend lett.</p>
				<p>Az ifju most megfőzte teáját, megette hozzá a hazulról hozott rózsaszinü szalonnát s
               aztán, késő este lévén, nyugovóra készült. A faágy ugyan puritán volt, de azért elég
               puha és kényelmes s Pető már azon jártatta eszét, milyen furcsa dolgokról fog álmodni
               az elátkozott házban, mikor egyszerre a jobb szobában nesz hallatszott s a következő
               percben egy mély hang teljes erővel kezdett énekbe:</p>
				<p>Mig ifju voltam</p>
				<p> Sok lányt csókoltam</p>
				<p> Tilaárom haj!</p>
				<p>- Ez se rossz, - jegyezte meg magában Pető, mikor a szomszédja azt a nevezetes tényt,
               hogy sok lányt csókolt, immár harmadszor erősitette meg.</p>
				<p>A ház falai igazi Bauernebel-falak voltak, pókhálóból, esetleg csalánszövetből
               készitve, minek folytán teljes erővel továbbitották az énekhangot: az ember azt
               hihette volna, hogy az éjjeli dalnok az ágy lábánál ülve koptatja öblös torkát. Nagy
               változatosság egyébként az énekes előadásában nem volt: a dalnok folyton csak a fönti
               három sort ismételte, bámulatos kitartással és egykedvüséggel.</p>
				<p>- Jó, jó, - dörmögte magában a diák, - nekem énekelhetsz! Végre mégis csak
               elhagyod.</p>
				<p>Mikor a szomszéd már vagy huszszor eldalolta érdekes fiatalkori eseményét, pillanatra
               elhallgatott. Pető már remélni kezdte, hogy immár elérkezett a nyugalom ideje, mikor
               ujra megtört a csend s a dalnok fagotton kezdte fujni a nótát. A fagott általában nem
               szimpatikus hangszer, de a szomszédé különösen förtelmes instrumentum volt; a
               magasabb regiszterben recsegett, mint a kifizetetlen cipő, mélyhangjai pedig
               vetekedtek a medve bőgésével.</p>
				<p>Az uj lakó joggal mondta el magáról, hogy erős szervezete van. Ugy is volt, a sors
               karvastagságu idegekkel ajándékozta meg. Egy ideig ugyan bántotta e szokatlan
               hangszer, de aztán a diák szép csendesen elszenderedett. Különös álma volt: lehunyt
               szeme előtt megjelent a Koronaherceg-utcai kigyó és udvarias főhajtással keringőre
               szólitotta fel, amelyhez a lakatosok ütötték a taktust és Pető már táncra is kelt,
               mikor egyszerre rémes dörömbölés hallatszott az ajtón és Petőnek jobb szándéka
               ellenére, fel kellett ébrednie.</p>
				<p>- Ki az? - dörmögte és azt érezte, hogy tenyerében pofonok viszketnek. - Ki az a
               csendháboritó?</p>
				<p>Egy rosszkedvü hang válaszolt kivülről:</p>
				<p>- A háziur van itt!</p>
				<p>- Mit kiván? - üvöltött vissza Pető, aki semmi hajlandóságot sem érzett arra, hogy
               kimásszon meleg ágyából.</p>
				<p>- Bebocsájtatást, - jelentette ki az előbbi szózat. - Fontos ügyről van szó.</p>
				<p>Mit lehetett tenni, a jogász felkelt és ajtót nyitott. A küszöbön Bauernebel Jeromos
               állt, mögötte a házmester, hálósapkában, alabárddal, istállólámpával a kezében, akár
               a német városok éjjeli őrei.</p>
				<p>A háziur megemelte kalapját és belépett a szobába.</p>
				<p>- Mit tetszik parancsolni? - kérdezte a diák, gyorsan visszabujva a meleg párnák
               közé.</p>
				<p>Jeromos ur egy nyomtatott irást mutatott fel.</p>
				<p>- Ezek a hatósági lakbérstatutumok, - mondotta. - Kételkedik bennök?</p>
				<p>- Nem! - orditotta az ifju.</p>
				<p>- Ez szép öntől, - folytatta a háziur. - Eszerint továbbmehetünk. A szabályzat,
               melyet bemutattam, kifejezett jogot ád a háziurnak, hogy a kiadott lakást bármikor
               megszemlélheti. Van ez ellen kifogása?</p>
				<p>Pető ugy érezte, hogy ki kell bujnia a bőréből.</p>
				<p>- És ön a jogával éjjel él?! - bömbölte a téli álmából felriasztott medve
               hangjával.</p>
				<p>Bauernebel arca jéghideg maradt.</p>
				<p>- Ez az én belátásomra tartozik, - válaszolta szárazon. - Miután pedig házam nappal
               nem elég nyugodt arra, hogy izgatottság nélkül élhessek e jogommal, az éjjeli órákat
               kell e célra felhasználnom.</p>
				<p>A diák egy pillanatig nem tudta, mit csináljon: nevessen-e, avagy kapja fel a
               sétabotját és kergesse ki a hálókabátos társaságot? Mind a kettőhöz nagy
               hajlandóságot érzett volna, különösen az utóbbihoz, de aztán meggondolta, hogy ha
               mérgelődik, ezzel csak örömet szerez a háziurnak, hát vállat vont és aránylag
               higgadtan igy szólt:</p>
				<p>- Tisztelt uram! Bauernebel Jeromos ur! Engedjen meg egy kijelentést. Ön tökéletes
               bolond. Megváltozhatatlan, javithatatlan, képezhetetlen bolond. És ezek után: jóéjt!
               Jóéjt!</p>
				<p>A háziur meghökkent. Mit mondott ez az ifju?</p>
				<p>Hogy ő, Bauernebel Jeromos, ötven ház tulajdonosa, az arany polgár, Pest leggazdagabb
               embere, bolond? Lehetséges ez? Lehetséges, hogy ekkora vakmerőség lakozzon egy zöld
               ifjuban?</p>
				<p>A terézvárosi Krőzus kiegyenesedett. Most már ő volt dühös.</p>
				<p>- Ön azt tartja, hogy őrült vagyok?! - kérdezte villogó szemmel.</p>
				<p>- Azt, - felelte a diák a dunyha alól.</p>
				<p>Lámpl megkövesedve állott gazdája oldalán.</p>
				<p>- Egy fiatalember meri ezt egy idősebb arcába vágni? - pattogott a háziur, oly vadul
               gesztikulálva, hogy kiütötte Lámpl uram kezéből az istállólámpát. - Egy fiatal
               jogász?! Egy senki?!</p>
				<p>De Pető már nem válaszolt.</p>
				<p>Nyugodtan lehunyta szemét, elaludt és álmában ujra táncba bocsátkozott a kacér
               kigyóval.</p>
				<p>A háziur mégegyszer megismételte a kérdést, de feleletet most sem kapott.</p>
				<p>- Lámpl! - fordult Bauernebel szigoruan a házmesterhez, látva az eredménytelen
               kisérletezést. - Lámpl, költse fel ezt az urat!</p>
				<p>A szegény cerberus hozzáfogott a hálátlan munkához. Elkezdte rázni Petőt, könyörgött
               neki, a fülébe kiabált, az ágyát döngette, vizet fröccsentett rá, de hiába, a diák
               sehogysem akart felébredni, nyugodtan, erős lélekzettel aludt, mint a medve
               vizkeresztkor. Lámpl egy ideig még folytatta a harcot, aztán kimerülten fordult a
               háziur felé.</p>
				<p>- Lehetetlen! Lehetetlen, uram! Ettől az idomtalan fiatalurtól kitelik, miszerint
               meghalt, csakhogy minket bosszantson.</p>
				<p>- Ügyetlen! - vetette oda neki Bauernebel s megvető tekintetet vetett a diákra. -
               Előre! - fordult aztán Lámplhoz, aki ugy fujt, mint egy motola. - Gyerünk a
               szomszédba!</p>
			</div>
			<div type="chapter">
				<head>IV.</head>
				<p>Reggel Pető összeszedte a holmiját és beállitott a háziurhoz, aki hosszu slafrokban
               ülve, éppen a kávéját szürcsölte. A logika szabályai szerint az arany polgárnak,
               amint megpillantotta a goromba lakóját, fel kellett volna ugrani székéből és
               visszatérve az éjjeli találkozásra, a legszenvedélyesebb indulatszókban kellett volna
               kitörnie. De a logika ezuttal nem állta meg helyét.</p>
				<p>Bauernebel nyugodtan ülve maradt, - dühe az éj folyamán lecsillapodott. Ennek a
               magyarázata a következő: Az arany polgár - ahogy kortársai nevezték - hajthatatlan
               és összeférhetetlen természet volt ugyan, de éppen azért meg tudta érteni, ha más
               embernek is hasonló tulajdonságai voltak. Hogy aludt egyet rá, fejéből kipárolgott a
               harag, a magáéhoz hasonló karaktert fedezett fel a jogászban, sőt még tetszett is
               neki, hogy valaki, akinek nincs semmije és nem is lesz semmije, aki egy öröknek
               igérkező nulla, egy mittudoménki, ilyen vakmerőn mer vele, a hatalmas háziurral
               szembeszállni. Éppen azért kissé gunyosan, de mégis mosolyogva fogadta Petőt.</p>
				<p>- Nos, tisztelt fiatalur, - kérdezte szemét hunyorgatva, - hát csak még sincsenek oly
               erős idegei, ahogy gondolta?</p>
				<p>A diák vállat vont.</p>
				<p>- Erős idegeim vannak, Bauernebel ur, - felelte kurtán, - de azokat nem az ön, hanem
               a magam számára kaptam az Uristentől.</p>
				<p>Az arany polgár bólintott a fejével.</p>
				<p>- Ebben igaza van, tisztelt fiatalur, feltétlen igaza. Ez jól van mondva. Bár nálam
               is ugy állna a dolog.</p>
				<p>- Ön más. Ön egy kellemetlen, összeférhetetlen természet, tisztelt Bauernebel ur, -
               jegyezte meg a diák nyugodt szemtelenséggel, - de én, én a légynek sem vétek. És
               éppen azért a lakást felmondom. Az én hajamat maga nem fogja megfehériteni, mint a
               szegény Lámplét.</p>
				<p>Bauernebel nem haragudott meg: mosolyogva kapta be a tejeskifli csücskét, aztán
               felállt és Pető vállára tette kezét.</p>
				<p>- Nagyon jól beszél, kedves barátom uram, nagyon jól. A fő az őszinteség! Én
               összeférhetetlen vagyok, sőt házsártos is a legnagyobb mértékben. Tisztában vagyok
               büneimmel. Mea culpa! De csak egyet kérdek. Látott ön már embert, akinek kártyában,
               asszonyban telik öröme, s megérti ön az ilyen embereket?</p>
				<p>- Meg, - felelte a diák, aki maga is szeretett kártyázni és asszonyok után
               futkosni.</p>
				<p>- No hát, barátom uram, - bólintott a háziur, - ahogy másnak a szép lány, a pique
               dame a passziója, nekem a pörlekedés nyujt élvezetet. Hiszi ön, hogy ez igy van?</p>
				<p>- Elhiszem, - felelte Pető. - Én minden rosszat készséggel hiszek el önről.</p>
				<p>A háziur most sem haragudott meg.</p>
				<p>- Hahaha, - kacagott kesernyésen. - Meg kell mondanom, hogy az őszintesége nincs
               ellenemre. Velem ezen a hangon nem igen mernek beszélni az emberek. De nem ám! Éppen
               ezért, sajnálnám, ha ön, aki tiszteletreméltó kivétel, ily gyorsan elhagyná
               házamat.</p>
				<p>Pető vállat vont.</p>
				<p>- Azt hiszi, szerencsének tartom, - felelt félvállról, - ha minden éjszaka
               alabárdosok kiséretében tesz nálam látogatást?</p>
				<p>Bauernebel ravaszul pislogott.</p>
				<p>- Ah, az csak próba volt, barátocskám. Ez még nem ok a haragra. Sőt, ez alap a
               barátságra. Ne nézzen csodálkozva reám. Mindjárt kimagyarázom magamat.</p>
				<p>- Kiváncsi vagyok.</p>
				<p>- Nos, akkor figyeljen rám, - mosolygott a háziur. - Ön, nemde, megesküdött nekem,
               hogy semmiféle összeköttetésben nem áll Jozefinnel, sőt erről kötelezvényt is adott.
               Ez szép, de hát tudjuk, hogy minden irásból, esküből van valami kibuvó, van valami
               mentalis reservatio - másképp a fiskálisok már rég éhen vesztek volna. De maradjunk a
               tárgynál. Tehát én éltem a gyanupörrel, hogy ön mégis csak valamelyes nexusban áll
               Jozefinnel, tudom is én, hogy s miként: talán tizenöt emberen keresztül, talán ugy,
               hogy maga sem tudott róla s ezért elhatároztam, hogy kipróbálom önt.</p>
				<p>- Nagyon kedves, - jegyezte meg a diák szárazon.</p>
				<p>- Tervem a következő volt, - folytatta a háziur. - Ha ez a Pető ur az első őrült
               éjszaka után megtartja a szobát, akkor föltétlen a Jozefin embere, mert a Jozefin
               megbizottaival tehetek, amit akarok, agyonszekirozhatom őket, azok minden ördög és
               pokol dacára itt tanyáznak a nyakamon, vide a harangöntők vagy a fagottművész.
               Jozefin ugy megfizeti őket, hogy ha a ház összedől, a harangok még mindig zugni
               fognak benne s a fagottista még mindig ifjukoráról ábrándozik. Ha tehát az első
               éjszaka után a diák ur azt mondja: „alászolgája!”, akkor a dolog rendben van, ő nem
               megbizott, nem a leányom bérence és én csak örülhetek, hogy ilyen jó lakóm akadt.</p>
				<p>Petőnek nevetnie kellett.</p>
				<p>- Az ön logikája, - felelte meghajtva fejét, - valóban bámulatos!</p>
				<p>- Nos tehát, - folytatta tovább az arany polgár, - ön kiállta a próbát s azt mondta:
               „Alászolgája!” Ennek következtében ezennel leteszem ön előtt a fegyvert s igérem,
               hogy több éjjeli inspekciót nem tartok.</p>
				<p>- Ez esetben - jegyezte meg a diák, - visszavonom a felmondást.</p>
				<p>Bauernebel átszólt a másik szobába.</p>
				<p>- Tilda! Tilda! Gyere csak át! Vendégünk van!</p>
				<p>Az ajtó megnyilt s a küszöbön megjelent egy csinos fiatal hölgy: ugyanaz, aki
               annakidején Petőt a lakatosműhelyhez irányitotta.</p>
				<p>A diák meghajolt, a kisasszony pedig odanyujtotta keskeny fehér kezét.</p>
				<p>- A leányom, - mondta Bauernebel büszkeséggel s azután hozzátette: - Az apja leánya!
               Ezennel bemutatom neked Pető urat!</p>
				<p>Tényleg volt benne valami az öregurból: a makacs szem, az okos homlok s a
               parancsoláshoz szokott száj az arany polgárra vallott, de a kemény vonásokat a
               fiatalság és üdeség zománca puhitotta meg.</p>
				<p>- Nos, hogy tetszik? - kérdezte a házigazda a diákot.</p>
				<p>Pető habozott.</p>
				<p>- Azt nem lehet egy-kettőre megállapitani, - szólt megfontoltan. - Ha azt fogom
               mondani, hogy a kisasszony szép, ugy a kedves leánya, aki az „ön leánya”, föl fogja
               biggyeszteni az ajkát és azt mondja: olcsó bók! Ha pedig az ellenkezőjét állitanám,
               összeütközésbe kerülnék az igazságérzésemmel.</p>
				<p>Bauernebel bólintott a fejével.</p>
				<p>- Nagyon jó, fiatal barátom, nagyon jó. Ön a rébuszt helyesen fejtette meg.</p>
				<p>Tilda nem osztotta apja véleményét.</p>
				<p>- Ez is csak bók, - jegyezte meg hidegen, - ha mindjárt más formában.</p>
				<p>A diák nem jött zavarba.</p>
				<p>- Nem kezdhetem meg az ismeretséget rögtön igazmondással, - felelte nyugodtan. - Mert
               méltóztasson elhinni, kegyeddel csak olyan férfi tudna megférni, aki keményen fogná a
               gyeplőt.</p>
				<p>A leány dacosan nézett Pető szemébe.</p>
				<p>- Abba nekem is van beleszólásom.</p>
				<p>- Kérem, - hajtotta meg magát az ifju, - én nem vágyom e szerepre.</p>
				<p>Az arany polgár a kezét dörzsölte.</p>
				<p>- Nagyon jól beszél ön, fiatal barátom, nagyon jól. Kész debatter, kész dialektikus.
               Tehát térjünk a tárgyra. Ön ezek szerint megtartja a szobát s én lemondok az
               inspekciózásról: clara pacta, boni amici.</p>
				<p>- Rendben van. Ha ön azonban megszegi a szavát, - jelentette ki az ifju vésztjóslóan,
               - akkor én holnap elmegyek Jozefinhez, beállok bérencének s lőporgyárat nyitok a
               szobámban.</p>
				<p>Pető fölkelt s távozni készült.</p>
				<p>A háziur kezet fogott vele, aztán, mintha nagy kegyet osztana, igy szólt:</p>
				<p>- Ha kivánja, leszedetem a szobája butoráról a vaspántokat. Biztos vagyok benne, hogy
               ön éjjelente nem fogja az ágyat jobbról-balra huzgálni.</p>
				<p>- Ez több, mint amennyit megérdemlek, - jegyezte meg az ifju szerényen s azzal
               távozott.</p>
			</div>
			<div type="chapter">
				<head>V.</head>
				<p>Amint Pető visszament a szobájába, a folyosón egy különös emberrel találkozott, egy
               zordarcu urral, aki nagy fekete karbonári-köpenybe volt burkolva s a hóna alatt
               rengeteg kottacsomót tartott. Nyilván zenész volt: bársonykalapja s hosszu haja
               legalább arra vallott, s ezért a diák joggal szomszédját vélte fölismerni benne.</p>
				<p>Pető gondolt egyet.</p>
				<p>- Bocsánat, uram, - szólitotta meg udvariasan a karbonári-köpönyegest, - nem ahhoz a
               kiváló fagott-művészhez van szerencsém, aki mellettem lakik?</p>
				<p>A bársonykalapos meghajtotta magát.</p>
				<p>- Valóban, uram, - felelte, - a fagottista én vagyok.</p>
				<p>- Pető a nevem, - mondta a diák kezét nyujtva.</p>
				<p>- És engem Bulcsu Emődnek hivnak - felelte a zenész. - Bulcsu, ez t. i. a művészi
               nevem. Valóban azonban a Buchwald család tagja vagyok.</p>
				<p>Pető elgondolkozott egy pillanatig. Mi az ördögnek kell a regényes Bulcsu név ahhoz,
               hogy az ember egész éjjel azt fujja: „Mig ifju voltam, sok lányt csókoltam, tilaárom
               haj!?” Ezt ugyan a derék Buchwald név is megteszi.</p>
				<p>A karbonáris nyilván megsejtette szomszédja titkos gondolatát.</p>
				<p>- Ah, uram! - szólt sóhajtva, - engedje meg, hogy röstelkedésemnek adjak kifejezést.
               Nagy röstelkedésemnek, mert az előzmények után ön engem bizonnyal félreismer, mint
               sokan a világban.</p>
				<p>- Tessék elhinni, hogy ez a szándék távol áll tőlem, - udvariaskodott a jogász.</p>
				<p>- Nem, ne mondjon ellent, - erősködött a fagottista. - Tisztában vagyok a helyzettel.
               Elismerem, hogy sokat vétek a muzsa ellen, sokat hibáztam önmagammal szemben, de...
               nem tisztelne meg egy percre látogatásával? - tette hozzá szobája ajtaja felé
               mutatva.</p>
				<p>- Tartom szerencsémnek, - hajtotta meg fejét Pető s azzal már bent is volt a
               fagott-művész odvában.</p>
				<p>Barátságosnak az ifju zenész lakását mondani nem lehetett. A butorzat még puritánabb
               volt, mint a jogásznál s szobadiszül csak egy ócska lovaglóostor szolgált, amely
               busan fityegett le a falról.</p>
				<p>- Ön lovagolni is szokott? - kérdezte Pető a hippológiai szimbólumra mutatva.</p>
				<p>- Oh dehogy, - tiltakozott szomoru mosollyal a művész, - ez az ostor nem az enyém. Ez
               az elődömtől, egy nyugdijazott kapitánytól maradt fönn. Mert én itt, mint talán
               sejti, csak albérlő vagyok. A lakás tulajdonképp egy nyugdijazott századosé, akit
               azonban a harangöntők első nap szerencsésen kizavartak az elátkozott falak közül.
               Ekkor Jozefin őnagysága kibérelte számomra e helyiségeket. Helyiségeket mondok, mert
               még három szobám van. Cifra nyomoruság: négy szoba és egy tál étel se. Méltóztasson
               megpillantani a lakosztályt!</p>
				<p>És a művész végigvezette uj ösmerősét további három szobán, ahol a butorzatot
               mindössze egy öreg kalap és egy kitömött galamb képviselték. Mikor a szemle véget
               ért, visszakerültek az első helyiségbe, Pető egy kottákkal megtömött ládára, a
               fagottista pedig az ágyra telepedett le.</p>
				<p>- Üdvözlöm önt lakomban, - kezdte el ujra a zenész, - és remélem, hogy nem leszünk
               ellenségek, jóllehet önnek erre, belátom, oka és joga van. Kétségtelennek tartom
               ugyanis, hogy kegyed, mint a legtöbb ember, nem barátja a fagottnak, valamint annak
               sem, ha valaki ezerszer énekli el a szomszédjában azt, hogy: „Mig ifju voltam, sok
               lányt csókoltam, tilaárom haj!” Én sem vagyok kedvelője az ilyen zenei élvezetnek,
               legkevésbbé sem. De hajh! az élet nehéz! Engem e szörnyü hangszerhez az a kérdés füz,
               hogy mi jobb: éhenhalni, vagy fagottozni? Nem nehéz eldönteni: nyilván az utóbbi,
               azért hát jobb meggyőződésem ellenére kénytelen voltam elfogadni Jozefin őnagysága
               ajánlatát és magamra venni ezt az átkozott igát! Havi harminc forintért napestig
               bosszantanom kell Bauernebel urat, ez az én hivatásom, ez az én életem, - piha!</p>
				<p>Bulcsu mester elkeseredve lóbálta a lábát, majd igy folytatta:</p>
				<p>- Az emberek, s köztük ön is, joggal hihetik, hogy egész valóm nem ér egy pipa
               dohányt. A látszat is e mellett szól. Pedig tévednek, nagyon tévednek. Bennem is
               léteznek ambiciók, én is tudom, mi az ideális cél s remélem, hogy azt egykor el is
               érem, hogy egykoron lesz belőlem valami. Anch’ io sono pittore. Tessék itt
               körülnézni, a szoba, nemde, csupa kotta. Tudja mi ez? A Nero cimü nagy opera
               előmunkálatai, partitura-részletek, megkezdett dalok, hangszerelési kisérletek. Ez
               az én életcélom, ambicióm. De amint belemelegszem a munkába s emelkedem a Parnasszus
               felé, egyszerre eszembe jut, hogy tulajdonkép mire is szerződtem: semmi másra, mint
               hogy megbosszantsam Bauernebel urat, valamint, hogy kiszekirozzam a többi bérlőt, s
               igy rá kell gyujtanom a fagottra. Oh, te utálatos szerszám! - tört ki belőle az
               elkeseredés, - csak téged ne látnálak, csak te pusztulnál el, csak téged ragadna már
               el a zord enyészet, amely annyi sok más derék embert s intézményt tesz tönkre!</p>
				<p>Pető részvéttel nézett uj barátjára. Tényleg, naphosszat jobb meggyőződés ellenére
               fagottozni, nem lehet a legkellemesebb életpálya.</p>
				<p>- És mióta tart a pörlekedés apa és leánya közt? - kérdezte a jogász a zenésztől, aki
               még mindig gyilkos tekintetet lövelt a fagottra.</p>
				<p>- Ki annak a megmondhatója?! - sóhajtotta a muzsikus. - Azt hiszem, ez a pörlekedés
               már évszázadok óta tart és ugy sejtem, sohasem fog véget érni.</p>
				<p>- Ez a Jozefin nagy hárpia lehet, - vélte Pető egy kis szünet után.</p>
				<p>Bulcsu mester tétován nézett a jogászra.</p>
				<p>- Ön nem ismeri őnagyságát? - kérdezte aztán.</p>
				<p>- Sohase láttam; egyébként is, most jöttem vidékről.</p>
				<p>A zenész tiszteletteljesen fölállott, mintha szemben lenne Jozefinnel.</p>
				<p>- Bauernebel ur leánya, - mondta sok kenettel, - bájos, szeretetreméltó teremtés.
               Üde, okos, kedves, csaknem olyan üde és kedves, mint Tilda.</p>
				<p>A Tilda szónál a zenész alakoskodáshoz nem szokott muzsikus-arca hirtelen kigyult,
               ugyhogy Pető, aki pszichológiailag némileg képzett volt, gyanakodva nézett
               szomszédjára.</p>
				<p>- Tilda, ugy látszik, tetszik önnek? - kérdezte egy kis szünet után a
               fagottistától.</p>
				<p>Bulcsu az ablakhoz ment. Ott állt egy ideig és szomoruan nézett ki az utcára, ahol,
               az utcagyerekek éktelen visitása közben, éppen a külvárosok szenzációja, a
               sintérkocsi döcögött végig.</p>
				<p>- Hogy tetszik-e? - mormolta inkább a zenész, semmint mondta. - Kinek ne tetszene a
               hajnal, a rózsabimbó, a napsugár? Kit ne illetne meg a szépség, a szűzi tisztaság?
               Oh! Hiszen ez az én tragédiám! Ez az én kétségbeejtő, ödipuszi tragédiám! Minek is
               tagadnám! Fülig szerelmes vagyok Tildába és mindazonáltal gyűlölnöm, bosszantanom
               kell őt. S mindezt a nyomorult pénzért! Uram! Négyfelvonásos szomorujátékot lehetne
               irni rólam, szivhasogató, keserves tragédiát!... Hopp! Megszökött! - tette hozzá
               egyszerre élénken, az ablakon át meglátván, hogy egy nagy kuvasz, amelyet a pecér
               éppen elcsipett, diadalmasan eltépte a dróthálókat.</p>
				<p>Pető is odalépett az ablakhoz.</p>
				<p>- Ez bizony szomoru, kedves barátom, - szólt, kezét a muzsikus vállára téve, - de az
               élet, a kenyér igazolja önt. Én értem helyzetét... Ki vehetné rossz néven öntől, hogy
               alkalmazkodik a lét rideg törvényéhez?</p>
				<p>- Nekem csak az fáj, - szólt Bulcsu lemondással, - hogy Tilda rossz néven veszi
               működésemet. Pedig, ha tudná, hogyan imádom, hogy minden dalom neki szól, hogy még
               éjjel is róla álmodom, talán jobb véleménnyel lenne rólam!... De elég volt, - tette
               hozzá, végigsimitva homlokát, mintha a gondokat akarná letörölni róla, - lássunk
               munkához!</p>
				<p>Visszafordult a kályhához, levette a falról borzalmas hangszerét és elkeseredve,
               kipirult arccal, kidült szemmel kezdte fujni a fagottot, amely recsegve, dörmögve
               engedelmeskedett ura parancsának.</p>
			</div>
			<div type="chapter">
				<head>VI.</head>
				<p>Amint Pető másnap az utcán végigballagott, egy urifogat robogott el mellette és
               kiméletlenül lefröcskendezte sárral. A diák - ahogy ilyenkor mindenki tenni szokta -
               megvetéssel nézett utána az udvariatlan kocsisnak, amelynek lovai hirtelen
               mozdulattal a barna ház előtt állapodtak meg. A zöldkabátos inas leugrott a bakról,
               kinyitotta a fogat ajtaját s egy kék selyembe öltözött hölgynek nyujtotta kezét.</p>
				<p>- Ez bizonyára Jozefin, - konstatálta a jogász s rögtön megjegyezte: - Valóban oly
               csinos, amilyennek Bulcsu festette!</p>
				<p>A szép asszony egy percre megállapodott a kapunál. Az utcán ugyanis a következő dolog
               történt:</p>
				<p>A szomszédos épületből a veteránzenekar indult utjára s a tábornok megpillantva
               Jozefint, tisztelgést vezényelt őnagysága előtt, majd a zenekar a diszindulóba
               fogott. A kisdob gyorsan pörgött, a klarinét nemes harcra kelt a bombardonnal s a
               kecskeszakállas suszterek peckesen lépkedtek az utca pocsolyáiban.</p>
				<p>A diák nevetett s aztán megkérdezte a szomszéd gyertyamártótól, aki a nagy zajra
               szintén kiszaladt az üzletéből, vajjon mi az oka a hadastyánok e nagyrabecsülésének?
               A gyertyamester ekkor azt a választ adta, hogy őnagysága védnöke s mecenása az
               egyletnek. Ő tartja fönn az egyletet, ő veszi a hangszereket. A derék katonák, a
               világ legrémesebb malacbandájával nap-nap után végigvonulnak az utcán, persze csak
               azért, hogy az öreg Bauernebel kibujjék a bőréből, részben a hamis játék, részben a
               leánya pazarlása miatt.</p>
				<p>- Kedves egy családi élet, - vélte a jogász s még egyszer megnézte Jozefint, aki
               bájos mosollyal bucsuzott el a parádézó hadastyánoktól.</p>
				<p>Pár nap mulva Pető ujra összeakadt a szép asszonnyal és pedig a következő módon.</p>
				<p>Jozefinnek két paripája volt s egy sétalovaglásról hazatérve, az urhölggyel a
               Király-utcában a következő dolog történt: Egy csomó suszterinas, akik már pár nap óta
               ellenséges magatartást tanusitottak vele szemben, utána szaladt s a fővárosi
               csibészifjuság szokása szerint, mindenféle gunyos szavakkal illette az amazont.</p>
				<p>- Kisasszony! Hosszabb a péntek, mint a szombat! - ezt kiáltották, meg azt:</p>
				<p>- Néni, néni! Ha leesik, jöjjön ide, majd felemelem!</p>
				<p>Edward, az angol lovász, jéghideg ábrázattal türte a gyalázatos sértéseket,
               amelyekkel szemben védtelen volt, de Jozefinnek kigyult az arca a haragtól, egyrészt
               a szégyentől, másrészt mert érezte, hogy a jelenetet az apja rendezte.</p>
				<p>Ugy is volt; az öreg Bauernebel nekiszélesedett ábrázattal ült ott az ablakban és
               látható örömmel élvezte az épületes botrányt, amely ugyan hatvan krajcárjába került,
               de ezt az összeget bőven megérte. Az összecsődült utca népe is ezen a véleményen
               volt, a kintornások, kofák, utcaseprők csomóba verődtek és hangos derültséggel
               fejezték ki tetszésüket, mialatt a két lovas mielőbb otthon szeretett volna
               lenni.</p>
				<p>Az egyik suszterinas, aki, amint látszott, a többi vezére volt, éppen egy ujabb
               tréfára készült s egy tulérett almával célba vette Edward kokárdás köcsögkalapját,
               amikor váratlan dolog történt. A gyalogjáróról ugyanis egy ur a csirkefogók közé
               ugrott, az egyiknek jól meghuzta a fülét, a másodikat felpofozta, majd a vezért a
               gallérjánál fogva felemelte a magasba, ahogy a kutyakölyköket szokás, mialatt szabad
               kezével tovább osztotta jobbra-balra a nyakleveseket.</p>
				<p>Ez a titokzatos idegen, talán nem kell mondanom, a lovagias Pető vala.</p>
				<p>A hatás meglepő volt.</p>
				<p>A cipészifjuság pár pillanat alatt le volt fegyverezve s ahány inas, annyifelé
               szaladt éktelen sivitással. Maga a levegőben függő vezér is forditott egyet a dolgon
               s kétségbeesve rimánkodott a diáknak, hogy kegyelmezzen meg ifju életének, hogy őt
               csak felbérelték, hogy életében többé nem fog ilyet tenni s még holnap mindent
               meggyón a templomban.</p>
				<p>A diák hajlandónak mutatkozott az irgalomra s a földre tette a vezért, a kezét
               azonban nem eresztette el.</p>
				<p>- Elbocsátlak, - szólt szigoruan, - de csak ugy, hogy előbb odamész a nagyságos
               asszonyhoz, kezet csókolsz neki és alázatosan bocsánatot kérsz tőle.</p>
				<p>A suszterinas minden feltételt elfogadott és Petőtől kalauzolva, bement a barna ház
               udvarába, amelyet ezalatt Jozefin, a diák közbelépése alapján, immár háboritatlanul
               ért volt el. A szép hölgy éppen leszállt paripájáról, mikor a rab és kisérője
               hozzáléptek.</p>
				<p>- Nos, mit mondasz? - kérdezte a jogászalakba öltözött nemezis, nagyot lóditva a
               póruljárt vezéren.</p>
				<p>A suszterinas lerótta az eléje szabott feltételeket: kezet csókolt és alázatosan
               bocsánatot kért a megsértett hölgytől.</p>
				<p>- Elmehetsz - intett Pető a szép aktus után. A csiszlik azonnal neki is iramodott a
               végtelenségnek. Mikor azonban a kapuhoz ért, visszafordult, tölcsért csinált a
               kezéből és éles hangon visitotta a jogász felé:</p>
				<p>- Dunavadász! Dunavadász!</p>
				<p>Dunavadász - azaz: Donaujaeger! - a hatvanas években ugyanazt a gyanus fogalmat
               fedte, mint ma a csirkefogó szó s ennek következtében Petőt oly érzékenyen érintette,
               hogy a diák szó nélkül ujabb üldözésére akart indulni a csiszliknek s már ugrott is
               egyet, mikor egy puha kéz megfogta a karját és visszatartotta az amugy is meddőnek
               látszó hajszától. A puha kéz, mint jól sejtik, a Jozefiné s nem Edwardé volt.</p>
				<p>- Hagyja el, - szólt őnagysága mosolyogva, - ez a háboru! Adunk is, kapunk is
               sebeket.</p>
				<p>A diák meghajtotta magát és bemutatkozott:</p>
				<p>- Pető vagyok, - mondta, félszemmel még mindig a suszterinas felé sanditva.</p>
				<p>Őnagysága kecsesen biccentette meg fejét.</p>
				<p>- Ön odaát lakik, apám házában? - kérdezte, szép kék szemét az ifjura függesztve.</p>
				<p>- Valóban, - dadogta a jogász meghatva. - Hogyan tudja ezt a nagyságos asszony?</p>
				<p>- Mindenről pontosan vagyok tájékozva, ami odaát történik. Ön hétfőn hurcolkodott be
               a második emeletre, egyik szomszédja Bulcsu, a másik az apám; igaz?</p>
				<p>- Tényleg ugy van, - mondotta a diák, mert ugyan mi mást mondhatott volna?</p>
				<p>Jozefin kissé gunyosan mosolygott.</p>
				<p>- És hogy van megelégedve a lakással?</p>
				<p>- Mondhatom, furcsa diáktanya, - szólt a diák és megállapitotta, hogy Jozefinnek
               nemcsak szép szeme és arca, hanem bámulatos haja és pompás termete is van.</p>
				<p>- És hogy jutott az eszébe ideköltözni - kérdezte őnagysága, mialatt egy lesiető inas
               kék köpenyeget boritott vállára.</p>
				<p>- Egyrészt azért, - felelt a diák, - mert barátja vagyok az érdekes dolgoknak, már
               pedig e házban ugyancsak sok nevezetes esemény akad, másrészt pedig kitünő egérutnak
               tartom a jövő számára.</p>
				<p>- Egérutnak?</p>
				<p>- Ugy van. Az okos jogász a jövőbe néz, ellentétben a történelem barátjával, aki a
               multakat fürkészi. Ha pedig leveszem a következendő idők képéről a fátylat, éppen nem
               tartom kizártnak, hogy a vizsgáim oly jól sikerülnének, mint azt az édesatyám
               kivánja. Méltóztatik érteni?</p>
				<p>- Legkevésbbé sem, - válaszolta őnagysága őszintén.</p>
				<p>- Akkor hát folytatom. Vegyük a dolgokat ugy, ahogy vannak. Vegyük azt az egyszerü,
               mondhatnám magától értetődő esetet, hogy az alapvizsgáimon megbukom. Mit teszek
               akkor? Mint igazolom magamat szüleim előtt? Rendes körülmények között semmivel, ha
               csak azzal nem, hogy lusta voltam. De e házban a helyzet más. Ha itt megbukom,
               egyszerüen Pestre kéretem apámat, elviszem a szomoru négy fal közé, végighallgattatom
               vele a veteránok koncertjét, Bulcsu mester szerenádját és a harangöntők fulgura
               frango-ját s aztán azt mondom neki: „Hát lehet itt tanulni? Hát tudnál te itt
               előkészülni vizsgára?” és az öregur, mint igazságszerető lélek, kénytelen lesz velem
               együtt belátni, hogy fiának tökéletesen igazsága van e tárgyban.</p>
				<p>Jozefin kezet fogott az ifjuval.</p>
				<p>- Önt sem a csirke költötte, - jegyezte meg mosolyogva.</p>
				<p>- Valóban nem, - csatlakozott nézetéhez Pető. - Csókolom a kezét!</p>
				<p>A szép asszony kegyesen megbiccentette fejét, aztán még egyszer megszólitásával
               tüntette ki a jogászt.</p>
				<p>- Tud lovagolni? - kérdezte szeretetreméltóan.</p>
				<p>Pető habozott. Igazat mondjon-e, vagy hazudjon? Ha az előbbi irányhoz tartja magát,
               ugy be kell vallania, hogy nem ért e mesterséghez, de micsoda lovag az, aki nem tud
               paripákkal bánni? Végre is győzött benne a jobb érzés és őszintén nyilatkozott:</p>
				<p>- Nem tudok, - mondta szemét lesütve.</p>
				<p>- Kár, - biggyesztette fel ajkát őnagysága, - néha talán kedve lett volna engem
               elkisérni.</p>
				<p>A jogász lehorgasztotta fejét és átkozta sorsát, amiért nem tud lovagolni. Micsoda
               hiányos nevelésben is részesült! Elsajátitotta a matézist, a szintaxist, a fizikát, a
               geometriát, de mit ér ez ahhoz képest, ha valaki nyeregbe tud ülni! Ha ő mindezzel
               tisztában volna, most lovagja lehetne a szép asszonynak, együtt vágtatna át vele
               tüskén-bokron, mig igy egy bizonyos ür van köztük s ő szomoruan kénytelen
               megállapitani, mily nagy hiba, ha valaki az összes hippológiai eseményekből csak az
               Augiász istállóját ismeri.</p>
				<p>Jozefin karcsu alakja már eltünt a lépcsőházban és Pető még mindig ott állt az udvar
               közepén, tétován nézve a szép asszony után. Be szép is volt ez a karcsu hölgy, csak
               most látta igazán, hogy szembe állt vele, hogy a közelségét, a százszorszép parfümje
               illatát érezte. Még ilyen bájos nőt nem látott s a szivében egy eddig nem sejtett
               érzelem támadt föl, és nőtt, nőtt ijesztő gyorsasággal, mint a paszuly szára a
               bőséges éjszakai eső után.</p>
			</div>
			<div type="chapter">
				<head>VII.</head>
				<p>Amint belépett a sárga ház kapuja alá, Pető ott találta Bauernebelt, aki slafrokban,
               taplósipkával a fején, szokás szerint Lámpl urral pörlekedett, ezuttal azért, hogy
               miért gyujt olyan korán lámpát a lépcsőházban, holott sokkal jobb, ha a sötétben
               marad, legalább a lakók nem csoszognak annyit a grádicsokon, amelyek koptatásáért ugy
               sem fizetnek egy rézfityinget sem.</p>
				<p>Mikor a háziur megpillantotta Petőt, abbahagyta a megrémült Lámpl korholását és a
               diákhoz fordult:</p>
				<p>- Servus humillimus, - mondta gunyosan hunyorgatva macskaszemét, - tehát megvan a
               barátság, megvan?</p>
				<p>A jogász rosszkedvüen nézett az arany polgárra.</p>
				<p>- Micsoda barátság, ha szabad kérdeznem? - vetette oda kurtán.</p>
				<p>- Hehe, - nevetett Bauernebel. - Mintha nem tudná? Hát micsoda barátságról lehet szó?
               Talán az Arabi pasáéról? Vagy a szerb püspökéről? Dehogy is, dehogy!</p>
				<p>- Ugy sejtem, hogy ön Jozefin őnagyságára céloz? - kérdezte Pető szárazon.</p>
				<p>A háziur ujra nevetett.</p>
				<p>- Hahaha! Persze, hogy persze. Önnek éles elméje van, fiatal barátom.</p>
				<p>A jogásznak nem volt kedve tréfálni.</p>
				<p>- Akár éles az elmém, - felelte hüvösen, - akár nem, önnek ahhoz semmi néven
               nevezendő köze. Kizárólag tőlem függ, hogy kivel tartok barátságot, kivel nem!</p>
				<p>Az arany polgárt nem lehetett kihozni a sodrából.</p>
				<p>- Igen helyesen beszél, t. barátom uram. Igen jól beszél, sőt igaza is van, ami két
               különböző dolog. Ez azonban nem változtat a tényen, hogy az egész ügy nagyon a
               kedvemre van, nagyon is kedvemre.</p>
				<p>A fiatalember nem válaszolt.</p>
				<p>- Nos, - folytatta tovább a háziur, - nem kiváncsi rá, hogy miért?</p>
				<p>- Nem.</p>
				<p>- Pedig önt is érdekelné. Két gombot egy ellen, hogy önt is érdekelné.</p>
				<p>- Mégsem óhajtom, hogy velem okait közölje.</p>
				<p>- Ej, ej, de föl van paprikázva, - nevetett a terézvárosi Krőzus. - És hogy égnek az
               orcái, hogy lángol a tekintete! Hahaha! Szép asszony a lányom, mi?</p>
				<p>Pető észbe kapott. Haraggal nem lehet a Bauernebelekkel boldogulni, számukra kész
               öröm, ha valaki reagál a csipkedésükre. És éppen ő, akivel nem olyan könnyen lehet
               elbánni, ő tenné meg e szolgálatot nekik? Oh, nem!</p>
				<p>A jogász tehát vállat vont és nyugodt mosollyal fordult a háziurhoz.</p>
				<p>- Látja, milyen naiv ön, kedves Bauernebel ur, - mondta fölényesen. - Az előbb a
               kedves leányával beszélgettem odaát s ő igy szól hozzám: „Kedves Pető ur, tegye meg
               nekem azt a szivességet, s ha találkozik odaát az apámmal (mert bizonyos, hogy ő
               kileste ismerkedésünket), vágjon kétségbeesett arcot s meglássa, az öreg ur egész
               regényt fog az ábrázatából kiolvasni. Hogy én önt megvesztegettem, hogy egy uj
               ellensége támadt, hogy jó volna önt lefegyverezni.” Őnagysága kivánsága szerint
               cselekedtem is és tényleg, ön már meg is komponálta a históriát. Bökje ki hát
               szaporán!</p>
				<p>Az arany polgár ravaszul mosolygott.</p>
				<p>- Jó, jó, - mondta, kezével távozást intve Lámpl urnak, aki kész örömmel
               engedelmeskedett a parancsnak, - azért az ostor a végén csattan.</p>
				<p>- Ne mondja!</p>
				<p>- De bizony, ott csattan, szervusz humillimus.</p>
				<p>- Aztán hogy, kedves Bauernebel úr?</p>
				<p>Az öreg szippantott egyet tubákos szelencéjéből.</p>
				<p>- Nagyon egyszerüen, - felelte meggondoltan. - Ime a textus. Ön megismerkedett
               Jozefinnel, s ahogy én a helyzetet látom, ön sonica beléje fog szeretni. Jozefin nagy
               művésznő az ilyesmiben, - a manó tudja, kitől örökölte, hogy az emberek oly
               szeretetreméltónak tartják?</p>
				<p>- Bizonyára az apjától, - szemtelenkedett a jogász.</p>
				<p>- Hahaha, - nevetett az öreg, - nagyon jó. De ez nem tartozik a dologra. A dologra az
               tartozik, hogy ön bele fog szeretni Jozefinbe és pedig őrülten. Ez a tény pedig
               nekem...</p>
				<p>- Egy ujabb ellenfelet jelent, - vágott közbe a diák.</p>
				<p>- Ujabb ellenfelet? - kacagott tovább az arany polgár. - Oh, dehogy. Távolról sem.
               Sőt ellenkezőleg: egy ujabb barátot!</p>
				<p>- Ne mondja! És hogy képzeli ezt a metamorfózist?</p>
				<p>Bauernebel az ifju vállára tette kezét.</p>
				<p>- Csak ugy, hogy ez a mi kedves Jozefinünk önt, amikor hozzá az első jól kicsiszolt
               vallomással közeledik, egyszerüen kineveti, mint már annyi más ifjut. Kineveti,
               elkergeti, eladja, mint egy ócska kabátot. És mi történik erre? Az történik, hogy ön
               sértett önérzetében elrohan és igy kiált föl: „Most már ellenségek vagyunk
               mindhalálig!” Hogy pedig ennek a mondásnak tényleg is legyen foganata, arra nincs a
               világon jobb mód, mintha ön szépen beáll Bauernebel Jeromos házi gárdájába. Eddig
               van. Nincs másképp, mert a matézis nem csal.</p>
				<p>Pető csöndesen bólintgatta sétabotját.</p>
				<p>- E szerint tehát udvaroljak őnagyságának? - kérdezte némi szünet után.</p>
				<p>A háziur kézzel-lábbal integetett.</p>
				<p>- Természetesen! Minden uton és módon! Nappal és éjjel! Hahaha! Nagyon jó!
               Szakállamra, nagyon jó! Hahaha!</p>
				<p>- Nagyszerü! - jegyezte meg Pető gúnyosan, - óriási! Önben egy Anaximenes veszett el,
               kedves Bauernebel ur.</p>
				<p>- Nem veszett el, - tiltakozott a háziur. - Megvan! Itt él bennem! Hahaha!</p>
				<p>- Hahaha! - nevetett az ifju is és sok méltósággal fordult be a sötét lépcsőházba. -
               Végén csattan az ostor, kedves Bauernebel ur! A végén!</p>
			</div>
			<div type="chapter">
				<head>VIII.</head>
				<p>Egy borus téli alkonyaton Pető átment Bulcsu mesterhez, akit egy kis vacsorautáni
               kirándulásra akart elcsábitani. A jogász figyelmét már hetek óta felköltötte volt
               egy tarka plakát, amely uton-utfélen Christophe ur, a csodálatos kigyómester
               mutatványait ábrázolta. A hirdetmény szerint Christophe urnak nem volt gerince, ami
               abban az időben még ritkaságszámba ment. Ma persze az ilyesmi már nem kelt
               föltünést.</p>
				<p>Mikor Pető belépett a zenész hideg odvába, az ifjut a félhomályban komor
               arckifejezéssel látta ágya szélén ülni.</p>
				<p>- Mi baj van, Bulcsu Péter? - köszöntött rá a jogász.</p>
				<p>A fagottista nagyot sóhajtott, s csak azután felelt.</p>
				<p>- Hiszen ön tudja, - mondta siralmasan. - Ahányszor egyedül vagyok és nem dolgozom
               keserves robotban, elém áll Tilda alakja s megerősiti azt a hitemet, hogy
               kétségbeejtően szeretem őt.</p>
				<p>Pető hidegebben fogta föl a dolgot.</p>
				<p>- Nos, ez még nem oly kétségbeejtő, - vélte letelepedve egy partiturára. - Sőt:
               részben örvendetes. Mutatja, hogy az ideálizmus még nem veszett ki a földről.</p>
				<p>A zenész szomoruan intett jobbjával.</p>
				<p>- Ha az ideálizmust nekem kell fönntartanom, attól félek, hogy ez a lelki érzelem
               mihamar elveszti egyik támaszát.</p>
				<p>Pető nevetett.</p>
				<p>- Csak nem gondol öngyilkosságra, Bulcsu ur?</p>
				<p>A fagottista fölállott és komor arccal felelt:</p>
				<p>- De igen. Ön eltalálta. Meg szeretnék válni az élettől. Egyszer s mindenkorra. Ez a
               leghelyesebb megoldás. Ezt parancsolja a lélek. A test azonban gyönge s nem meri a
               tervet végrehajtani.</p>
				<p>- Ezt a test helyesen cselekszi, kedves barátom, - állapitotta meg a diák.</p>
				<p>- Nem cselekszi helyesen, Pető ur, - rázta meg a zenész dús fürteit. - Nem cselekszi
               helyesen, mert ez férfiatlanság. Sőt: egyenesen gyöngeség, förtelmes gyávaság. De ki
               tehet róla? Be kell vallanom, hogy ereimben a nyulak vére lüktet.</p>
				<p>A jogász megrázta fejét.</p>
				<p>- A gyávaság a sors véletlen adománya, Bulcsu, csakugy, mint minden lelki tényező.
               Ugyanolyan joggal, hogy gyávává tette, a sors önt bátornak is alkothatta volna.</p>
				<p>A zenész nem mondott ellent.</p>
				<p>- Ebben önnek igaza van, - felelte némileg megvigasztalódva, - bátorság, gyávaság,
               erény, bűn, tehetség, mindez csak véletlen a földön. Semmi se függ tőlünk, sem az
               élet, sem a halál. Isten kezében vagyunk mindannyian. Ebbe én is belenyugodnám, de
               egy benső hang ennek dacára egyre azt harsogja bennem, hogy minden ahogy van, nincs
               jól, hogy földi pályafutásom haszontalan, szégyenletes, hogy egész életemben rossz
               fagottista maradok, hogy szerelmem is dőre, ostoba, s hogy végre: menedék csak a
               sirban van.</p>
				<p>A Néro szerzője sóhajtva kelt föl és miután közben öreg este lett, meggyujtotta a
               lámpát. Amint az első fénysugár fölcsillant, Pető arra a meglepő tapasztalatra
               jutott, hogy a fagottista asztalán pénz, - valódi, hamisitatlan, csillogó pénz, -
               fekszik, egy-két aranydarab és néhány ezüstforint, amelyek bizalmasan simulnak egy
               zöldhasu bankjegyhez.</p>
				<p>- Mi ez? - kérdezte meglepetve a jogász, aki elszokott az ilyen látványosságtól.</p>
				<p>- Ez pénz, - felelte Bulcsu megvető mosollyal. - Pénz, amely e földet uralja. Pénz,
               amely mutatja, mily nagyok azok, akiknek sok van belőle s mily nyomorultak vagyunk
               mi, akiknek semmi sincs e fajtából. Ez a pénz teszi azt, hogy nekem reggeltől-estig
               fagottoznom kell s ugyanez a pénz magyarázza meg, amiért Tilda sohase lehet az enyém.
               És ez a nyitja, hogy most, ha volna bennem egy csöpp bátorság, golyót kergetnék a
               fejembe.</p>
				<p>- Különös magyarázat! - vélte a jogász, akit a pénz éppen ellenkező következtetésekre
               hangolt.</p>
				<p>- Pedig ugy van, - folytatta a zenész nekihevülve. - Hallgasson rám. Bennem a
               szerelem és a kötelesség borzalmas tusát végez. Borzalmas tusát, mondom, s a vég
               kell, hogy szomoru legyen. Oly sima s mégis oly kétségbeejtő a helyzet! Ime, lássa ön
               is. Egyrészről itt van Tilda, akit ugy szeretek, mint ahogy még ember a földön nem
               szeretett, másrészről pedig itt áll Jozefin őnagysága, aki azért fizet, hogy az öreg
               Bauernebelt bosszantsam. A Montecchik és Capulet-k egymáshoz való viszonya Castor és
               Pollux barátsága ahhoz képest, ahogy az én személyem az öreg Bauernebellel szembe
               került. Hogy remélhetném, hogy csak valaha is egy jó szót kapjak imádottamtól? Hogyan
               gondolhatnám, hogy Tilda valaha az enyém lehetne, mikor tűz és viz, ég és föld, hegy
               és völgy közelebb állanak egymáshoz, mint én és tisztelt háziuram? Avagy hiszi ön,
               hogy ez lehetséges!? Van ebből a csávából más menekülés, mint a pisztoly!?</p>
				<p>Pető vállat vont.</p>
				<p>- A sors már nagyobb különbségeket is kiegyenlitett, - mondotta könnyedén, miután jó
               tanácsokat osztogatni tényleg nem nehéz.</p>
				<p>- De ezt nem fogja kiegyenliteni, - rázta meg fejét Bulcsu. - Nem, nem, már csak
               azért sem, mert mindentől eltekintve, a világ legszerencsétlenebb embere én vagyok.
               Én vagyok a forditott Midás. Amihez nyulok, amire ránézek, az már az ördögé, az már
               elveszett; ha ma a kezembe adnák Rotschild vagyonát, egy éjjelen át szecskává
               változna.</p>
				<p>- Az ön fantáziája tul szines, Bulcsu mester.</p>
				<p>A muzsikus sötéten bámult maga elé.</p>
				<p>- Higyje el, hogy nem, - mondotta. - Vagy érhet-e valakit nagyobb szerencsétlenség,
               mint engem a Bauernebel-kisasszonnyal? Nem! A világon millió és millió fiatal hölgy
               van, millióba és millióba lehetnék szerelmes, de nem, nekem éppen az az egy kell,
               akit soha el nem érhetek, akiről még csak álmodni is a legmegbocsájthatatlanabb
               dőreség.</p>
				<p>Pető mosolygott.</p>
				<p>- No, no, - válaszolt nyugodtan (mert hisz végre is nem ő volt szerelmes Tildába,
               tehát nyugodt lehetett), - a helyzet nem oly reménytelen. Ön fiatal is, tehetsége is
               van. Megir egy operát, a Carot...</p>
				<p>- Nerot! - tiltakozott a zenész.</p>
				<p>- Pardon, Nerot, - igazitotta helyre szavait Pető, aki csak arra emlékezett, hogy a
               várandó operának valami kutya-neve van. - Tehát megirja a Nerot, hirnevet, pénzt
               szerez s akkor az öreg Bauernebel boldog lesz, ha önt házában egyáltalán vendégül
               láthatja. Ez a dolog tehát nem olyan nehéz. De most engedjen meg egy közbevető
               kérdést, hogy kerül ide ez a sok pénz?</p>
				<p>Bulcsu mester szomoruan függesztette le fejét.</p>
				<p>- Ez a pénz a Judás-pénze, - mondotta némi szünet után.</p>
				<p>- Talán az Izsáké? - kérdezte a jogász a szomszéd házban lakó és zálogkölcsönökkel
               foglalkozó derék Blau Izsákra célozva.</p>
				<p>- Nem, nem, - felelte Bulcsu bánatosan. - Judás-pénz alatt azt értem, hogy
               szégyen-pénz, pénz, amelyért talán a tulvilági üdvösségemet adtam oda, pénz, amelyért
               az Orkusban valószinüleg fej nélkül fogok megjelenni.</p>
				<p>- Fej nélkül? - riadt föl Pető.</p>
				<p>- Igen, - bólintott a fagottista, - ez már egyszer igy van. Sőt biztos, hogy igy van.
               Engedje meg, hogy könnyitsek a lelkemen és megvalljam az egész dolgot. - Nagyot
               sóhajtott, aztán folytatta: - Az eset az, hogy agyon akartam magamat lőni. Hisz ezt
               ön is tudja. Azt azonban nem sejti, hogy előbb ki óhajtottam egyenliteni a földön
               levő becsületbeli kötelezettségeimet. Igy a mosóné- és a suszter-számlámat, két fájó
               tételt, amelyeknek rendezetlensége már eddig is sok gondot okozott nekem, főleg pedig
               a hitelezőimnek. Továbbá revolvert is kellett vásárolnom, töltényeket természetesen
               szintén. E nélkül nincs főbelövés. Mindehhez azonban pénz kellett, sok pénz s nekem
               semmi kilátásom sem volt rá, hogy ez anyagi eszközökre szert tehetek. És ezért fogok
               az Orkusban fej nélkül megjelenni!</p>
				<p>- De hát pénze is van s a feje is megvan, - szólt Pető, megpengetve az egyik csillogó
               aranyat. A jogász tudniillik azt hitte, hogy álmodik s azért óvatosságból
               megcsörgette a pénzt. Nem álmodott, az arany vigan csilingelt az asztalon.</p>
				<p>- A pénz tényleg megvan, - felelte a zenész. - Csak azt ne kérdezze, hogyan? Ne
               kérdezze, honnan? Nie sollst Du mich befragen, véli Wágner.</p>
				<p>Pető tiltakozott a kitérő válasz ellen.</p>
				<p>- Ez nem ugy van. Én teljesen méltánylom ugyan az ön érveit s belátom, hogy ez
               magánügy, de elvégre is, mi jóbarátok vagyunk, én legalább ugy hiszem. Én is gyakran
               kerülök hasonló pénztelen helyzetekbe. Ön csak nem fogja előttem, a jóbarát előtt,
               eltitkolni a módját, hogy juthat az ember adott esetekben anyagi eszközökhöz?</p>
				<p>Bulcsu le volt fegyverezve. Tényleg, Pető jó cimborája volt, aki rövid barátságuk
               dacára, melegen érdeklődött iránta s megérdemelte, hogy bizalommal legyen vele
               szemben.</p>
				<p>A fagottista tehát ujra nagyot sóhajtott (numeró nyolc), azután igy szólt:</p>
				<p>- Ám hallja titkomat, tudjon meg mindent és azután vessen meg.</p>
				<p>Neró szerzője most szünetet tartott, majd lesütött szemmel igy folytatta:</p>
				<p>- A dolog előzménye röviden a következő. Nekem harmincnégy fogam van!</p>
				<p>A jogász tétován nézett barátjára.</p>
				<p>- Harmincnégy foga? Nem értem a dolgot.</p>
				<p>Bulcsu szomoruan mosolygott.</p>
				<p>- Mindjárt meg fogja érteni, - mondotta keserüen. - Egy pillanat alatt megérti.
               Nekem, mint emlitém, harmincnégy fogam van s ez a szakértők nézete szerint furcsa egy
               ritkaság, oly nagy ritkaság, hogy a párját talán sehol sem lelik meg. Érti most
               már?</p>
				<p>- Nem, - felelte Pető s azt hiszem, az olvasó is ugyanezt mondaná.</p>
				<p>- Akkor hát tovább fejtegetem e szomoru tárgyat, - sóhajtotta (numeró 9) Bulcsu. -
               Egy nap a fogam fájt, rettenetesen, kétségbeejtően. Csak nekem tud ilyen bolondul
               fájni a fogam. Mit tesz az ember ilyenkor? Nemde, elmegy a fogorvoshoz. Én is igy
               cselekedtem és felkerestem egy orvoskodó jóbarátomat s elpanaszoltam neki bajomat.
               Barátom azonnal munkához látott, kipeckezte a szájamat, megkopogtatta a fogsoromat,
               elővette a fogót, de azután egyszerre igy kiáltott fel: „Tudod-e, mi van a szájadban,
               Bulcsu?” „Fogak és nyelv” feleltem fájdalmasan. „De hány fog? - kérdezte barátom. -
               Hány fog?” „Lesz vagy harminc, harminckettő”, feleltem őszintén s nem értettem, miért
               érdeklődik cimborám a fogaim mennyisége iránt, amikor orditok a fájdalomtól.
               „Harminckettő? - kacagott erre barátom. - Óriási tévedés! Óriási! Neked pont
               harmincnégy fogad van.” „Huzz ki egyet, - jegyeztem meg rezignáltan - s akkor
               mindjárt kevesebb lesz eggyel!” Erre az én barátom elhatározottan azt mondotta:
               „Soha, öregem, soha! Ha valakinek harmincnégy foga van, az épp olyan ritkaság, mint a
               kétfejü borju vagy a hatlábu kutya. Ez orvostani kuriózum s ezt okvetlen be kell
               mutatnod a klinikán.” Én tiltakoztam, de pajtásom, ellenkezésem dacára, megfogott,
               betuszkolt egy konfortáblisba és menten elvitt az orvosi körbe. Ott a doktorok már a
               puszta hirre felugráltak a tarokk mellől és egy álló óráig egyebet sem tettek, mint a
               fogsoromat tapogatták, ahogy a lovaknál szokás. Mind el voltak ragadtatva, mind a
               szájamba nyultak, végül pedig az egyik hálából áthozatta a műszereit, sebtiben
               megplombálta a fogamat és boldognak vallotta magát, hogy ezen a csodálatos állkapcson
               működhetett. Nos, érti-e most már? - fejezte be előadását Bulcsu.</p>
				<p>Pető még mindig a fejét rázta.</p>
				<p>- Egy kukkot sem értek, - szólt makacsul.</p>
				<p>- Akkor tehát még tovább kell folytatnom, - törölte le homlokáról a verejtéket a
               fagottművész. - Hallja tehát, mi történt. Egy héttel az esemény után levelet kaptam
               az orvosi fakultás embertani intézetétől, hogy sziveskedjem ott megjelenni. Elmentem
               s akkor értésemre adták, hogy amennyiben szives volnék időszakonkint fogaimat a
               tanulóifjuságnak bemutatni, minden egyes alkalommal öt forintot fizetnek.</p>
				<p>- Most már értem! - kiáltott fel Pető diadalmasan. - Onnét van tehát a pénz!</p>
				<p>Most Bulcsu mesteren volt a fejrázás sora.</p>
				<p>- Még mindig nem érti, kedves barátom, - jelentette ki csüggedten és még jobban
               lehorgasztotta fejét. - Még mindig nem érti. Oh, a pénz nem ebből a forrásból
               fakadt!</p>
				<p>- Hát honnét? - kérdezte türelmetlenül a jogász, aki ugy vélte, hogy a zenész
               története szövevényesebb a Rocambole-énál.</p>
				<p>Bulcsu egy kis szünetet tartott, aztán bünbánóan bökte ki a tényt.</p>
				<p>- A pénz Lux urtól származik.</p>
				<p>- Lux urtól?</p>
				<p>- Igen, tőle. Ismeri ön Lux urat?</p>
				<p>- Nem.</p>
				<p>A fagottista tovább haladt a Kálvárián.</p>
				<p>- Lux ur ügynök, - világositotta fel a barátját, - részben kereskedő, részben
               uzsorás, aki nadrágokat, házakat, daxlikat, gyárakat, ócska kályhacsöveket,
               földbirtokot vesz és elad. Lux ur mindent megvásárol: a gyertyakoppantóktól kezdve a
               mennydörgős ménküig, hasonlóképpen mindent megkaphat nála, ha bajuszpedrőre, ha
               éjszaksarki hajóra van szüksége. De most már csak érti?</p>
				<p>- Szakállamra, nem! - ütött az asztalra a diák.</p>
				<p>A Neró szerzője megadással haladt tovább tüskékkel megjelölt pályáján.</p>
				<p>- Akkor hát nem köntörfalazom tovább. Rövid leszek. Egy nap megjelent lakásomon Lux
               ur. Elmondotta, hogy tudomása van harmincnégy fogam létezéséről s hogy ő abban a
               szerencsés helyzetben van, miszerint a Barnum-muzeum nevében kétszáz pengő forintot
               ajánlhat fel a koponyámért.</p>
				<p>- A koponyájáért?! - hökkent meg a jogász.</p>
				<p>- Igen. A koponyámért. Természetesen a halálom után. Nekem csak alá kell irnom egy
               nyilatkozatot, amelyben megengedem, hogy holtam után fejemet a Barnum-muzeum vegye
               át, azzal a kétszáz forint máris az enyém. A halottnak, vélte Lux ur, ez ugyis
               mindegy, ha van feje, ha nincs, de élőnek kettőszáz (mindig igy mondja: kettőszáz!)
               forint nagy pénz!</p>
				<p>- És ön elfogadta a kettőszáz forintot! - kérdezte Pető kiváncsian.</p>
				<p>A zenész szomoruan pislogott.</p>
				<p>- Sokig haboztam. A terv borzalmas volt. Egyrészt az ember szereti, ha legalább a
               halála után békessége van, másrészt kérdés, hogy a másvilágon mit fognak szólni
               hozzá, ha fej nélkül jelenek meg, harmadsorban pedig a Barnum-muzeum nem más, mint
               egy anatómiai kabinet (külön osztállyal felnőttek számára), ahol a sziámi ikrekkel,
               az összes rablógyilkosok viaszkszobraival és számtalan állati szörnnyel: lólábu
               majmokkal, kutyafejü kigyókkal, spirituszba tett csodákkal müködnék együtt. Soká
               tusakodtam, mondom, amig végre a nyomor, továbbá a halál utáni vágy győzött fölöttem.
               Ma délután elmentem Lux urhoz és felvettem a pénzt. És most vessen meg, kedves Pető
               ur, - fejezte be elbeszélését a zenész elborult arccal.</p>
				<p>A jogász azonban nem vetette meg barátját, sőt melegen kezet szoritott vele. Ó, neki
               érzéke volt a pénzügyi tranzakciók iránt, miután maga legjobban tudta, mily sulyos és
               gyakran bonyodalmas feltételekhez vannak azok kötve.</p>
				<p>- Önnek semmi szüksége arra, - mondotta tehát Pető megnyugtatólag, - hogy magának
               szemrehányást tegyen. Először, mert az élet a halál elé való; másodszor, mert ezzel
               örökké emlékezetessé teszi magát, hiszen évszázadok mulva is beszélni fognak egy
               Bulcsu nevü zenészről, akinek harmincnégy foga volt; harmadszor, mert ezzel a
               tudománynak tett szolgálatot.</p>
				<p>- A tudománynak? - mosolygott keserüen a muzsikus.</p>
				<p>- Igenis, mert a nagy tömegek embertani felvilágositása éppoly fontos, mint a
               klinikák orvosnevelési törekvése, - rekesztette be kissé gyönge érvei sorozatát az
               ifju.</p>
				<p>Bulcsu azonban nem vette észre az argumentumok vérszegénységét. Sápadt arca
               felcsillant, kő esett le a szivéről. Tehát a világ, amelyet e percben a jogász
               képviselt, nem itéli el, sőt megérti tettét!</p>
				<p>- Ez az ön őszinte véleménye? - kérdezte fellélegezve és kezét a diák felé
               nyujtva.</p>
				<p>- A legőszintébb! - felelte Pető komolyan.</p>
				<p>- Akkor engedje meg, hogy önt megöleljem és jóltevőmnek nevezzem.</p>
				<p>- Ahogy tetszik, - jelentette ki a jogász és szó nélkül kiállta Bulcsu baráti
               kitörését.</p>
				<p>- Oh, milyen boldog vagyok, - ömlengett tovább a fagottművész. - Milyen másnak látom
               a világot, hogy az nem vet meg cselekedetemért, milyen megkönnyebbülést szerzett ön
               nekem! Még egy órával azelőtt azt hittem, hogy én vagyok a föld legnyomorultabb
               embere s most látom, hogy igazságtalan voltam önmagammal szemben s én is érdemes
               vagyok a napsugárra, az Isten éltető levegőjére!</p>
				<p>- Hagyjuk a frázisokat, öregem, - mondotta Pető kalapja után nyulva, - ez mind
               felesleges dolog. Az ember sose törődjék a nagyvilággal, hanem nézze ugy a tényeket,
               amint azok vannak. Magunknak élünk, nem a karzatnak. Az érzelmi, a tulzott
               becsületbeli, a pszichológiai sallangokat az emberek rakták rá a tárgyakra és élő
               lényekre, sőt az elvont fogalmakra is, ugyanazok az emberek, akik alapjában a
               legönzőbbek, a leghidegebbek és a legkönyörtelenebbek. Hagyjuk ezt; okosabbat
               mondok. Szedjük össze a cók-mókunkat és nézzük meg Christofe urat, a kiváló
               kigyóembert!</p>
				<p>- A kigyóembert! - kiáltott fel Bulcsu mester. - Erre tényleg magam is kiváncsi
               vagyok! Hetek óta izgatnak a hirdetményei! Fel a kigyóemberhez!</p>
				<p>Magára kapta karbonáriköpönyegét és feltette bársonykalapját.</p>
				<p>- Mehetünk, - szólt és egy határozott mozdulattal zsebre tette Lux ur aranyait.</p>
				<p>A harmincnégy fog, a koponya, Lux ur egy pillanat alatt a feledés homályában vesztek
               el.</p>
			</div>
			<div type="chapter">
				<head>IX.</head>
				<p>A „Kék Macska”, az akkori idők legszennyesebb mulatóhelye, a most is még ismert
               piszkos, füstös helyiség, pár lépésre volt tőlük. Rövid időn belül már ott is ültek a
               kormos teremben, ahol egy pepitanadrágos, zöldfrakkos népénekes dalolt kuplékat a
               vizvezetékről. Türelemmel hallgatták végig s figyelemmel adóztak egy hasitott
               szoknyáju kövér hölgynek is, aki viszont a snájdig hadnagyokról énekelt. A többi
               műsorszám - hasbeszélők, lengyelzsidók, kutyaidomitók - hasonlóan alacsony
               szinvonalu volt, a kigyóember azonban tényleg nagy művésznek látszott. A derék férfi
               nagy ötleteséggel csavargatta össze tagjait, sőt egyizben olyan csimbókot kötött a
               testéből, hogy maga is belegabalyodott s a csomót előhivott impresszáriója csak nagy
               nehézséggel tudta megoldani. Ami utána következett, ismét selejtesebb volt s éjfél
               felé az ifjak kissé csalódva indultak haza.</p>
				<p>- Igyunk még egy kávét, - inditványozta Bulcsu utközben s miután barátja csatlakozott
               a tervhez, a két korhely már bent is ült a „Két Huszár”-ban. A fojtó szagu kávéházban
               már csak egy-két elkésett vendég ült, deresfejü korhelyek, akik az éj befejezéséül
               krampampulit ittak.</p>
				<p>- Az este mondottál valamit, - szólt Bulcsu, mert a „Kék Macská”-ban az ifjak
               természetesen megitták a baráti poharat, - az este mondottál valamit, ami nem megy ki
               a fejemből. Emlékszel rá?</p>
				<p>- Nem emlékszem, - felelte Pető, aki sohasem tulajdonitott szavainak maradandó
               értéket.</p>
				<p>- Akkor hát ismételni fogom nyilatkozatodat. Mikor elpanaszoltam neked reménytelen
               szerelmemet s vázoltam azt a nagy távolságot, amely köztem és háziurunk közt lebeg,
               igy szóltál: „A sors már nagyobb különbségeket is kiegyenlitett.” Mondtad ezt?</p>
				<p>- Tényleg, ezt mondtam.</p>
				<p>- Nos és hiszed is, hogy ez lehetséges? - tudakolta tovább a fagottista. - Vagy csak
               vigasztalni akartál?</p>
				<p>- Semmi lehetetlent sem látok benne, - vonta meg vállát Pető.</p>
				<p>A zenész komoran nézett barátja szemébe.</p>
				<p>- Gondolod, hogy szerelmem valaha célt érjen? De őszintén nyilatkozzál!</p>
				<p>- Gondolom, hogy célt érhet. Feltéve, ha Tilda szivében hasonló vonzalom lakik.</p>
				<p>A Neró szerzője sóhajtott.</p>
				<p>- De hát lakhatik-e benne rokonvonzalom az adott viszonyok közt? - kérdezte
               kétségbeesve.</p>
				<p>A jogász megint könnyebben fogta fel az ügyet.</p>
				<p>- Azt sosem lehet tudni, - mondta határozottan. - Gondolj csak Rómeóra és Juliára és
               számos rokonesetre. Minden lehetséges. Csupán egyet szeretnék tudni, beszéltél-e
               legalább valaha Tildával?</p>
				<p>Bulcsu bólintott fejével.</p>
				<p>- Igen. Egyszer. A lépcsőházban találkoztunk s én udvariasan, ahogy az az egy házban
               lakókhoz illik, köszöntem neki. Erre ő azt válaszolta: „Ön az a zenész, aki
               szomszédunkban lakik?” - „Igen”, feleltem szerényen. - „Ön még sokra fogja vinni”,
               mondotta ő rettentő hidegséggel és azzal tovább ment. Nem kétségbeejtő ez?</p>
				<p>- Legkevésbbé sem, - vélte Pető. - Sőt a legtöbb szerelem igy kezdődik, mert az
               ellentétek vonzzák egymást.</p>
				<p>A jogász szivarra gyujtott, aztán egy ideig hallgatott, ugy tetszett, az eszébe
               jutott valami. Tényleg, az ellentétekről beszélve egy terv magja röppent agyába, egy
               röpke terv, amely azonban gyorsan fejlődni kezdett. Még nem jegecesedett ki, még nem
               volt felszerelve, de a jogász ugy vélte, hogy ezen az alapon lehetne valamit
               csinálni.</p>
				<p>Bulcsu tiszteletteljesen bevárta, mig elgondolkodó barátja ujból felveszi a beszéd
               fonalát. Pár perc mulva Pető aztán megszólalt.</p>
				<p>- Bulcsu! - mondotta ünnepélyesen. - A fejemben kavarog valami. Lehet, hogy a bor
               szelleme, de lehet, hogy egy ötlet, egy kisérlet, amely lehet rossz, lehet jó, de
               ártani semmiesetre se fog. Próbáljunk vele szerencsét. Ha nem válik be: nem történt
               semmi, ha sikerül, akkor talán boldog ember leszel. Tudnál bizni bennem?</p>
				<p>- Én vakon hiszek benned, - lelkesedett a Neró szerzője, aki rövid barátságuk alatt
               megtanulta, hogy kettőjük közt Pető feltétlenül az erősebbik, ügyesebbik és
               okosabbik.</p>
				<p>- Akkor hát bizd magad rám, - inditványozta a jogász. - Vágjunk neki a dolognak. Csak
               egyet igérj meg, azt, hogy leteszel arról az ostobaságról, amit az este
               terveztél.</p>
				<p>- A legnagyobb örömmel! - jelentette ki a fagottista, akinek az a lemondás nem került
               nagy küzdelmébe. - Igérem, hogy kivánságod teljesülni fog. És most: Szabad tudnom
               tervedet?</p>
				<p>Pető megrázta fejét.</p>
				<p>- Egyelőre nem. Hátha az első lépésnél kudarcot vallok s akkor kikacagnál. Engedj
               csak egyedül kisérleteznem. Amint azonban a remény legcsekélyebb fénysugarát
               megpillantom, rögtön értesitlek s akkor kéz a kézben folytatjuk a munkát.</p>
				<p>- Ahogy parancsolod. Én vakon bizom benned.</p>
				<p>- Nagyon szép, - könyvelte el a bizalmat a diák. - Hanem akkor lássunk munkához,
               mindenekelőtt pedig feküdjünk le, mert reggeledik. Egy véleményen vagyunk?</p>
				<p>- Feltétlenül.</p>
				<p>Lassan hazaindultak.</p>
				<p>Az égbolton már rózsaszinü felhők lógtak.</p>
				<p>A sárga házban vigan szóltak a harangok, a barnában viszont a lakatosok kalapáltak
               kétségbeesetten.</p>
			</div>
			<div type="chapter">
				<head>X.</head>
				<p>Néhány nap mulva Pető látogatást tett Bauernebeléknél. Éppen jókor jött: a háziur
               kemény csatát vivott a fiskálisával, az öreg Fabricziussal. Az ügyvéd, bár szokva
               volt kliense hevesebb kitöréseihez, ezuttal maga is kissé meg volt lepve az indulatok
               káprázatos megnyilatkozásától és folyton ezt ismételgette:</p>
				<p>- De Bauernebel ur, mérsékelje magát! De Bauernebel ur, tisztesség ne essék mondván,
               kérem, ne izgassa fel magát!</p>
				<p>Majd némi gondolkodás után még azt is hozzátette:</p>
				<p>- Ha önt most megüti a guta, az egész világ azt fogja hinni, hogy én öltem meg.</p>
				<p>E többször elrecitált mondat második részénél lépett be Pető. A harc nem lepte meg -
               rövid idő alatt a sárga házban már különb dolgokat látott - s azért nagy nyugalommal
               hajolt meg a háziur előtt, majd bemutatkozott Fabricziusnak. A fiskális, egy
               vatermörderes, kecskeszakállas nyárspolgár, a régi Pest tipikus alakja volt. Hosszu
               gérokkja flaskózöld, a nadrágja trombitaalaku, mig a cipőit egy-egy rézcsatt tette
               feltünővé. A kezében fekete sétabot volt, amelynek fogantyuja delfint ábrázolt.
               Fabriczius nem szégyelte az idegen előtt a pörpatvart, sőt abba a vendéget is mielőbb
               belevonni iparkodott.</p>
				<p>- Kérem szeretettel, - mondotta vékony, édeskés hangon, - Bauernebel ur igen fel van
               indulva, amiért egy pört, amelyhez eleve nem lehetett bizni, elvesztettünk és
               Bauernebel ur ezért velem szemben igazságtalan. Kérem szeretettel, hallgasson meg ön
               is. Az eset tudniillik a következő.</p>
				<p>- Kérem szeretettel, - utánozta a fiskális magas hangját az arany polgár, - az esetet
               majd én mondom el!</p>
				<p>- Ahogy parancsolja, - hajlott meg Fabriczius udvariasan. - De figyelmeztetem, hogy
               jogi megvilágitás nélkül Pető ur nem fogja a tényállást kellőképpen megérteni.</p>
				<p>Bauernebel dühösen csapta le a házisapkáját.</p>
				<p>- Az ön jogi megvilágitása már jó néhány ezresembe kerül! - csattant ki. - Bár soha
               pörvesztőt ne hozott volna utamba a sors! Bár ne tudnám, mi a jogi megvilágitás!</p>
				<p>- De Bauernebel ur, - vetette ellen Fabriczius édeskésen. - Ne izgassa fel magát! Még
               meg találja ütni a guta - szeretettel legyen mondva - és az egész világ azt fogja
               állitani, hogy én öltem önt meg.</p>
				<p>- És abban a világnak igaza is lesz! - kiáltotta Bauernebel, ujra feltéve a
               taplósapkát. - Ön visz a sirba, kedves Justinianus úr!</p>
				<p>Fabriczius nyugodtan simogatta kecskeszakállát és igy szólt:</p>
				<p>- Az eset, igen tisztelt Pető ur, a következő...</p>
				<p>- Hagyjon engem beszélni! - harsogta közbe a háziur. - Hagyjuk egy kissé békén azt a
               jogi megvilágitást!</p>
				<p>Pető, aki eddig csendesen malmozott az ujjaival, most szükségesnek tartotta, hogy ő
               is megnyilatkozzék.</p>
				<p>- De uraim, - szólt tehát egy csodás pillanatban, amikor mind a két fél egy percre
               elhallgatott, - igy sohasem értjük meg egymást. Lassan a testtel. Amennyiben tényleg
               kiváncsiak a nézetemre, közöljék velem békés uton a harc magját képező tárgyat.</p>
				<p>Fabriczius meghajtotta magát és karikaalaku kézmozdulattal jelezte, hogy a beszéd
               fonalát átadja kliensének.</p>
				<p>- Csakhogy végre szóhoz juthatok, - fujt Bauernebel, aki pedig már egy órája egyebet
               se csinált, csak beszélt.</p>
				<p>- Halljuk tehát az esetet, - szólt a jogász, akit igen mulattatott az öreg urak
               pörpatvara.</p>
				<p>A háziur szekrényéhez ment s kocsiderékra való aktát, kétrét összehajlitott pöriratot
               vett ki belőle.</p>
				<p>- Tetszik látni ezt a sok bélyegespapirost? - kérdezte gunyos mosollyal Petőtől.</p>
				<p>- Látom, - felelt az ifju.</p>
				<p>Bauernebel gyilkos oldalpillantást vetett a fiskálisra, majd igy folytatta:</p>
				<p>- Ez a sok haszontalan irka-firka a galamb-pör. A legszomorubban csinált magyar pör.
               Az örök pör, a tengeri kigyó, amely évtizedek óta kisértett és kisért. Hol ennél, hol
               amannál a fórumnál bukkanik fel és ugy tetszik, soha el nem fog tünni a föld
               szinéről. Azaz, mit beszélek? Nem tünt el? De bizony eltünt, ma tünt el, amikor
               Fabriczius urnak végre, hosszu tusa után, mint annyi mást, ezt a pört is sikerült
               elveszitenie.</p>
				<p>Az ügyvéd felemelte a kezét.</p>
				<p>- Igen, mert a pör ab ovo Ledae nem volt jogos, - vetette közbe.</p>
				<p>- Mert a fiskális nem volt elég erélyes, - mordult vissza Bauernebel. -
               Lehetetlenségnek tartom, hogy az ember ott, ahol igaza van, a rövidebbet huzza. Ez
               csak Fabriczius ur közbenjárása mellett sikerül. És Fabriczius urnak ezuttal is
               sikerült a lehetetlen.</p>
				<p>Nagyot fujt és elhallgatott, vasvillatekintete azonban annál szilajabban járta át meg
               át az ügyvéd flaskózöld gérokkját.</p>
				<p>- De hát mi tulajdonképp a galamb-pör? - bátorkodott Pető megkérdezni. -
               Mindenekelőtt ezt lenne szükséges megállapitani.</p>
				<p>- A galamb-pör, mint már a neve is mutatja, - vette fel a szót orvul a fiskális, de
               kisérlete kudarcot vallott, mert az arany polgár harsányan kiáltott közbe:</p>
				<p>- Az esetet majd én mondom el, tisztelt uraim! Majd csak én! Fabriczius ur eleget
               szónokolhatott a törvényszék előtt, egyszer hadd beszéljek én is...</p>
				<p>- Csak ne izgassa fel magát, - jegyezte meg a fiskális szerényen. - Még meg találja
               ütni a guta és akkor...</p>
				<p>- A galamb-pör - csapott le reá Bauernebel, aki közben mély lélekzetet vett - a
               következő. Van nekem egy házam a Ranolder-utcában, egy kétemeletes, rendes ház,
               melyet a nagynénémtől, özvegy Rozmanek Ottiliától örököltem, anno 56, als das Holz
               so rar, und als der kalte Winter war. Ez az épület átjáróház, egyéb általános
               megjegyzésem nincs rá. Átvettem tehát örökségemet s jó ideig nem is volt vele semmi
               baj, amint az rendes házakhoz illik. De nem fenékig tejfel. Egy téli reggelen a
               házmesterem, Stámpfl Ágoston, beállit s azt jelenti, hogy: „Uram, tenni kellene ám
               valamit a galambok ellen.” „Miféle galambok ellen?” - kérdeztem én. „A ház udvarán
               tanyázó galambok ellen”, - szólt a házmester, aki igen pontos, rendszerető ember
               volt. „Hát mit csinálnak a galambok?” „A galambok, uram, sok piszkot csinálnak, -
               jelenti ki Stámpfl, - s arra ingerlik a házban lakó összes ebeket, hogy folyton
               utánuk szaladjanak és kergessék, ugassák őket, minek következtében a házban akkora a
               lárma, mint egy hajtóvadászaton.” Hohó! gondolom erre én. Hogy szabad a galamboknak
               ezt tenni? Melyik házirend türi ezt meg? Miféle városban élünk? „Önnek igaza van,
               Stámpfl, ez nem járja” - mondom tehát - „távolittassa el a partájjal a galambokat.”
               Erre a házmester azt válaszolja: „Szivesen eltávolittatnám őket, uram, de nem tudom,
               kiéi a galambok, kit kell felszólitanom, hogy őket elvigye?” „Hát a tulajdonosukat.”
               „Nincs azoknak tulajdonosuk”, - feleli a házmester. „Hogy lehet az?” - kérdezem.
               „Ugy, uram, - válaszolja Stámpfl, - hogy a galambok egykor a házban lakó Maurer nevü
               csizmadiáé voltak. De Maurer már régebb idő óta kihurcolkodott.” „Hová?” volt az én
               kérdésem. „Azt nem tudom.” „Hát tudja meg.” No, jól van, Stámpfl, mint mondom, pontos
               ember volt, azért tüvé tette a várost, lótott-futott s kideritette, hogy Maurer
               csizmadia ezidőszerint kint lakik a váci temetőnél. Beszélt is vele, azonban Maurer
               semmi hajlandóságot nem mutat, hogy a közben felszaporodott galambokat eltávolitsa.
               Egyrészt, ugymond, a galambok nem hagyják magukat megfogni, másrészt meg, ugyis csak
               visszarepülnének arra a helyre, amelyet megszoktak. Egyébként pedig neki, már mint a
               csizmadiának, más dolga van, mint galambokat átköltöztetni.</p>
				<p>Az arany polgárnak egy pillanatra kifogyott a szusza.</p>
				<p>A fiskális megragadta az alkalmat.</p>
				<p>- Én már akkor azt tanácsoltam Bauernebel urnak, miszerint hagyja abba az egész
               dolgot, nem fog a célhoz vezetni, - jegyezte meg tőle telhető gyorsasággal.</p>
				<p>A háziur mérgesen tekintett ügyvédjére.</p>
				<p>- Ezt csak rossz pervesztő tanácsolhatja, - torkolta le a közbeszólót, - mert
               evidens, hogy jogos uton voltam. Avagy türni vagyok kénytelen, hogy a házamban egy
               csomó idegen galamb garázdálkodjon s folytonos lármára, pörpatvarra ingerelje a
               lakókat? És türnöm kell, hogy a madarak elronditsák a drágán festett falakat? E
               fölött csak nem lehet disputálni! A jog az jog, az igazság az igazság s minden
               jóravaló embernek ahhoz kell magát tartania, ha mindjárt csak egy lyukas dióról van
               szó. Ha tehát jogomban és igazságomban vagyok, akkor megkövetelem annak
               respektálását, ahogy én is tiszteletben tartom a más jogát és igazságát. Ez
               principiumom és ebből nem engedek egy jottát, ha millióról, ha susztertallérról van
               szó. De hadd maradjak a tárgynál. Bizva igazságomban, felszólitottam Fabriczius urat,
               hogy inditson pört a renitens csizmadia ellen. Követelem, hogy Maurer vigye el a
               galambokat záros határidőn belül. Velem ilyen dolgokban nem lehet packázni. A pört
               meginditottuk, közbe azonban történt valami. Valami váratlan dolog. Maurer egy nap
               sonica meghalt. Ilyen ravaszok az alperesek mind. De hát azért a világ még nem dől
               össze. Elhivatom az ügyvéd urat. „Mit teszünk most?” - kérdeztem tőle. Nos, fiskális
               ur, mit felelt ön erre? - fordult Bauernebel az ügyvédhez, aki egyre csak a
               kecskeszakálát simogatta.</p>
				<p>- Azt feleltem, - válaszolta a megszólitott, - hogy ha kimondottuk az á-t, mondjuk ki
               a b-ét is. Ha konzekvensek akarunk maradni, akkor pöröljük az örökösöket. Ez a dolog
               rendje.</p>
				<p>- Ugy van, - bólintott a háziur. - Tehát pörölni kezdtük az örökösöket, pöröltük,
               pöröltük, sokáig pöröltük, mig végre kiderült, hogy örökösök nincsenek. Maurernek nem
               volt se felesége, se gyermeke, se apja, se anyja. Ilyenek az alperesek! „Hát most mit
               csinálunk?” - kérdeztem ujra az ügyvéd urat. - „Pöröljük a hagyatékot” - volt a bölcs
               válasz. Jó. Folyt a tinta, fogyott a bélyeg, tanácskoztak, tanácskoztak a birák, mig
               végre egy szép nap kiderült, hogy hagyaték sincs, a csizmadia után mindössze egy
               dikics, egy kalapács, meg egy csirizestál maradt, azt pedig valaki ellopta. Nincs kin
               követelni a jussunkat! Fékomadta, most már én is kezdtem dühös lenni. Járja ez, igy
               kicsufolni az igazságot? Szabad komédiát űzni a magántulajdonnal? Ugyebár nem. Tehát
               gyerünk tovább! Bűnfenyitő feljelentést adtunk be ismeretlen tettesek ellen, hogy a
               hagyatékot elsikkasztották. Ugy bizony. A rendőrség meg is inditotta a nyomozást, ki
               is hallgatott egy csomó tanut, fogyasztotta a papirt, de eredményre nem lyukadt. A
               tolvaj sosem került meg.</p>
				<p>- És itt aztán bevégződött a pör? - kérdezte Pető kissé kimerülve a hosszu
               fejtegetéstől.</p>
				<p>Bauernebel a fejét rázta.</p>
				<p>- Oh, nem, - mondta, folyvást az ügyvédre szegezve tekintetét, - a dolog csak itt
               kezd bonyolódni. Fabriczius ur ugyanis kideritette, hogy a galambok tulajdonképp
               szintén némi értéket képviselnek. Azokat az örökösök értékesithetik s mi viszont az
               örökösökön hajthatjuk be a kárt. Nekem más nézetem volt. Szó nélkül el akartam adni a
               Széna-téren a gyalázatos madarakat, azonban Fabriczius ur közbelépett s igy szólt:
               „Ezt nem szabad megtenni. Ez hagyatéksikkasztás volna. A galambok Maureréi voltak,
               nekünk nem szabad hozzájuk nyulni.”</p>
				<p>- Ez volt a helyes jogi felfogás, - bólintott az ügyvéd.</p>
				<p>- Igen, igen, - bólintott vissza gunyosan az arany polgár. - Természetesen. Minden a
               jogé, az egyéné semmisem. Optime. Tehát maradjunk csak a jogi uton. Megint vissza
               kellett menni oda, ahonnét kiindultunk. Ujra ki kellett fürkészni Maurer örököseit,
               hadd vegyék át a galambokat, hogy azután legyen kit pörbe fogni. De örökös most sem
               akadt. Kincsért sem akadt. A galambok eszerint gazdátlanok voltak, mindenkiéi, vagy
               senkiéi, mint ahogy a levegő vagy a napsugár. Azonban Fabriczius mester ebbe nem
               nyugodott bele. Egy szép napon kisütötte, hogy: „Hopp! Örökös hijján a vagyon a
               fiskusra száll.” Korszakalkotó felfedezés! Nosza, rajta, pörölni kezdtük tehát a
               fiskust. Ez volt aztán a pör! Elhuzódott évekig, most jobbra, most balra s végre is
               alaposan elvesztettük az egész histórát, mert a fiskusra csak jogok szállhatnak át,
               nem pedig kötelességek. A galambok pedig ezalatt szaporodtak, gyarapodtak és ma már
               hálisten vagy négyezer darabra rugnak, ugyhogy az ember a kapun se járhat be tőlük s
               egy lakó sem akar megmaradni a házban miattuk. Ráadásul pedig nekem még etetnem is
               kell őket, nehogy a pör tárgya elpusztuljon, mert akkor jogommal, igazságommal
               direkte a pokolba mehetek.</p>
				<p>Pető nyugodtan hallgatta végig e rémes történetet.</p>
				<p>- Valóban érdekel, hogy mi történt ezután? - jegyezte meg kiváncsian.</p>
				<p>- Hogy mi történt? - kérdezte Bauernebel, mintha a válasznál mi sem volna
               természetesebb. - Hogy mi? Az történt, hogy nem engedtem a jussomat s mentünk tovább.
               A sarkamra álltam én is. Ez csak természetes. Lehetséges-e, kérdém, hogy civilizált
               városban az ember négyezer galambot megtürni legyen kénytelen a házában? Ugyebár, ez
               nem lehetséges? Ilyen módon akár négyezer farkas vagy négyezer elefánt sétálhatna az
               udvaromban. Már pedig a házak nem azért épülnek, hogy kóbor állatok tanyái legyenek:
               ez a kétszer-kettőnél is világosabb. Az ilyen invázió ellen meg kell, hogy oltalmazva
               legyünk s ez a védelem a hatóság feladata. Ezért fizetünk adót, ezért tiszteljük a
               törvényt.</p>
				<p>- Tehát mi történt?</p>
				<p>- Az történt, hogy a város ellen fordultam. A közigazgatáshoz apelláltam.
               Felszólitottam a hatóságot, hogy mint illetékes fórum, egyrészt távolittassa el
               hivatalosan a galambokat házamból, másrészt pedig téritse meg nekem a káromat. A
               város kötelessége polgárai nyugalmáról, valamint a határain belül álló házak
               biztonságáról gondoskodni.</p>
				<p>- És volt beadványának eredménye? - tudakolta a diák, akit lassan izgatni kezdett a
               galamb-pör.</p>
				<p>Bauernebel gunyosan kacagott.</p>
				<p>- Hogy volt-e? Hahaha! Hogy volt-e? Kitünő, nagyszerű, pokoli!</p>
				<p>- Szóval: nem volt, - emelt gátat a jelzők árjának a diák.</p>
				<p>- De mennyire nem volt! - kacagott az arany polgár gunyosan. - Hiszen Fabriczius ur
               vitte a dolgot! Annyira nem volt, hogy mikor előterjesztésemet a tanácsban
               felolvasták, az egész konzilium sonica sentis elkezdett nevetni, uram, nevetni és ha
               nem lett volna más dolguk, még most is nevetnének. Szerencsére azonban egyéb
               tárgyalni valójuk akadt, ezért abbahagyták a kacagást, nekem pedig egy irást küldtek,
               amelyben kijelentik, hogy kérelmemnek nem adhatnak helyet, igy és igy, amugy és
               amugy, miután ugyanily alapon más polgárok az egerek, svábbogarak, verebek, sőt a
               szunyogok hivatalos eltávolitását is követelhetnék.</p>
				<p>- És ezzel a dolog befejeződött?</p>
				<p>Bauernebel szomoruan bólintott.</p>
				<p>- Igen, ez már a vég kezdete volt. Még egyszer feltápászkodtunk ugyan s bepöröltük a
               várost, bizonyitgattuk az igazunkat, nyaltuk az okmánybélyegeket, jártuk a fórumokat,
               de ez már csak haldoklás volt. A láng egyre jobban pislákolt, aztán sötétség lett. Ma
               végre Fabriczius ur közölte velem a hirt, hogy a galamb-pör menthetetlenül elveszett,
               a legfelsőbb fórum elutasitott és ezzel az összes aktákat eladhatom a sajtosnak.</p>
				<p>Bauernebel a hosszu regénytől elfáradva dőlt vissza székébe és letette a
               zárókövet.</p>
				<p>- A dolog eddig van. Vége, punktum. Visszavonhatatlanul vége van.</p>
				<p>- Jogilag mindenesetre vége, - bólintott Fabriczius, akinek szakálla már fénylett a
               sok simogatástól. - Én legalább nem látok módot a pörujitásra.</p>
				<p>Az arany polgárnak csak egy megvető mosolya volt az ügyvédje számára, aztán ujra
               Petőhöz fordult.</p>
				<p>- És most kiváncsi vagyok, - szólt a diákhoz, - hogy ön, az elfogulatlan hallgató,
               mit szól az esethez?</p>
				<p>A jogász véleménye már régebben kialakult, forma kedvéért azonban az ifju némi
               szünetet tartott s csak aztán felelt.</p>
				<p>- Nézetem az, - mondotta nyugodtan, - hogy az egész pör egy szépen kifejlett
               őrültség.</p>
				<p>Bauernebel nem haragudott. A gorombaságok mindig hatottak rája, a világ sora
               megtanitotta, hogy az udvariasság, figyelmesség: céltudatos hazugságok, őszinteség
               csupán a gorombaságban lakik.</p>
				<p>- Az eset lehet őrültség, - felelte tehát bölcs mérséklettel, - de maga az igazság
               elvitathatatlan benne.</p>
				<p>- Az bizonyos, - felelte a jogász. - De épp ilyen igaza volna önnek akkor, ha
               tiltakoznék az ellen, miért nincs télen este hétkor is világosság, holott nyáron még
               nyolckor se kell lámpát gyujtani.</p>
				<p>- A hasonlat sántit, - vetette ellent felcsillanó szemmel az arany polgár, mert azt
               remélte, hogy a diákban ujabb áldozatra lel, akivel disputálni lehet, - a nap fénye
               ugyanis földi erőnk felett áll, az az Isten jogkörébe tartozik. De a galambokat a
               földi igazságszolgáltatás is ráncba szedheti. És ráncba is szedte volna, ha nem
               Fabriczius ur dirigálja a pört.</p>
				<p>- De hát mit tett volna ön a helyemben? - kérdezte a zöldkabátos pörvesztő
               mézédesen.</p>
				<p>Bauernebel fagyosan nézett a fiskálisra.</p>
				<p>- Hogy mit tettem volna? Magától értetődő. Nem kérdeztem volna se hatóságot, se
               birákat, se polgármestert, hanem fogtam volna magamat, az első percben kicsavartam
               volna a galambok nyakát és aztán eladtam volna őket a Rókusnak.</p>
				<p>- Ez interverzió lett volna! - emelte fel kezét tiltakozólag Fabriczius.</p>
				<p>- Jó, jó, - legyintett az arany polgár. - Ez pedig clades. Sőt annál rosszabb, mert -
               nevetséges. És az egész dologban ez a legfájdalmasabb, beismerem. Én, Bauernebel
               Jeromos, az okos, hideg, gazdag ember e percben nevetségesebb vagyok az utolsó
               utszéli csavargónál. Rajtam, aki a mellényzsebemből ki tudom őket fizetni, rajtam
               mulatott a polgármester, a jegyző, a tanácsnok, az egész kupaktanács, sőt az egész
               város! Ennyire kellett vinnem Fabriczius ur jóvoltából! Ezért költöttem pénzt,
               fáradságot erre a végnélküli pörre, hogy befejezésül még a Kladderadatschba
               kerüljek!</p>
				<p>A háziur arca kigyult. Most igazán haragudott, tiszta szivből, lelke mélyéből,
               őszintén, nem a rendes veszekedési szenvedélyből, hanem attól az örök lelki erőtől
               hajtva, amely mindnyájunkban él, ha érezzük, hogy valaki csuffá akar tenni. Száraz
               homlokán kidőltek az erek, ádámcsutkája gyorsan járt fel és alá.</p>
				<p>- De megbosszulom magamat! - kiáltotta rekedten. - Meg én, ha addig élek is!</p>
				<p>Pető ugy vélte, hogy az eset kezd kedélytelen lenni. Jobb lesz talán odább állani.
               Felkelt és bucsuzáshoz fogott.</p>
				<p>- Ön tehát nem ád nekem igazat? - kérdezte Bauernebel, aki, hogy ilyen szépen benne
               volt, szeretett volna veszekedni.</p>
				<p>A jogász nem állt kötélnek.</p>
				<p>- Önnek feltétlen igazsága van, - szólt udvariasan, - csak a világrenddel van baj. A
               világrend ugyanis a teremtés kezdetétől fogva mindig az erősebb mellett volt. Igy
               eszi meg a fogoly a hernyót, a róka a foglyot, a tigris a rókát, a vadász a tigrist,
               a kolera a vadászt s igy tovább, ha ugyan természetrajzi geográfia szerint a
               magyarázat helyes. Igy eszi meg ön is a kis partájt, a fizetni nem tudó szabót s igy
               győzi le önt végül a fiskus, meg a hatóság, a két bölcs tényező, amely a törvényt
               alkotva elsősorban önmagára gondolt. Ebbe már bele kell nyugodni, kedves Bauernebel
               ur, mert ez évezredek óta igy megy.</p>
				<p>- De nem nyugszom bele! Én is vagyok valaki és meg tudom mutatni, hogy ki!</p>
				<p>A jogász felhuzta a kesztyüjét, Fabriczius is a nyaka köré csavarta hosszu
               pamutkendőjét.</p>
				<p>- Már pedig itt kevés a remény, Bauernebel ur, - jegyezte meg a jogász és az ajtó
               felé tartott. - Ajánlom magamat szives jóindulatába!</p>
				<p>A háziurat elfogta a méreg.</p>
				<p>- Nincs ugy! - mondotta pulykapirosan. - Az igazság az én pártomon áll s az
               igazságnak érvényre kell jutni! És ha le is szakad a Lánchid!</p>
				<p>Pető már kint volt a folyosón. Fabriczius, aki végre körülcsavarta végnélküli
               kendőjét, az ifju után akart surranni, de öreg lábai már nem voltak elég gyorsak: a
               háziur elcsipte a küszöbön és megfogva flaskózöld gérokkja szárnyát, igy kiáltott a
               fiskálisra:</p>
				<p>- Avagy nincs igazam!? Feleljen! Nem vagyok jogomban!?</p>
				<p>Fabriczius ijedten állt meg.</p>
				<p>- Igaza van, persze, hogy igaza van, - bólintotta csendesen. - Erről beszélni se
               lehet. De egyre kérem, kérve-kérem. Mérsékelje kissé fölindulását.</p>
				<p>Majd felhasználva azt a szünetet, mialatt a háziur kifujta magát, édes hangján
               hozzátette:</p>
				<p>- Még meg találja ütni a guta s akkor - tisztesség ne essék mondván, - az egész világ
               azt fogja mondani, hogy én öltem meg Bauernebel urat.</p>
			</div>
			<div type="chapter">
				<head>XI.</head>
				<p>- Nos? nos? - kérdezte este Petőtől Bulcsu mester, aki, ugy látszik, azt hitte, hogy
               a világot egy nap alatt teremtették. - Van-e eredmény? Széna-e vagy szalma?</p>
				<p>Pető mosolygott.</p>
				<p>- Az eddigi eredmény az, hogy megismerkedtem Fabriczius urral és tájékozást nyertem a
               galamb-pört illetőleg.</p>
				<p>- Ki az a Fabriczius ur? - tudakolta a zenész lehangoltan.</p>
				<p>- Bauernebel Jeromos ügyvédje.</p>
				<p>- És mi a galamb-pör?</p>
				<p>- Az a modern Odyssea. Penelope kézimunkája. Danaidák hordója. Egy pör, amely arról
               tárgyal, köteles-e a háziur a más galambjait a saját telkén megtürni?</p>
				<p>Bulcsu orra hosszura nyult.</p>
				<p>- Ez minden?</p>
				<p>- Minden.</p>
				<p>- Én vagyok a világ legszerencsétlenebb embere, - horgasztatta le fejét a muzsikus. -
               Mi közöm nekem a galamb-pörhöz?</p>
				<p>Pető nyugodt maradt.</p>
				<p>- Minden kezdet nehéz, kedves barátom, - szólt a rozoga szalmazsákra ereszkedve. -
               Ajtóstól nem lehet a házba rohanni; az ember ott fogja meg a dolgot, ahol lehet.
               Türelem nélkül nincs rózsa... és mondhatnék még több hasonló bölcseséget, ha
               ilyesmivel okos embert meg lehetne győzni. Miután azonban erre nincs kilátás, igy
               csak annyit jelentek ki, bizd magad reám és higyjél. Érzem, hogy nem fogsz csalódni.
               Az én sejtelmeim helyesek szoktak lenni. 21-esben is mindig tudom, kell-e
               tizennyolcra bevágnom.</p>
				<p>A fagottművész szemében felcsillant a remény.</p>
				<p>- Én feltétlenül hiszek benned, - mondotta meggyőződéssel, mert ő is tudott
               huszonegyezni.</p>
				<p>Bulcsu igazat beszélt, ő nemcsak bizott barátjában, de Petőt, aki oly nyugodt és
               körültekintő tudott lenni, mint egy öreg hadvezér, egész különleges, akadályt nem
               ismerő férfinek tartotta, akinek barátságát nagyrabecsülte. Viszont pedig a diák is
               megkedvelte ezt a szegény ördögöt, aki a kivert kutyák félénkségével és bizalmával
               csatlakozott az első emberhez, akiben könyörületes szivet vélt feltalálni.</p>
				<p>- Elhiheted, - dörmögte Pető és valami ellágyulásfélét érzett, amikor Bulcsu
               megalázkodó, szerény tekintetével találkozott, - elhiheted, hogy amit tehetek azt
               megteszem érted. A jóakarat megvan hozzá.</p>
				<p>Ugy is volt, ezen nem mult a dolog. A jogász, aki nehezen fogott valamihez, de ha
               kezébe vette a dolgot, olyan erősen ragadta meg, mint a sas a süldőnyulat, másnap
               ujra elment az öreg Bauernebelhez, abban a reményben, hogy talán összetalálkozik
               Tildával és megindithatja az előcsatározásokat. Törekvésének azonban ezuttal se
               kedvezett a szerencse. Az arany polgár agyát az utolsó időkben kizárólag a galamb-pör
               foglalkoztatta, másról nem is akart tudni s most is, alig hogy az ifju helyet foglalt
               a horgolt csipkével betakart diványon, az öregur már kedvenc tárgyára terelte a
               beszédet.</p>
				<p>- Nos, fiatal barátom, hát mit szól most a galamb-pörhöz, minekutána aludt egyet
               rája?</p>
				<p>Pető tőle telhetőleg iparkodott, hogy ne legyen ez ügyben véleménye. Kész veszedelem
               lett volna friss anyagot adnia a vitára. Éppen ezért az ifju, látva, hogy a
               galamboktól nem bir megszabadulni, rövidre fogta a látogatást és sietve menekült a
               gerlicék, Maurer csizmadia, annak ismeretlen örökösei, valamint a fiskus, a
               polgármester és a felsőbiróság árnyai elől.</p>
				<p>- A dolog nehezen megy, - állapitotta meg magában a folyosón, de azért harmadnap ujra
               felkereste Bauernebelt azon ürügy alatt, hogy szabad-e a szobáját zöldre festetnie?
               Erre a szépészeti ujitásra ugyan nem volt semmi szükség, de az ifjunak ugy tetszett,
               hogy látogatását illik valamivel indokolnia.</p>
				<p>A háziur némi habozás után beleegyezett a zöld szinbe, természetesen azon feltétel
               alatt, hogy az összes költségeket a bérlő viseli. Pető ezt magától értetődőnek
               jelentette ki, mire az arany polgár hirtelen szökéssel ismét a galambokra terelte a
               szót.</p>
				<p>- Nos és a pört illetőleg nem változott-e a véleménye, - kedves jurátus uram? -
               kérdezte mohón.</p>
				<p>Pető nem állt kötélnek, beszélt az időjárásról, a rossz omnibuszközlekedésről, a
               „Zampa” cimü operáról, amely épp második feltámadását ünnepelte, feldicsérte
               Bauernebel burnótját és lehordta az uj stinkadóreszeket, de hiába, az arany polgárt
               nem lehetett kisodorni kerékvágásából; mereven megmaradt a maga pályáján és ujra meg
               ujra csak a nevezetes galambokra tért vissza.</p>
				<p>Pető sürgősen elbucsuzott.</p>
				<p>- Ez a dolog sehogy se megy, - vakarta meg fejét a lépcsőházban, de azért nem
               csüggedett és két nap mulva ismét beállitott a háziurhoz.</p>
				<p>Bauernebel éppen a kályha előtt állott és mérgesen szítta a fogát. A diák köszönését
               alig viszonozta, nyugtalanul tipegett egyik lábáról a másikra és ujjaival a falon
               dobolt.</p>
				<p>- Ugy látszik, rosszkor jöttem, - szólt az ifju udvariasan és visszavonulni készült.
               - Majd inkább máskor, Bauernebel ur!</p>
				<p>A háziur türelmetlenül legyintett kezével.</p>
				<p>- Önt mindig szivesen látom, - mondotta az ő furcsa logikájával, - mert ön okos és
               goromba ember. Gorombasága csupa őszinteség, okossága csupa ravaszság. Ön még sokra
               fogja vinni, mert tudja a módját, mikor kell gorombának és mikor okosnak lenni. Ez a
               dolgok rendje és veleje. Én azonban nem tudok mértéket tartani s ha az egyikbe vagy a
               másikba belekeveredem, a végletekig viszem. Ha például elkezdek haragudni, meg nem
               állanék másnap délig és ugy pörlök, veszekszem, hogy a végén beleszédülök és akkor,
               mint most is, órákhosszat meleg sót kell a gyomromra rakni.</p>
				<p>- És használ valamit a meleg só? - tudakolta Pető udvariasan.</p>
				<p>- Csíp. Átkozottul csíp, - szítta a fogát az arany polgár. - Ugy csíp, hogy a
               lélegzetem eláll. Egyébként tessék helyet foglalni, kedves barátom, rögtön
               visszatérek, csak lerakom a sóskendőt, mert már épp elég volt belőle.</p>
				<p>Bauernebel átment a hálószobájába, a földhözvágta a sóskendőt, aztán valamivel
               vidámabb ábrázattal tért vissza.</p>
				<p>- Hálistennek, - szólt nagyot fujva, - most egy időre megint jobban vagyok.</p>
				<p>- És mi ingerelte föl ennyire, tisztelt Bauernebel ur? - bátorkodott a jogász
               megkérdezni.</p>
				<p>A háziur homlokerei kidőltek.</p>
				<p>- Hogy mi? hogy mi? - ütött az asztalra. - Jobb róla nem is beszélni. Förtelmes
               dolog. Egyébként... Eh, ha benne vagyok, hát nem csinálok belőle titkot. Kedves
               Jozefin leányomról van szó.</p>
				<p>- Ugyan? - álmélkodott Pető, mintha most hallana először őnagyságáról.</p>
				<p>Az arany polgár gunyosan bólintgatott fejével.</p>
				<p>- Bájos gyermek ez az én Józefinem, annyi szent. Páratlan leány. És elmés, akár
               Heine. Kitalálja-e, hogy mit csinált már megint?</p>
				<p>- Nem én.</p>
				<p>- Nem is találná ki soha, humillime. Inkább magam mondom el.</p>
				<p>- Ön valóban kiváncsivá tesz, - jegyezte meg a jogász, boldogan lélegezve fel, hogy
               ezuttal nem került a galambokra a sor.</p>
				<p>Bauernebel elővette a tubákos szelencéjét, a tetejére ütött, aztán megkinálta
               vendégét, majd maga is jókorát szippantott.</p>
				<p>- Tehát figyeljen reám, - kezdte el mérgesen, - és mondjon itéletet a gyermeki
               tiszteletről. Azt ön, ugyebár, jól tudja, hogy Jozefinnel hadilábon állunk. Arról is
               van tudomása, hogy Jozefin abban a két szobában, amelynek haszonélvezeti joga az
               épületben rá van ruházva, harangműhelyt nyitott. Azt se kell elmondanom, nemde, hogy
               ezzel szemben jó magam az átellenes épületben havi husz pengő forintért kibéreltem a
               lakatosmestert, hogy egész nap, egész éjjel a legzajosabb pléheken kalapáljon.</p>
				<p>- Mind e felől tájékozva vagyok, - bólintott Pető.</p>
				<p>- Nos tehát, ezek a lakatosok igen derék emberek voltak, akiknek maguknak is örömük
               telt benne, hogy valakit ugy istenigazában megbosszantsanak, minek folytán ugy
               dolgoztak a pörölyeikkel, mintha minden kalapácsütésért egy-egy körmöci aranyat
               kapnának. Gyakran magam ültem be a boltba őket ellenőrizni, - épp egy ily alkalommal
               ösmerkedtem meg önnel is, - de arra utóbb nem igen volt szükség, hiszen a dörömbözés
               idáig fölhallatszott. Nos tehát, ez a história, a lakatosok és harangozók harca jó
               ideig vigan folyt s meg vagyok győződve, hogy Jozefin közben majd kibujt a bőréből.
               Ez a háboru. Fogat fogért, szemet szemért. Helyes. De mi történik ma? Már a
               reggelinél föltünt nekem, hogy a lakatosi pörölyök meglepő szeliden működnek, sőt a
               csukott ablaknál egyáltalán hallani se lehetett őket. „Hopp, mi ez?” mondok magamban
               és átmegyek a műhelybe. Hát mit látok ott? Azt, hogy a lakatos meg a legényei
               kalapálnak ugyan, de oly óvatosan, mintha tojásokat ütögetnének pörölyeikkel.</p>
				<p>- Jozefin őnagysága nyilván megvesztegette őket, - állapitotta meg Pető.</p>
				<p>- Kérem, ne szakitson félbe, - mordult emberére az arany polgár, - mert nevetségessé
               teszi magát. Jozefin nem vesztegette meg a lakatosokat. Ez tévedés. Jozefin épp az
               ellenkezőjét cselekedte.</p>
				<p>A jogász megcsóválta a fejét.</p>
				<p>- Az ellenkezőjét?</p>
				<p>- Igenis az ellenkezőjét. Mikor meginditottam a nyomozást a nem eléggé erélyes
               kalapálás miatt, a következő épületes dolgok derültek ki. Tessék jól idefigyelni. Két
               hónappal ezelőtt a lányom megfogta volt az utcán a lakatost és igy szólt hozzá: „De
               alaposan tud ön a pöröllyel bánni, kedves mester.” „Meghiszem azt”, hencegett a
               lakatos, nagyot mulatva magában. „És a legényei is derekasan működnek, Jäger ur”,
               szól ujra a lányom. „Oh! azok is!”, feleli a lakatos sunyitva. Ekkor Jozefin mosolyog
               s a pénztárcájából husz forintot vesz ki. „Tudja, kedves Jäger ur”, jelenti ki, „én
               borzasztóan szeretem a pörölyök működését hallani.” „Szereti?”, kérdé a lakatos
               csodálkozva. Jozefin csak mosolyog. „Bizony szeretem, - feleli, - mert ez a lárma a
               munkát, az erőt, a férfiasságot jelenti, azokat a tényezőket, amelyek a világot
               fönntartják. Nekem ez zene, olyan, mint vadásznak a kopó csaholása.” Jäger ur nem
               tud felelni, csak nagy ostobán, mint a partra huzott harcsa, bámul maga elé. Ekkor a
               lányom átadja a husz forintot és igy szól: „Nézze, kedves Jäger ur, itt van husz
               pengő. Tiz a magáé, a másik tiz a legényeké. Ezentul minden hónap elsején kijár
               maguknak ez a borravaló, s ha lehet, még jobban fognak érte kalapálni. Mert én nagyon
               szeretem a pörölyök zenéjét!” De már erre megjött Jäger mester hangja. Hisz ez ternó!
               Husz forint Jozefintől, husz tőlem, az összesen negyven, egyazon munkáért! Nincs
               ennél jobb üzlet a világon. „Köszönöm, nagyságos asszony, köszönöm”, hajlongott tehát
               szaporán a lakatos. „Kalapálunk mi! Hogyne kalapálnánk! Az ilyen szép asszony
               kedvéért körömszakadtáig kalapálunk.” És kalapáltak.</p>
				<p>- Nem értem, - szólt közbe őszintén a diák.</p>
				<p>- Mindjárt meg fogja érteni, humillime, - hunyoritott Bauernebel. - A dolog
               folytatása a következő. Augusztusban a lakatosok, két oldalról lévén megfizetve,
               olyan vadul dolgoztak, hogy Vulkán műhelye a süketnémák intézete volt hozzájok
               képest. Szeptemberben ujra két oldalról kapva gázsit, szintén a legnagyobb
               erőfeszitéssel dolgoztak. Tegnap azonban, október elsején az történt, hogy mikor
               Jäger ur a lénungért jelentkezett, Jozefin őnagysága gunyosan mosolygott és igy szólt
               hozzá: „Kedves mester ur! Értésemre esett az a körülmény, hogy ön apámtól havi husz
               forintot kap azért, hogy a lehető legnagyobb lármával kalapáljon. Igaz ez?” „Igaz”,
               vallja be a mester egy kis habozás után. Erre Jozefin nevetni kezd. „Hisz akkor jól
               van! - jelenti ki. - Ez tiszta haszon a pénztárcámra. Miért fizessek én havi husz
               forintot a kalapálásért, mikor apám ezt már megcselekedte? Ez tiszta őrültség volna.
               Igaz ugyan, hogy én roppant szeretem a pörölyök zenéjét hallani, de ha ez nem kerül
               pénzembe, a mulatság kétszeres élvezet. Ezennel tehát beszüntetem a lénungot!”</p>
				<p>- Óriási! - tört ki a kacagás a diákból, aki kezdte érteni a dolgot.</p>
				<p>Bauernebel mérgesen folytatta:</p>
				<p>- Jäger ur mit tehetett, megfordult és távozott. Lent már vártak rá a borravalóra
               éhes segédek. „Fuccs!” szól rájuk a mester. „Mi a fuccs?” kérdik a segédek. „Az, -
               jelenti ki a lakatos, - hogy őnagysága azt mondja, hogy ingyen is élvezheti az erő, a
               munka, a férfiasság zenéjét, tehát nem bolondult meg érte fizetni.” A segédeknek erre
               természetesen szintén leesett az álluk, de a következő percben már megjött az eszük
               és igy szóltak: „Ingyen fogja élvezni? Hehehe! Majd, ha fagy! Olyan nincs! A jövőben
               olyan csendesen fogunk dolgozni, hogy még a légy zümmögését is meg lehet hallani.” És
               azóta tényleg olyan óvatosan simogatják a pléheket, olyan finoman csapkodják a
               pörölyöket, hogy az ember uri szalonban képzeli magát!</p>
				<p>Petőből elemi erővel tört ki a nevetés.</p>
				<p>- No, őnagysága alaposan kifogott magukon! - harsogta. - Micsoda eszme! És a
               lakatosok csakugyan elhitték a munka zenéjéről szóló mesét?</p>
				<p>- Azt már nem tudom, - szólt dühösen Bauernebel, - de annyi bizonyos, hogy azóta
               Jäger ur és legényei nem hajlandók husz forintért csörömpölni, kalapálni, pléheket
               döngetni, hanem rajtam követelik a Jozefin további husz forintját, mert ők bizony
               ingyen nem szórakoztatnak egy gazdag urihölgyet! És igy a jövőben nekem ez a mulatság
               havi negyven osztrák értékü forintomba kerül. Nohát, mit szól ehhez, humillime?</p>
				<p>A diák a szemét törölgette.</p>
				<p>- Azt mondom, hogy ez nagyszerü, fenomenális, párját ritkitó. Azt mondom, hogy
               őnagysága okos asszony, olyan okos, hogy vele szemben ön mindig a rövidebbet fogja
               huzni.</p>
				<p>Bauernebel szippantott egyet a burnótból.</p>
				<p>- No, no, - jegyezte meg csendesen, - láttam én már karón varjut. Lesz az még
               másképpen is. Tempora mutantur. Aminthogy a galambokkal szintén rendet fogunk
               csinálni.</p>
				<p>Petőnek egyszerre elmult a jókedve. Visszaröpültek a galambok! El! gyorsan el!</p>
				<p>- Mennem kell, Bauernebel ur, - mondta az ifju sürgősen kalapja után nyulva.</p>
				<p>De az arany polgáron nem lehetett kifogni. Elállta a diák utját, megfogta a kabátja
               gombját, azzal szépen visszatuszkolta székébe.</p>
				<p>- Méltóztasson csak maradni, fiatal barátom, - szólt és legnagyobb jóindulata jeléül
               harmadszor is elővette a tubákos szelencét, harmadszor is a fedelére ütött és
               harmadszor is megkinálta vele vendégét. - Sziveskedjék egy kissé még itt időzni, mert
               egy fontos ügyben óhajtok önhöz egy-két kérdést intézni.</p>
				<p>Pető sóhajtva adta meg magát és elkeseredve szippantott a burnótból.</p>
				<p>Bauernebel egy ideig rejtélyes mosollyal járt fel s alá, aztán megállt Pető
               előtt.</p>
				<p>- Ösmer ön, igen tisztelt uram, - szólt titokzatosan, - egy Quastl nevü fiatal pesti
               urat?</p>
				<p>- Nem, - felelte Pető határozottan, mert Q-vel kezdődő nevet ő is csak egyet ismert:
               Quentzert.</p>
				<p>Az arany polgár még egyszer körüljárta a szobát, aztán igy folytatta:</p>
				<p>- Kár, hogy nem ösmeri. Mert Quastl ur igen jóravaló és fölötte tehetséges ember.</p>
				<p>- Az szép dolog, - felelt Pető egyre az ajtót nézegetve. - És mi ez a Quastl ur?</p>
				<p>Bauernebel ujabb séta után válaszolt neki.</p>
				<p>- Hogy mi? Nos, Quastl ur fiskális. Igenis, ügyvéd. De milyen ügyvéd, milyen más
               fából faragva, mint Fabriczius! Az öreg Fabriczius már nem ér egy pipa dohányt. De
               ez, ez friss ember, okos, opportunus és circumspectus, ahogy jó ügyvédhez illik. Mind
               e jó tulajdonságait az ösmerkedés első percében észre lehet rajta venni.</p>
				<p>- Ne mondja!</p>
				<p>Bauernebel fölényesen mosolygott.</p>
				<p>- Ön csodálkozik? Nos, elmondom első találkozásomat Quastl urral. A dolog igy
               történt: A napokban, egy esős, kellemetlen délután a Harmincad-utcánál beszálltam az
               omnibuszba. Kivülem nem volt senki más a kocsiban s igy döcögtünk a Deák-utcáig. A
               templom előtt, a kofáknál valaki megállitja a kocsit s felszáll egy pápaszemes,
               pirosképü fiatalember, aki a jólnevelt emberek udvariasságával köszönti az idősebb
               utitársat. Pár perc mulva már beszélgettünk, hogy honnét jön? hová megy ebben a
               rossz időben? hogy mit szól a rossz kövezethez és igy tovább. Utitársam, aki magát
               mint dr. Quastlt, fiskálist, mutatta be, kijelentette, hogy a kalapkereskedőtől jön.
               „És mit tetszett vásárolni?” kérdem én. „Szalmakalapot”, feleli ő nyugodtan. Nekem
               első pillanatban, bevallom, leesett az állkapcsom. „Szalmakalapot, - kérdem, mert ugy
               lehet, talán rosszul hallottam szavait, - szalmakalapot, októberben?” „Igen.” Nem
               értettem a dolgot. „Kegyed azt hiszi, doktor ur, - mondom, - hogy idén még van
               kilátás szalmakalapot viselni?” „Nem, azt nem hiszem”, feleli ő. Igen, szóról-szóra
               ezt válaszolta s most azt kérdem, mit szól ehhez ön, Pető ur?</p>
				<p>A diák vállatvont.</p>
				<p>- Azt, hogy Quastl bolond.</p>
				<p>Bauernebel mosolyogva rázta meg a fejét.</p>
				<p>- Tévedni tetszik, tisztelt barátom, Quastl ur nem bolond, nem hóbortos,
               ellenkezőleg, fölötte logikus fej, ami azonnal kiderült abból a magyarázatból,
               amelyet uj ösmerősöm a sajátos vásárláshoz füzött. A megfejtés a következő: Quastl ur
               azért vett októberben szalmakalapot, mert októberben már senki se vesz szalmakalapot,
               minek következtében a szalmakalap ára hihetetlenül esik. Az emberek ilyenkor bundát,
               lábzsákot, kőszenet vásárolnak s nem gondolnak arra, hogy eljön még a május, amikor
               szalmakalapra lesz szükség, de amikor annak ára természetszerüleg magasabb lesz.
               Quastl ur ezzel ellentétben, igenis tudta, hogy eljön a május, hogy akkor kalapra
               lesz szüksége s a tények megállapitása mellett igen bölcsen cselekedett, amikor a
               divatcikket októberben fele áron megvette.</p>
				<p>- És ez nyerte meg annyira az ön tetszését? - mosolygott gunyosan Pető, aki a
               szalmakalap csodálatos történetében semmi különöset sem talált.</p>
				<p>- Igenis ez, - jelentette ki az arany polgár. - Mert miből lehet erre induktive
               következtetni? Arra, hogy Quastl ur nemcsak az apróságoknál, de minden más,
               komolyabb, nagyobb dolgában is körültekintő, éles judiciumu ember. Ezenfelül pedig
               takarékos ifju is, amilyenhez hasonlót keveset lehet találni a mai világban...</p>
				<p>Ez célzásnak is beillett s igy Pető nem tagadhatta meg magától azt az élvezetet, hogy
               vissza ne lőjjön Bauernebelre.</p>
				<p>- Ha önnek az ilyen szalmakalapvásárlások igazságokat jelenthetnek, - válaszolta
               nyugodt szemtelenséggel, - akkor figyelmébe ajánlom egy Barnabás nevü kollégámat, aki
               még Quastl uron is tultett körültekintés dolgában.</p>
				<p>- No, szervusz humillimus, - mosolygott gunyosan a háziur, - erre már magam is
               kiváncsi vagyok.</p>
				<p>- És nem ok nélkül, Bauernebel ur. Hallgassa csak meg az esetet. Az én barátom
               tudniillik nagy sörivó, él-hal a komlós italért. Ez az ő alfája és omegája, akár
               önnek a pörlekedés. De ne kalandozzunk el. Ez az én cimborám egy nap azt olvassa az
               ujságban, hogy Pilsenben a sör félliterje három krajcárral olcsóbb, mint Pesten.
               Nosza, neki se kell több, azonnal csomagoltat, vasutra ül és átköltözik Pilsenbe.
               Hogy miért, kérdi ön. Azért, mert ha ott a félliter három krajcárral olcsóbb, mint
               itt, akkor ő, aki napjában nyolc-tiz litert szokott bekebelezni, pro die hatvan
               krajcárt takarit meg, ami egy hónapban tizennyolc, egy évben kétszázhusz forint,
               vagyis oly tekintélyes összeg, amelyen már földet lehet venni Szentmihályon.</p>
				<p>- Ez rabulisztika! - felelt az arany polgár. - A sör és a szalmakalap oly messze
               állanak egymástól, mint az erény és a bűn. S ezért ez a csodálatos történet nem
               akadályoz meg abban, hogy Quastl urat ne tegyem meg barátomnak, esetleg Fabriczius
               utódjául.</p>
				<p>A diák tágranyilt szemmel nézett Bauernebelre.</p>
				<p>- Ön azt hiszi, tisztelt háziuram, hogy meg tud élni Fabriczius nélkül?</p>
				<p>- Vagyok bátor hinni.</p>
				<p>- Akkor tévedni méltóztatik. Akkor nem tetszik önmagát ismerni.</p>
				<p>- Csakugyan? És vajjon mivel indokolná ezt meg, ha szabad kérdeznem?</p>
				<p>Pető vállat vont.</p>
				<p>- Azzal, hogy önnek Fabricziusra annyira szüksége van, mint a mindennapi kenyérre, a
               levegőre, a vizre. Azzal indokolom, hogy ön pörlekedés nélkül egy percig sem képes
               élni s azzal, hogy e célra a báránytermészetü Fabricziusnál jobb áldozatot millió
               forintért se kap.</p>
				<p>Bauernebel nem sodortatta ki magát a kerékvágásból.</p>
				<p>- Nagyon szép, - felelte a mellényét simogatva, - majd elválik. Hiszen ön, kedves
               Pető ur, gyakran fején találja a szöget. Lehet, hogy most is eltalálta. De azért
               Quastl ur mégis átveszi a jogi ügyleteim kezelését, sőt ő az egyetlen ember, akit
               képesnek tartok, hogy a galamb-pört lábra állitja!</p>
				<p>A galambok!</p>
				<p>Pető lelki szemei előtt ujra felvillant Maurer csizmadia hagyatéka, a sárgásveres,
               haragoszöld és szürkepettyes galambok, a bélyeges papirosok, a végnélküli birói
               itéletek és lassan körülkeringtek-forogtak a szoba gyér világitásában. Nem, nem! El a
               galambokkal! A diák visszavonhatatlanul felállt és ajánlotta magát...</p>
				<p>- Most jut eszembe, Bauernebel ur, - jelentette ki hirtelen, - hogy kollokviumom van.
               Szives engedelmével tehát távozom.</p>
				<p>A háziur kezet nyujtott, de még egy kisérletet tett a menekülő visszatartására.</p>
				<p>- Nagyon sajnálom, hogy ilyen gyorsan távozik. Mert még egy fontos dologban szerettem
               volna nézetét meghallgatni.</p>
				<p>- Az én nézetemet? - szerénykedett a vendég. - De csak nem a galambokat
               illetőleg?</p>
				<p>Az arany polgár megrázta a fejét.</p>
				<p>- Nem; nem a galambokat illetőleg. Egy más kérdés van itt, amelyben az ön itéletére
               kiváncsi vagyok. Mert szeretem a nézeteit hallani. Ön sajátságosan, de egyenesen
               gondolkodik s aki szavaiból le tudja vonni a levonandókat, elég értékes anyagot kap.
               Kérem, ne tiltakozzon, velem szemben, mint tudja, az ugyse ér semmit. Az én
               nyilatkozataimba bele kell nyugodni, ellenesetben disputa következik, ami önnek nincs
               inyére. Azért hát legyen türelemmel és mondja meg őszintén: mit szólna ön ahhoz, ha
               Quastl urat kombinációba venném egy családi viszonylatot illetőleg?</p>
				<p>- Tessék?! - kérdezte a diák tágranyilt szemmel. - Ön Quastl urat vejének szemelte
               ki?</p>
				<p>Bauernebel nyugodtan folytatta:</p>
				<p>- Mi különös volna benne? Miért ne szemelhetném ki vőmül?</p>
				<p>A diák még mindig nem találta meg az egyensulyt.</p>
				<p>- Miért?... miért?... De hát ösmeri-e ön legalább közelebbről az ügyvéd urat?</p>
				<p>A háziur a szekrényből egy csomó irást szedett ki.</p>
				<p>- Egyrészt - válaszolta - nekem az emberekről első percben megvan a véleményem, amely
               ritkán változik. Ha valakiről prima vista megállapitom, hogy gazember, hát arról e
               nézet helyessége előbb-utóbb bebizonyosodik, ha pedig valakit megkedvelek, az ritkán
               lesz érdemtelen bizalmamra. De hát lehet, hogy ezek csak föltevések. Azonban vannak
               pozitivumok is. Itt vannak az irásbeli referenciák és információk Quastl urról. Egész
               halmaz s mind a lehető legjobbak. Valamennyien fukarnak, hideg gondolkodásunak, de
               emellett szorgalmasnak, ébernek és jómódunak jellemzik Quastlt. Amikor megházasodtam,
               ugyanily módon kerestem magamnak feleséget és mondhatom, nem választhattam volna
               szerencsésebben; nem látom tehát az akadályát, a leányom miért ne lehetne boldog
               hasonló alapon?</p>
				<p>- De a sziv? - vetette ellen Pető. - A szivnek is vannak jogai.</p>
				<p>Az arany polgár nevetett.</p>
				<p>- A szeretet: a megszokás, fiatal barátom; az ilyesmin a leányom bizonyára tulteszi
               magát. Ő az én vérem, az én fajom, az én szivem. És jómagam sohase hajlottam a
               regényeskedéshez, ilyesmi a Bauernebeleknél nem igen fordul elő. De mindettől
               eltekintve, semmi kifogásom, ha Quastl doktor és Tilda ezenfelül egymásba szeretnek,
               aminek komolyabb akadálya aligha lesz, miután mindketten ifjak és elég csinosak
               is.</p>
				<p>Bauernebel szünetet tartott s aztán hozzátette:</p>
				<p>- Egyébként pedig ez a dolog még csak terv, amilyent az ember egy nap tizet-huszat is
               csinál, akár csak időtöltésből is. Most azt határozza, hogy sétálni megy, rögtön rá
               azt, hogy mégis jobb lesz a házbérszámadásokat átnézni, majd, hogy talán inkább
               kitisztitja a pipáit, mig aztán a legokosabb gondolatnál megállapodik. A tervnek,
               mielőtt tetté válna, alaposan ki kell jegecesedve lennie, aminthogy magam minden
               teendőmet az összes oldalukról meg szoktam hányni-vetni. Miután azonban nemcsak az
               önmagam bölcsesége alapján itélek, hanem más nézetére is kiváncsi vagyok, bátor
               voltam az ön véleményét is kikérni.</p>
				<p>Pető szabadkozott:</p>
				<p>- Hogy lehetne ilyesmire első hallás után válaszolni? - tért ki óvatosan és szeme
               előtt egyszerre megjelent a szerencsétlen fagottista alakja, aki e pillanatban még
               nem is álmodja, milyen katasztrófa előtt áll...</p>
				<p>Az arany polgár helyeslőleg bólintott.</p>
				<p>- Természetesen, természetesen. Jó mindenre egyet aludni. Zeit bringt Rat és remélem,
               még lesz önhöz szerencsém. Ismétlem, ön furcsán, gyakran lehetetlenül, gyakran
               őrülten gondolkodik, de valami igazság akad a szavaiban.</p>
				<p>- Ön lekötelez, Bauernebel ur, - hajlott meg a jogász és végre csakugyan
               eltávozott.</p>
				<p>Az ajtó bezáródott mögötte és Pető a folyosón volt. Az ifju előkotort egy
               szivart.</p>
				<p>- A dolog nem megy, a dolog sehogyan se megy, - mondotta némi elkeseredéssel és
               mérgében a falon huzta végig a gyufát.</p>
			</div>
			<div type="chapter">
				<head>XII.</head>
				<p>Az embert a csekélységek viszik nagy elhatározásokra. Newtonnak a fejére esett alma
               adott inditóerőt a nehézkedés törvényének megállapitására; a középkor véres vallási
               küzdelmeiben egy i-betü játszott első szerepet. Mi köze volt Petőnek Buchwald Bulcsu
               mester szerelméhez? Semmi. És mégis, a jogász észrevétlenül belelovalta magát a
               dologba, terveken, megoldásokon törte a fejét és három hétre lemondott volna a
               billiárdozásról, ha kifoghat az arany polgáron. Lehet, hogy a harcra az a természetes
               ösztön hajtotta, amely adott esetekben mindannyiunkban a gyöngébb fél javára
               megmozdul, lehet, hogy a rokonszenv: elég az hozzá, a diákban egyre erősebb lett a
               meggyőződés, hogy Tilda és Bulcsu egymáshoz illenek s hogy a Nero szerzőjének
               boldognak kell lennie. De hogy és mint lehetne a Bauernebeleket megfogni?</p>
				<p>Egy nap aztán Petőnek elfogadható ötlete támadt. Valósággal csoda, hogy rögtön rá nem
               akadt! A dolog alapjában egyszerü volt. Ha az ember Bauernebellel jó viszonyba akart
               jutni, szivességet kellett neki tennie. Milyen módon volt ez lehetséges? Sem jó
               szóval, sem pénzzel, sem figyelmességgel. Ennek az embernek megvolt mindene: vagyona,
               tekintélye, gőgje, akarata, meggyőződése, e téren vele boldogulni nem lehetett. Csak
               egy pont akadt, ahol az arany polgárt meg lehetett fogni: ez a várossal való pöre
               volt. Itt lefőzték, kijátszották a terézvárosi Krőzust s itt megtört a hatalma, a
               pénze, az akarata. Tehát itt kell megközeliteni, itt kell lefegyverezni.</p>
				<p>Pető elkezdett gondolkodni. Hogy volna, ha az ember valami ujat eszelne ki a
               galamb-pörben, ha talán valami módon ki tudná javitani a marasztaló itéletek tömegét?
               Az ifju jobb ügyhöz méltó buzgalommal latolgatta az esélyeket. Hátha fel lehetne
               fedezni valahol a Maurer-örökösöket? Vagy ha az ember megtalálná a hagyatékot?
               Esetleg, ha az ember a városi statutumokból kiböngészne valami paragrafust, amely az
               elszaporodott galambokról intézkedik?</p>
				<p>Hiába volt. A Maurer-örökösök elrejtőztek, mint a mezei egér mennydörgéskor és bár
               Pető végigkutatta az összes e néven ismert budapesti lakosokat, egyetlenegyet sem
               talált, aki valamelyes atyafiui összeköttetésben állott volna a rejtélyes
               csizmadiával. Ami pedig a hagyatékot illette, a diák mihamar belátta, hogy egy
               dikicset meg egy csirizestálat, ha egyszer elvesztek, még Lecocq ur sem tudna
               megtalálni.</p>
				<p>A városi statutumokban se akadt paragrafus, amely ez ügyben a reménynek akár csak
               leghalványabb sugarával szolgált volna, igy tehát a dolog ez oldalról is
               vigasztalannak látszott.</p>
				<p>Ekkor azonban az ifjunak eszébe jutott valami. Az a valami, ami a legtöbb ember
               lelkében föltámad, ha már minden kötél elszakadt. Ez a valami a bosszu. A bosszu,
               amely évezredek hosszu során számos ember lelki egyensulyát állitotta helyre, amely
               ezer meg ezer feloldatlan csomót vágott ketté. Igen, ez az egyetlen mód:
               Bauernebelnek a sarkára kell állnia, és meg kell magát bosszulnia a városon, meg kell
               mutatnia, hogy ő is valaki, valami, hogy Pest első polgárán nem lehet bántatlanul
               végigsétálni.</p>
				<p>- Mégis csak okos ifju vagyok, - állapitotta meg magában Pető, azzal rohant fel
               Bauernebelhez.</p>
				<p>Az arany polgár a kályha mellett ült és a galamb-pör aktáit lapozgatta, amikor a diák
               beállitott hozzá.</p>
				<p>- Akar-e a város felett győzni? - kérdezte az ifju, in medias res ugorva.</p>
				<p>A háziur szippantott egyet a tubákosdobozból:</p>
				<p>- Hogyne akarnék, - válaszolta nyugodtan.</p>
				<p>Pető gyorsan beszélni kezdett.</p>
				<p>- Akkor figyeljen reám! Napok óta veszkődöm ezzel az átkozott galamb-pörrel,
               Maurerrel, a hagyatékával, a megszökött örökösével. Nem tudom, miért, az agyamba
               fészkelte magát a dolog és addig nem lesz nyugtom, amig keresztül nem gázolok rajta.
               De ez mellékes. A fődolog az, hogy rájöttem a dolog nyitjára, mit lehetne itt
               cselekedni?</p>
				<p>- Nos, mit? - csillant fel a háziur szeme.</p>
				<p>A diák szünetet tartott.</p>
				<p>- Semmi egyebet, - jelentette ki, kezét ünnepélyesen az arany polgár vállára téve -
               mint, nos, mit gondol, mit?</p>
				<p>- Mit? Mit?</p>
				<p>- Mint: bosszut állani! Rettenetes, vérfagyasztó bosszut!</p>
				<p>Bauernebel tétován nézett maga elé.</p>
				<p>- Bosszut? Bosszut? De hogyan?</p>
				<p>- Akárhogyan, - felelte Pető.</p>
				<p>- De nem csuknak be érte? - ébredt fel az óvatos ember az arany polgárban.</p>
				<p>- Nem fogják érte becsukni, - válaszolt a jogász fölényesen. - A bosszunak okosnak
               kell lennie; az ostoba bosszu a borbélylegények szerelmi tragédiáiba való. Ön bölcs
               ember és hozzá még gazdag is. Ha kedve van, kikezdhet egy egész vármegyével.</p>
				<p>- No, no, - szerénykedett Bauernebel.</p>
				<p>A diák egy percig gondolkodott.</p>
				<p>- Csak egy baj van, - mondotta aztán megfontoltan. - Az, hogy ön rettenetesen fukar.
               Ha az ember valami komoly ügybe bocsájtkozik, akkor pénzt tegyen a mellényzsebébe,
               mint Zrinyi Miklós.</p>
				<p>Az arany polgár hunyorgatott.</p>
				<p>- No, no, humillime. Hiszen ez más dolog, mintha arról volna szó, konfortáblison vagy
               omnibuszon menjek-e haza? És más az is, ha az ember a szenvedélyének áldoz, mintha a
               napi szükségletek fedezéséről van szó. Sok embert ösmerek, aki egész éven át falun
               él, krumplit eszik, az eke szarvát nyomogatja, aztán egy szép nap berándul Pestre és
               akkor még a kutyája is kávét iszik. Más embernek meg az passziója, hogy kártyázik s
               inkább nem eszik, nem iszik, csakhogy kártyázhasson. Hiszen ezt egyszer már
               elmagyaráztam önnek. Nekem a szenvedélyem, hogy velem ne packázhasson senki, hogy
               rajtam ki ne foghasson senki s erre a célra - ha kell - áldozni is akarok. Én tudom,
               hogy ki az arany polgár, mit ér az arany polgár és nem ijedek meg egypár zöldhasu
               bankótól.</p>
				<p>Pető helybenhagyólag bólintott és igy szólt:</p>
				<p>- Akkor az óra jól jár, kedves Bauernebel ur. Figyeljen tehát reám.</p>
				<p>- Csupa fül vagyok.</p>
				<p>- Az első dolog, hogy ön holnap kátránygyárat nyit...</p>
				<p>Az arany polgár kitáguló szemmel bámult a diákra.</p>
				<p>- Kátránygyárat?</p>
				<p>Pető nem vesztette el a nyugalmát.</p>
				<p>- Igenis, kátránygyárat, aszfaltgyárral összekapcsolva.</p>
				<p>- De hát micsoda összefüggésben van az aszfalt a Maurer galambjaival? - kérdezte az
               elképedt háziur.</p>
				<p>A jogász szerényen mosolygott.</p>
				<p>- A lehető legegyenesebb összefüggésben, kedves Bauernebel uram. Mert, mondja csak,
               van-e kellemetlenebb dolog a világon, mint a következő. Ön sétálni megy a
               Váci-utcába. Szivja a friss levegőt. Egyszerre megjelenik a sarkon az aszfaltos kocsi
               és pokoli büzt, füstöt terjesztve döcög végig ön mellett. Az ember krákog, prüszköl,
               káromkodik, de végre is nem tehet ellene semmit. Nos, mit szólna hozzá ön, ha valaki
               husz-harminc ilyen kátrányos kocsit járatna végig a városon? Mit szólna hozzá a
               közönség? Mit mondana a tisztelt tanács? Vagy vegyük a következő esetet. Önnek van
               egy szép, nagy telke a Kerepesi-uton, a város legforgalmasabb pontján. Micsoda
               esemény volna, ha a telken ön krumplit, kukoricát vetne s augusztusban a főváros
               szivében gyönyörü falusi kép bontakozna ki, nagy örömére azoknak, akik Pestet leendő
               világvárosnak képzelik? Vagy micsoda szép dolog volna, ha a Koronaherceg-utca kellő
               közepén egy barátságos tanya épülne, istállókkal, ólakkal körülvéve, vigan kukorikoló
               kakasokkal, láncos komondorokkal, bégető báránykákkal?...</p>
				<p>Bauernebelnek a szeme fölcsillant, de aztán aggodalmai támadtak.</p>
				<p>- De szabad-e tehenet a városban tartani!</p>
				<p>Pető meg tudott rá felelni:</p>
				<p>- Tessék csak bemenni a piaristák udvarára. Az első traktus mögött van egy kis
               négyszögletü telek, azon évek hosszu sora óta békén legelészik két tarka tehén. Ami
               az egyiknek szabad, nem lehet tilos a másiknak sem. A precedens megvan rá. És azután:
               ha lovakat lehet a városban tartani, mért ne álljon fönt ugyanaz az eset egyéb
               háziállatoknál?</p>
				<p>Bauernebel a kezét dörzsölte.</p>
				<p>- Tényleg, - szólt elismeréssel - ön tehetséges ember. Fabriciusnak ilyesmi soha nem
               jutott volna az eszébe. Ha csak ez kell, meg tudom én ugy bosszantani az én kedves
               szülővárosomat, hogy öröm lesz nézni. És ha kell, hát áldozni is fogok e célra: de
               egy Bauernebellel senki se próbáljon ujjat huzni.</p>
				<p>A háziur fölkelt és föl s alá sétált szobájában.</p>
				<p>- Micsoda gyönyörü dolog lesz egy kakas-telep a Koronaherceg-utcában! A
               legválogatottabb kakasok fognak benne föl és alá sétálni s igérem, hogy a legdrágább
               simmenthali tehenet veszem hozzájuk pajtásnak. Ön ügyes ember, kedves Pető, nagyon
               ügyes.</p>
				<p>A diák szerényen meghajlott.</p>
				<p>- Az elismerés mindig jól esik, kedves Bauernebel ur.</p>
				<p>- Nos és mikor látunk tetthez? - kérdezte a háziur.</p>
				<p>- Akár holnap.</p>
				<p>- Rendben van.</p>
				<p>- Vagyok bátor magamat ajánlani.</p>
				<p>- Servus humillimus, kedves Pető barátom.</p>
			</div>
			<div type="chapter">
				<head>XIII.</head>
				<p>Pár nap mulva történt, hogy Pető, aki Bauernebellel az ügyek fordulása révén gyakran
               összejött, pár percre egyedül maradt Tildával. Az öreg ur a lakatosokat ment
               ellenőrizni s e rövid időközt a diák megragadta, hogy kissé tájékoztassa magát a
               fiatal leány érzelmeit illetőleg. A legcélszerübb kiinduló pontnak e célra Quastl ur
               szolgált.</p>
				<p>- Azt hallom, kisasszony, - kezdte el tehát a diák - hogy a közeli jövőben egy szép
               családi ünnepélynek leszünk a tanui. Megengedi, hogy kissé eléje nyuljak az
               eseménynek és már most szerencsekivánataimat tolmácsoljam?</p>
				<p>Tilda futó tekintetet vetett a diákra.</p>
				<p>- Mit ért ön családi ünnepély alatt?</p>
				<p>Pető mosolygott.</p>
				<p>- Istenem, mit? Hát az eljegyzést, az ön mátkaságát Quastl urral.</p>
				<p>A leány egy kissé elvörösödött, aztán nyugodtan nézett a fiatalemberre.</p>
				<p>- És ha tényleg ugy volna?</p>
				<p>- Nem állitottam az ellenkezőjét.</p>
				<p>Egy ideig csönd uralkodott az ódon szobában, aztán Tilda szólalt meg:</p>
				<p>- Ha nem veszi rossz néven, kérdezek öntől valamit.</p>
				<p>- Tessék parancsolni.</p>
				<p>- De őszintén feleljen. Hogyan tetszik önnek az az ur, akiről az előbb
               beszéltünk?</p>
				<p>A jogász egy kis szünetet tartott, aztán szembe nézett Tildával.</p>
				<p>- Ad valamit a nézetemre?</p>
				<p>- Miután okos embernek tartom, tehát: igen.</p>
				<p>Pető tényleg okos ember volt, s azért megállapitotta, hogy ez a legalkalmasabb
               pillanat, amikor Quastl urat jó alaposan eláztathatja. Soha többet ilyen kedvező
               alkalom.</p>
				<p>- Nos, tehát, - kezdte el a diák - mindenekelőtt meg kell állapitanom, hogy én Quastl
               urat csak felületesen ismerem. A minap találkoztam vele először édesapjánál és akkor
               husz vagy harminc szót váltottunk egymással. Azt hiszem, ez nem elegendő alap arra,
               hogy valaki fölött végleges itéletet mondhassunk.</p>
				<p>Tilda száján gunyos mosoly jelent meg.</p>
				<p>- Ön, ugy látszik, ki akar térni a válasz elől, - mondotta ajkbiggyesztve.</p>
				<p>- Legkevésbbé. Nekem megvan a magam véleménye Quastl urat illetőleg, nem tudom
               azonban, vajjon ez a nézet megegyezik-e az általános benyomásokkal? Egy ember
               társadalmi megbirálását illetőleg csak a közvélemény összessége dönthet s könnyen
               meglehet, hogy szerény felfogásom elszigetelten fog állani a többség nézetével
               szemben.</p>
				<p>- És mi ez az ön véleménye?</p>
				<p>- Az, hogy olyan ember, aki decemberben szalmakalapot vesz, lehet igen jó üzleti
               szellem, sőt lehet jó ügyvéd is, de vőlegénynek, vagy éppenséggel amorózónak nem
               alkalmas.</p>
				<p>- És miért?</p>
				<p>- Mert könnyen megeshetik, hogy Quastl ur mátkasága egy világos pillanatában
               következőképpen gondolkodik. Az okos ember végeredménykép azért házasodik, hogy
               legyen, aki rendbe tartsa a házát, a konyháját, aki öreg napjaiban ápolja, aki a
               fehérneműjét számon tartsa és a leszakadt gombjait fölvarrja. De ha ezt akarom
               elérni, sokkal bölcsebb, ha rögtön tapasztalt gazdasszonyomat veszem el, semmint egy
               fiatal kisasszonyt, aki regényeket olvas, a zongorát veri és a korcsolyapályára jár.
               És igy megeshetik, hogy Quastl ur önt egy szép napon cserben hagyja és a szakácsnőjét
               vezeti oltárhoz.</p>
				<p>Tilda arca kigyulladt.</p>
				<p>- Ön elfelejt egyet, - szólt haragosan - azt, hogy...</p>
				<p>Pető közbevágott:</p>
				<p>- Azt, hogy ön a vagyonos osztályhoz tartozik. Ez mindenesetre ok rá, hogy a fiskális
               ur jobban ragaszkodjék kegyedhez, mint a gazdasszonyához.</p>
				<p>Tilda visszanyerte nyugalmát. Már gyermekkorában uralkodni tudott az idegein és
               tisztában volt vele, hogy a vitában csak a nyugalom visz előre, azért gyorsan
               visszasietett sáncai közé.</p>
				<p>- Nos, ha igy is van, - felelte csipkekendőjével játszva, - akkor is elsősorban
               rajtam áll a vásár. Nekem ez az ur minden egyébtől eltekintve: tetszik, talán éppen
               azért, mert az egész világ ellene nyilatkozik. Szeretek a magam utain járni.</p>
				<p>A diák észbe kapott.</p>
				<p>Teringettét! A leány véletlenül elszólta magát. Persze, hogy azért tetszik neki
               Quastl, mert a fiskálist illetőleg mindenki - az ellenkező véleményen van. Tilda nem
               lett volna igazi Bauernebel, ha pörbe nem akarna szállani az egész világgal. Mentől
               inkább iparkodik valaki őt valamiről lebeszélni, annál szilárdabbá fogja tenni
               elhatározását. És ő, az okos Pető, még malmára hajtaná a vizet!</p>
				<p>A jogász gyorsan köpönyeget forditott.</p>
				<p>- Kedves kisasszony, - jelentette ki mosolyogva - meg kell vallanom, hogy ön páratlan
               lény. Szivemből gratulálok. Ön a próbát jelesen állta ki.</p>
				<p>Tilda csodálkozva nézett a fiura.</p>
				<p>- Miféle próbát?</p>
				<p>- A legnehezebbet. Mert az ember a vőlegényének sok mindent megbocsáthat, az ifjukori
               botlásait, az adósságait, az egykori szerelmeit, csak egyet nem lehet elfelejteni:
               azt, ha a jegyesünk nevetséges. Aki ezen tul tudja magát tenni, az bebizonyitotta,
               hogy igazán szerető sziv és még a siron tul is ragaszkodni fog a szerelméhez.
               Tisztázzuk az eszméket. Quastl ur, bár komoly férfinak látszik, apró
               szőrszálhasogatásaival mégis nevetséges benyomást tesz. Novemberben szalmakalapot
               venni! Juliusban ujévi gratulációkat vásárolni! Ki tudná az ilyesmit, - ha fiatal és
               okos - mosolygás nélkül elnézni? Ön azonban más fából van faragva, önnek helyén van a
               szive és ez a sziv önzetlenül, a mellékkörülményekre való tekintet nélkül, ver Quastl
               urért. Ön ez ifjunak a lelkét szereti, s ahogy a vőlegényének el tudja nézni, hogy
               nevetséges, éppugy napirendre tudna térni a fölött, hogy lopott avagy gyilkolt. És
               ez, igen tisztelt kisasszony, az igazi, a föld felett lebegő, a tisztult szerelem,
               amelyre csak kevés halandó hivatott.</p>
				<p>Pető befejezte a szónoklatot és - miután már megszokta - nagyot huzott Bauernebel ur
               tubákos szelencéjéből.</p>
				<p>A leány összehuzta a szemöldökét.</p>
				<p>- Önnek tehát nincsen kifogása ellene, hogyha Quastl urnak nyujtom a kezemet?</p>
				<p>- Én önt nagyrabecsülöm és tisztelem, akár a Garcchusok anyját, - felelte
               ünnepélyesen az ifju. - Sőt becsülöm Quastl urat is, mert, aki iránt kegyed
               hajlandóságot mutat, az feltétlenül derék, kitünő ember kell, hogy legyen. Mondhatom,
               öröm lesz, ha közelebbről fogok megismerkedni az ön leendő férjével.</p>
				<p>Az ördögöt csak a falra kellett festeni: abban a pillanatban megnyilt az ajtó és
               Quastl ur, az arany polgárral sulyosbitva, megjelent a küszöbön.</p>
				<p>- Szervusz humillimus, - intett kezével az ajtóból a háziur. - Nagyon jó, hogy itt
               találom. Rögtön áttérhetünk a galambokra.</p>
				<p>A galambokra! A jogász hátán végigfutott a hideg. Hogy gyülölte e derék, szegény
               állatokat és mégis mennyit kellett velök foglalkoznia! De hiába. Halottak nélkül
               nincsenek harci sikerek.</p>
				<p>- Nagyon szivesen, - felelte tehát meghajolva. - Előbb azonban engedje meg, hogy
               Quastl urat üdvözöljem és becses egészségéről tudakozódjam.</p>
				<p>A fiskális peckesen megbiccentette fejét. Láthatólag jól esett neki az a tisztelet,
               amelyet irányában Pető tanusitott. Komoly, hosszukás fejével, kampó-orrával, vékony
               lábszárával e pillanatban erősen hasonlitott a tyukketrec kakasához, aki ünnepélyes,
               sőt szomoru nyugalommal fogadja a körötte csipogó csirkék hódolatát. A férfiből
               kevés volt az ügyvédben, petyhüdt arca inkább a tudákos vénasszonyokéra
               emlékeztetett; ruházata, amely az Alt Wient juttatta észbe, egy puha és
               kellemeteskedő kor hangulatát terjesztette maga körül.</p>
				<p>- Engedje meg kijelentenem, - szólalt meg Quastl ur vékony hangon - hogy üdvözlése
               kellemesen érint. És engedje meg, hogy hasonló módon tudakozzam az ön hogyléte
               iránt.</p>
				<p>Pető mosolygott.</p>
				<p>- Köszönöm kérdését, jól érzem magamat.</p>
				<p>Az ügyvéd letette ébenfa-pálcáját és a nyakába csavart hosszu gyapotkendőt.</p>
				<p>- Optime, - felelte nyugodtan.</p>
				<p>A diák most Bauernebelhez fordult.</p>
				<p>- Valóban, - mondta komolyan - amerre az ember jár-kel, mindenütt csak a legjobbat
               hallja Quastl urról. Sokan benne látják a jövő Magyarország Justinianusát. A jeles
               Wenzel professzor éppen tegnap jelentette ki egy kollokviumon, ahol egyikünk sem
               tudott felelni: „Ah! csak itt lenne Quastl, az majd megmagyarázná önöknek a jus
               civilet!”</p>
				<p>A fiskális belülről rohamosan hizott, külsőleg azonban higgadt maradt és szinte
               leereszkedőleg fogadta Pető hazugságait.</p>
				<p>- Oh, igen, a jó Wenzel tanár ur! Ő nagyon kedvelt! És magam is ragaszkodtam hozzá.
               Sokat köszönhetek neki.</p>
				<p>A szót ujra Pető vette fel.</p>
				<p>- Hát még a praxisban mennyit hall az ember Quastl urról! Beadnak egy érdekes
               pöriratot. Ki csinálta? Quastl ur! Megnyernek egy lehetetlen pört. Ki vezette? Quastl
               ur! Csak mi jogászok tudjuk őt egész nagyságában megérteni.</p>
				<p>Tilda, aki eddig elgondolkodva ült, megszólalt.</p>
				<p>- Mi jogászok, mondja ön? Tehát Quastl urnak vannak jó emberei is?</p>
				<p>- Hogy vannak-e?</p>
				<p>- Nos, igen. Én azt hittem, hogy Quastl urat a rendszeretete és tudása miatt
               irigylik, gáncsolják, talán gyülölik is?</p>
				<p>Pető megrázta a fejét.</p>
				<p>- Csak a felületes emberek, kedves kisasszony, csak a felületesek. Azok, akik a
               tehetséget méltányolni tudják, a legnagyobb tiszteletet tanusitják vele szemben. És
               ezzel csak a kötelességüket teljesitik, mert bár jogász-nép vagyunk, igazi
               Justinianusaink nincsenek.</p>
				<p>A leány nem felelt, az arca azonban azt jelezte, hogy nincs éppen megelégedve a
               kijelentésekkel. Ő szeretett ujjat huzni a világgal s eredendő tulajdonsága volt a
               feketére fehéret mondani.</p>
				<p>Egy pillanatig csönd támadt és Bauernebel mohón ragadta meg a kedvező alkalmat.</p>
				<p>- Talán térjünk át a galambokra, - mondotta gyorsan, nehogy félbeszakithassák. -
               Mennyire vagyunk a várossal?</p>
				<p>A diák megadással sóhajtott egyet.</p>
				<p>- A várossal elég jól állunk, kedves Bauernebel ur. Tegnap p. o. bátor voltam az ön
               részére husz kocsi szalmát rendelni, s azokat a Koronaherceg-utcán át vezényeltem a
               budai telkére. Éppen ünnepnap délelőtt volt és az utca hemzsegett a sétálóktól.
               Mondhatom, mindenki hazavitt a kabátján egy-két szál szalmát, mert az utca oly szűk,
               hogy egy konfortáblis alig fér el rajta.</p>
				<p>Bauernebel nevetett.</p>
				<p>- És mit szóltak a járó-kelők?</p>
				<p>- Mit szóltak? Mérgelődtek és szitkoródtak. Épp akkor ment arra a polgármester, aki
               egy angol vendéget kalauzolt végig a városon. A jó angol ugyancsak bámult, amikor
               husz szalmás szekeret látott a City középpontján végigdöcögni, a polgármester pedig
               csaknem elsüllyedt szégyenében.</p>
				<p>Az arany polgár a kezét dörzsölte.</p>
				<p>- Kitünő! Kitűnő! És nem érdeklődött a polgármester az iránt, hogy kié ez a sok
               szalma?</p>
				<p>Pető bólintott a fejével.</p>
				<p>- Dehogy is nem! De mennyire érdeklődött! Meg is kérdezte az egyik kocsist, hogy kié
               ez a sok szalma? Mikor a fuvaros kijelentette, hogy a szekerek Bauernebel ur
               portékáját szállitják, a polgármester vörös lett és marokra fogta a sétabotját.</p>
				<p>A terézvárosi Krőzus ugy elkezdett nevetni, hogy belefogózott a székbe.</p>
				<p>- Ez kell nekik! - kacagott harsányan. - Ez kell nekik! Nagyon jól van, humillimus,
               nagyon jól van!</p>
				<p>Quastl ur is mosolygott, azonban volt egy ellenvetése.</p>
				<p>- Ugy gondolom, hogy a tanács mihamar intézkedni fog, hogy a város legforgalmasabb
               pontjain ne mehessenek keresztül szalmásszekerek.</p>
				<p>Pető legyintett a kezével.</p>
				<p>- És ha ugy volna? Az ember legfeljebb valami ujat talál ki.</p>
				<p>- Igaz, igaz, - hagyta helyben a fiskális, mintha valami ujat kitalálni a
               legegyszerübb dolog lenne a világon.</p>
				<p>E percben az ablak alatt dobpörgés, majd vidám rezes hangok hallatszottak. A Jozefin
               veteránjai vonultak fel széles muzsikaszóval!</p>
				<p>Bauernebel felszisszent.</p>
				<p>- Hah! Csak ő rajta tudnék kifogni! Csak ezen tudna segiteni, barátom, uram! Mert
               megöl ez a veterán-zenekar! Megöl!</p>
				<p>Petőre is hatott a hadastyánok dobpörgetése, ám ellenkező irányban: eszébe juttatta
               Jozefint és azt az egyre növekvő meleg érzelmet, amelyet a szép asszony iránt
               táplált. Mert, mi tagadás, az ifju természetesen szerelmes volt s álmaiban gyakran
               jelent meg egy karcsu, lovaglóruhás hölgy, aki kecsesen nyujtotta csókra finom kezét.
               Sőt Pető tovább ment: képzeletében gyönyörü béke-ünnepélyt látott maga előtt,
               amelyben a Bauernebel-család összes tagjai, továbbá Bulcsu mester és saját
               csekélysége vesznek részt és halálra itélik a pereskedés nemtőjét, amely szomoruan
               forditja lefelé fáklyáját.</p>
				<p>A diák ugy gondolta, hogy nem ártana egyet sétálni Jozefin ablaka alatt. Ha a zenekar
               kivonult, a szép asszony mindig az erkélyről nézte a komédiát.</p>
				<p>- Bocsánatot kérek, - szólt az ifju, kalapja után nyulva - időm lejárt.</p>
				<p>Bauernebel sajnálkozott.</p>
				<p>- Igazán kár. Milyen szépen meg lehetett volna beszélni a következő eseményeket.</p>
				<p>Quastl ünnepélyesen nyujtotta kezét az ifjunak.</p>
				<p>- Örvendek, hogy önnel találkozhattam.</p>
				<p>A jogász mélyen meghajolt.</p>
				<p>- Enyém a szerencse, doktor ur. Fölöttébb kitüntetve érzem magamat.</p>
			</div>
			<div type="chapter">
				<head>XIV.</head>
				<p>Egy esős napon Pető omnibusszal döcögött ki a Terézvárosba. Amint a kocsi a
               Sugár-uthoz ért, beszállt Tilda kisasszony, megrakodva mindenféle cók-mókkal. A leány
               láthatólag rosszkedvü volt, aminek rögtön magyarázatát is adta.</p>
				<p>- Csupa csaló ez a város, maholnap már egy jóravaló üzletet se lehet találni. Itt van
               például ez a csomó selyemszál. Közönséges sárga selyemszál. Mit gondol, hogy jutottam
               hozzá?</p>
				<p>- Sejtelmem sincs.</p>
				<p>- Mályvaszinü selymet akartam venni. Elhinné, hogy öt üzletet jártam végig és
               egyikben se akadt mályvaszinü?</p>
				<p>- Ne mondja!</p>
				<p>- De mondom. Végre aztán a hatodikban nagynehezen megtaláltam. Veszek egy jókora
               csomót és megkérdezem, mit fizetek? Egy forint és harminc krajcárt. Hogyan? Egy
               forint harminc krajcárt? Lehetetlenség! Ennyi pénzen már ékszert is lehetne venni. A
               kereskedő ötöl-hatol, végre enged tiz krajcárt. Ki van zárva, felelem én. Akkor enged
               még tiz krajcárt. Nem lehet róla beszélni, válaszolom az ajtóból. Hát mit ad érte a
               kisasszony? kérdi a boltos. Nyolcvan krajcárt, jelentem ki erélyesen. A jó ember
               gondol egyet, aztán felcsap. Isten neki, mondja, ma még ugy se kerestem semmit se -
               és azzal már be is akarja csomagolni a selymet. Ekkor azonban nekem eszembe jutott
               valami. Kitalálja, hogy mi?</p>
				<p>- Nem.</p>
				<p>- Nos hát, az jutott az eszembe, hogy olyan üzlet, amelyikben valami portékáért
               elsőbb egy forint és harminc krajcárt kérnek, aztán öt perc mulva ezt a portékát
               nyolcvan krajcárért ideadják, az nem lehet tisztességes bolt s nem érdemli meg, hogy
               az ember ott vásároljon. És éppen azért fogtam magamat és otthagytam a derék
               kereskedőt mályva selyemszálaival együtt és miután a többi boltosnál ilyen szinü
               portéka nem volt, hát sárgát vettem.</p>
				<p>- No, ez igazi Bauernebel-logika, - gondolta Pető, de egy szót sem szólt, mert
               föltette magában, hogy világért se keveredik Tildával vitába.</p>
				<p>- És igy jártam a többi bevásárlásaimmal is, - folytatta a leány. - Az ember jobb ha
               otthon marad, a városban egyebet sem lehet tenni, mint bosszankodni.</p>
				<p>A diák udvariasan mosolygott.</p>
				<p>- Vannak az életnek szerencsére kellemesebb oldalai is. Mit törődik az üzleti
               dolgokkal az, akinek gazdag és szines a lelkivilága? A boldognak nem ütnek az órák és
               nem kukorékolnak a kakasok.</p>
				<p>- Boldogság? - mosolygott gunyosan a leány. - Nem vagyok olyan dőre, hogy álomképek
               után futkossak. Ha férjhezmegyek, első jelszavam a józanság lesz.</p>
				<p>- Nos és a józanságot nem véli feltalálni Quastl urban, ebben a páratlan
               férfiuban?</p>
				<p>- Páratlan férfiuban! Micsoda lehetetlen jelző! Van-e egyáltalában páratlan ember a
               világon?</p>
				<p>- Ha valaki az, ugy elsősorban a doktor ur. Pontos, rendszerető, okos, takarékos,
               kifogástalan erkölcsü, szóval az összes jó tulajdonságok gyüjtőtára.</p>
				<p>- Külsőleg és jellemileg mindenesetre.</p>
				<p>Pető ugy érezte, hogy a hal horogra akadt.</p>
				<p>- Hogyan érti ezt a kisasszony?</p>
				<p>- Ugy, hogy már sok embert láttunk, aki vén napjaira veszti el a fejét. Ha az
               ördögből öreg korára remete lesz, ugy a remete is, ha megvénül, ördöggé válhat.</p>
				<p>- Csak nem tesz fel ilyesmit egy komoly és köztiszteletnek örvendő férfiről?</p>
				<p>Tilda nem válaszolt.</p>
				<p>- Ha a hallgatás beleegyezést jelent, - vette fel ujra ravaszul a szót a jogász, -
               akkor bátor vagyok az ellenkező véleményen lenni.</p>
				<p>Ellenkező vélemény! Ezt nem lehetett büntetlenül egy Bauernebelnek odamondani. Az
               arany polgár családja e tekintetben könyörtelen volt és Tilda sem volt kivétel a
               szabály alól.</p>
				<p>A leány tehát nem is hagyta annyiban a dolgot.</p>
				<p>- Hallgasson rám, Pető, - mondotta nyugodtan. - Meg fogom önt győzni, hogy nincs
               igaza.</p>
				<p>- Arra kiváncsi vagyok, - tóditotta nevetve a jogász.</p>
				<p>- A dolog egyszerü. Próbára fogjuk tenni Quastl urat és ő maga fog dönteni, ki itélt
               jobban.</p>
				<p>- És mi lesz a próba?</p>
				<p>- Azt bizza reám. Valami csekélység. Például, rá lehetne-e venni, hogy Quastl ur a ma
               esti álarcosbálba elmenjen?</p>
				<p>- És ha elmegy, azzal már bebizonyitotta, hogy hajlandósága van a könnyelmüségre?</p>
				<p>- Legalább részben. Hiszen lehet őt aztán egyéb feladatok elé is állitani.</p>
				<p>Pető megrázta a fejét.</p>
				<p>- Rosszul esik hallanom, hogy ennyire bizalmatlan egy jeles férfiuval szemben.</p>
				<p>- A bizalom a saját tulajdonom.</p>
				<p>Pető meghajtotta fejét.</p>
				<p>- Az természetesen magától értetődik.</p>
				<p>Egy ideig csend volt, az omnibusz recsegve-nyikorogva döcögött az utcán. Utóbb ismét
               a diák vette fel a szót.</p>
				<p>- Ön azt mondotta, hogy az ördögből vén korára remete lesz és megforditva.</p>
				<p>- Én csak a lehetőségét állitottam fel e tételnek.</p>
				<p>- Nos, ha ez a tétel helyes volna, vagy a helyességnek csak a látszata lengne rajta,
               ugy a legmintaszerübb emberek egyikének Bulcsu mester igérkezne.</p>
				<p>- A fagottista?</p>
				<p>- Igen, az a kellemetlen szomszéd, aki egész nap egyebet se tesz, mint hogy azt
               nyikorgatja okarináján: „Mig ifju voltam, sok...” De hiszen ön is betéve ismeri e
               nótát. Nos, ez az ur volna rá hivatva, hogy a legderekabb férjet adja, mert ő a világ
               legnagyobb korhelye.</p>
				<p>- És ön ezt kizártnak tartja?</p>
				<p>- Körülbelül. Sőt: egyenesen.</p>
				<p>- És miért?</p>
				<p>- Mert ez a Bulcsu mester született korhely, aki egész életében cigány volt és mindig
               az is marad. Nem lesz, nem volt soha egy krajcárja, ami részben szerencse, mivel ha
               pénze volna, véglegesen az italnak szentelné ifjuságát, férfikorát és agg
               napjait.</p>
				<p>Tilda egy ideig hallgatott, aztán igy szólt:</p>
				<p>- Azt hittem, hogy Bulcsu önnek a barátja? Mindig együtt szoktak járni.</p>
				<p>- Az nem zárja ki, hogy a Neró szerzője ne lehessen csélcsap ifju.</p>
				<p>- Mi az a Neró?</p>
				<p>- A Bulcsu leendő operája. A nyitány első üteme már meg is van. Az üstök szólnak s
               ugyanakkor a hegedük pizzicató játszanak. Pokoli ötlet. Kár, hogy a leendő mester még
               nem érkezett el a második ütemig s igy nem részletezhetem tovább dalművét.</p>
				<p>- Nem szép, ha az ember barátairól kedvezőtlen véleményeket terjeszt, - jegyezte meg
               a kisasszony.</p>
				<p>- Amit róla közöltem, csak az igazság megállapitása volt.</p>
				<p>- Talán mások nem igy gondolkodnak róla.</p>
				<p>A diák kacagott.</p>
				<p>- Oh, persze! Kérdezze csak meg a szabóját, a mosónőjét vagy a suszterjét. Azok
               Bulcsut a világ legrettenetesebb emberének tartják.</p>
				<p>A leány elgondolkodott, majd valami eszébe jutott.</p>
				<p>- Mennyire nincs igaza, - mondta diadalmasan. - Emlékszem, egyizben Lámpl ur
               emlitette előttem, hogy Bulcsu ur szépen hegedül.</p>
				<p>- Lámpl urnak bizonyára kitünő zenei érzéke van, - bólintott gunyosan Pető.</p>
				<p>- És egyébként, a gyalázatos okarináját kivéve, a zenészre más panasz még nem volt a
               házban.</p>
				<p>- Nos? És az okarina nem elég? Egy fiatalember, aki pénzért bosszantja a háziurat?
               Nemes dolog ez?</p>
				<p>- Bizonyára azért teszi, hogy kenyérre valója legyen. Ha önt nem látnák el a szülei,
               örülne, ha legalább ezen a módon szerezhetné meg a mindennapit.</p>
				<p>- No, ez nem egészen igy van, - jegyezte meg Pető, sértődöttséget szinlelve.</p>
				<p>De Tilda nem törődött a mű-érzékenységgel és tovább folytatta. Már benne volt az
               ellentmondásban!</p>
				<p>- Ha valaki az életben küzd és emellett eszményeket hord a szivében, az tiszteletet
               érdemel. Bulcsu egész nap okarinázik, éjjel pedig arról álmodozik, hogy egykor jeles
               férfiu lészen, aki csak a művészetnek fogja magát szentelni. És, ha nem lenne a
               röghöz kötve, szegény fiu talán már megirta volna művét. Igazán sajnálom, hogy eddig
               oly rossz véleménnyel voltam róla, de azt hittem, hogy nem ér egy hajitófát sem.
               Okarinázni rendesen a cirkuszi bohócok szoktak; arról sejtelmem se volt, hogy Bulcsu
               az akadémiára jár.</p>
				<p>Pető - ha szabad ezt a tulmerész kifejezést leirnom - a lelki kezeit dörzsölgette.
               Hisz ez a siker első lépése volt. A győzelem első sugara! Tildában felébredt az
               érdeklődés Bulcsu iránt, aki mellett eddig szótlanul, hideg közömbösséggel haladt
               el!</p>
				<p>A kocsi a terézvárosi templomhoz érkezett. Le kellett szállaniok.</p>
				<p>- A viszontlátásra, - nyujtotta kezét Tilda. - És ne nézze le a szegény embereket,
               meg a munkát.</p>
				<p>Pető meghajolt és szerényen mosolygott, körülbelül ugy, mint a fiatal Napoleon Toulon
               bevételénél.</p>
			</div>
			<div type="chapter">
				<head>XV.</head>
				<p>Történt, hogy egy napon a jogász összeakadt Jozefinnel, aki éppen a ligetbe ment
               sétálni. A szép asszony kegyes volt és megengedte, hogy a diák elkisérje. Pető
               örömmel kapott az alkalmon, azonban mihamar kellemetlen felfedezést tett. Ő, aki oly
               bőbeszédüen és vigan tudott elcsevegni Bauernebellel, Fabricziussal, sőt Quastl urral
               is, ő, aki Tildát észrevétlenül, csupán beszélgetések utján, ellenkező véleményekre
               tudta birni, Jozefinnel szemben elfogult és hallgatag volt, mint egy harmadik
               gimnázista. Jóllehet már egy negyedóráig sétáltak az ugynevezett Bimbó-vendéglő és a
               zöldhináros tó körül, sehogyan se találta meg a társalgás fonalát és össze-vissza
               kalandozott a leghétköznapibb tárgyak, sőt még az időjárás és a husdrágaság között
               is. Be kell látnunk, hogy ez az ifjut kissé bosszantotta, mert ostoba embernek nem
               kivánt látszani.</p>
				<p>Ám, ha Petőt gondolatszegénysége bántotta is, a szép asszony látszólag jól mulatott a
               jogász zavarán és mivel se járult hozzá, hogy a csevegést talpra segitse. Az ifju egy
               ideig ötölt-hatolt, aztán, ugy vélte, hogy az egyenes ut mégis csak a legjobb s azért
               igy szólt:</p>
				<p>- Meg kell vallanom, nagysád, bár ezt ön furcsának nevezheti, hogy a társaságában
               ostobának érzem magamat. Ne tessék félreérteni, kegyed szellemes asszony, akivel
               mások bizonyára kellemesen tudnak elcsevegni. Csak én vagyok elfogult, ha önt látom,
               pedig máskülönben elég jó beszélőszervekkel áldott meg a sors. Miután szeretek
               természettudományi alapon állani, kutatom az okokat, amik arra vezetnek, hogy a
               kegyed közelében állandó zavarban vagyok. De - érdekli-e?</p>
				<p>- Oh, hogyne, - mosolygott Jozefin jóindulatulag. - Egészen bátran beszélhet.</p>
				<p>- Akkor hát bátor leszek. Meg fogom állapitani elfogódottságom okát, de kérem, ne
               ijedjen meg tőle. Én ugyanis azt hiszem, hogy szerelmes vagyok önbe.</p>
				<p>A szép asszony nevetett.</p>
				<p>- Be kell ismernem, - mondotta aztán, - hogy ön eredeti ember.</p>
				<p>- Nem haragszik? - tudakolta a jogász, kissé megijedve a vitézségén.</p>
				<p>Jozefin nem felelt, az arca azonban nem mutatott haragot, azért Pető, aki, ha benne
               volt valamiben, az ördögtől se ijedt meg, tovább folytatta:</p>
				<p>- Igenis, én szeretem önt, minden jel arra vall. Éjjel önről álmodom, reggel
               versiráshoz van kedvem. Gyakran szórakozott vagyok és tegnapelőtt is az omnibusz
               helyett egy zöldséges kocsira szállottam fel. Továbbá: gyakran minden ok nélkül
               magyar népdalokat énekelek és félrevágom a kalapomat.</p>
				<p>- Ez tényleg a szerelem, - vélte Jozefin jóindulatuan.</p>
				<p>- Tessék elhinni, hogy az. Én ismerem magamat. Még sohase történt meg velem, hogy
               omnibusz helyett zöldséges kocsira szállottam volna fel. Sőt még egy élményemet
               közölhetem. A minap egy trafikba mentem, szivart vásároltam és aztán szivar helyett
               az esernyőmre gyujtottam rá, az esernyőmet pedig a zsebembe akartam tenni.</p>
				<p>- Szegény barátom!</p>
				<p>- Bizony, szegény. Mert ugy érzem, hogy ez az én szerelmem dőre álom, utólérhetetlen
               álomkép. Mindegy. Örülök, hogy ezt önnek elmondtam és ezennel sorsomat kezébe tettem
               le.</p>
				<p>Egy ideig hallgattak, aztán ujra a lendületbe jött jogász vette fel a szót.</p>
				<p>- Kétségtelen, hogy első perctől fogva igaz érzéssel vonzódtam önhöz. Emlékszik arra
               a - nekem oly szép! - napra, mikor ön lovagolni volt és a csirkefogók Edwards-ot
               rothadt almákkal dobálták meg? Még ma is előttem áll a találkozás minden mozzanata.
               Megfogtam egy suszterinast, az kegyelemért esdeklett kegyedhez, majd mikor szabadjára
               bocsátottuk, a kapuból ezzel a megszólitással tisztelt meg: „Dunavadász”.</p>
				<p>- Tényleg, azt mondta: dunavadász, - hagyta helyben Jozefin kissé elgondolkozva.</p>
				<p>- Azóta mindazt, ami önnel összefügg, tisztelni és szeretni tanultam meg. Nemcsak a
               karcsu alakját, a nemes homlokát, bájos vonásait becsülöm nagyra: ragaszkodással
               nézem el a lakása ablakait, a paripáit, sőt még a veteránzenekarát is. Gondolja, hogy
               ez nem szerelem?</p>
				<p>- Meglehet, - felelte Jozefin, aki végre maga is még ifju volt.</p>
				<p>- Mennyire örvendek, hogy ezt hallom! - lelkesedett Pető. - Mert meg kell vallanom,
               amikor vallomásomba kezdtem, ugy hittem, hogy pofon lesz a vége s éppen ezért
               választottam ki mondókámra ezt a helyet, ahol egy kutya se jár.</p>
				<p>Tényleg: a liget néptelen részébe kerültek. Vékony nyirfák közül feléjük villant a
               kopott Fuit sirkő.</p>
				<p>- Jó lesz visszafordulni, - inditványozta az asszony.</p>
				<p>Hazafelé mentek, mialatt Petőből hatalmas sugárban ömlöttek a szavak.</p>
				<p>- Micsoda gyönyörü érzés a szerelem! Milyen másként látja az ember a világot!
               Mennyivel különb szemében az utolsó hangya is! Lehet akármilyen borus az ég, rám
               azért nap süt, rombadőlhet az egész város, azért én a tavaszt érzem magam körül! Nem
               hittem soha, hogy ilyen hangulatok foglalhassanak helyet bensőmben, meg voltam róla
               győződve, hogy cinikus, hideg ember vagyok és most, ime, azt látom, hogy a szivem
               tele van melegséggel, ragaszkodással és jó gondolatokkal.</p>
				<p>Mindezt már elmondták százezerszer Pető előtt, de azért e szavaknak még mindig van
               hatása. Jozefin is szivesen vette tudomásul, hogy a jogász szivében tulipánok
               virulnak és hogy lelke az erények központi gyüjtőpénztára lett. A szép asszony
               elgondolkodva nézett maga elé és nem mondott ellen a fiatalurnak, aki végre is elég
               csinos és kellemes embernek látszott.</p>
				<p>Sajnos, mi sem tart örökké és végre ők is a kapuhoz értek.</p>
				<p>- Szabad-e remélnem, - kérdezte Pető régi lovagok módjára, - hogy viszontláthatom e
               nemes virágszálat?</p>
				<p>Jozefin mosolygott.</p>
				<p>- Majd meglátjuk, - felelte óvatosan és csókra nyujtotta kezét.</p>
				<p>A diák boldogan illesztette ajkát a puha keztyükre, aztán emelkedett hangulatban tért
               haza. Gondolatai még visszakalandoztak a Városligetbe és az elhangzott körmondatokra,
               amikor a költészetből egyszerre a kötött nyelv birodalmába hullott. A kötött nyelv
               országát Bulcsu képviselte, aki zordonan állt meg előtte.</p>
			</div>
			<div type="chapter">
				<head>XVI.</head>
				<p>A zenész szokása szerint el volt szontyolodva.</p>
				<p>- No, te ugyan szépen képviseled érdekeimet, - mondotta kesernyésen. - Egész délután
               Jozefinnal beszélgetsz, szavalsz és az én ügyem kátyuban reked.</p>
				<p>Petőnek jó kedve volt.</p>
				<p>- Hadd el, - szólt pajtása vállára csapva. - Biztos remény van, hogy lesz még szőlő,
               sőt lágy kenyér is. Érdekeidet szivemen viselem és ha Isten megsegit, diadalra is
               viszem.</p>
				<p>Bulcsu orra nem lett rövidebb e vigasztól.</p>
				<p>- De vajjon hogy és mikor? - kérdezte zordonan.</p>
				<p>A jogász eddig nem közölte volt a barátjával beszélgetését az omnibuszon. Még várni
               akart, hogy a dolgok jobban kifejlődjenek. Most azonban, hogy örömében osztályosa
               legyen, ugy vélte, illik Bulcsut is kissé felvillanyozni s ezért nagylelküen beavatta
               őt titkába.</p>
				<p>- Ám hallgass rám, - kezdte el titokzatosan, - és aztán itéld meg, helyes nyomon
               járok-e? De ne szólj ellent, mig be nem fejeztem.</p>
				<p>- Ugy lesz, ahogy parancsolod.</p>
				<p>- Tehát, tervem kiindulópontja az, hogy: a Bauernebelek mind önfejü, a saját utaikon
               haladó emberek, akiket valamire rábeszélni nem lehet. Nekik mindenről megvan a maguk
               nézete s ez a véleményük rendszerint ellentétben van az általános felfogásokkal.
               Ilyen az öreg Bauernebel koponyája, ilyen a Jozefiné, ilyen a Tildáé is. Reájuk hatni
               egy aranyszáju János sem tudna. Demoszteneszről nem is beszélve. Hogyan tudnám hát én
               Tildát valamire persvadeálni?</p>
				<p>- No, ez csinos vigasz, - vetette közbe a Nero szerzője.</p>
				<p>- Csak lassan, barátom. Arra, hogy az ilyen embereket valami véleményre birjuk, van
               más fegyver is. És ez a ravaszság. És a ravaszságon kivül: az ellentmondás. Ha én
               valamiről egy Bauernebelnek azt jelentem ki, miszerint az fehér, az igazi Bauernebel
               lelki tulajdonságainál fogva azt fogja felelni: „Nem igaz. Ez fekete.” Érted?</p>
				<p>- Egy kukkot sem, - felelte Bulcsu megrémülve a logikai fejtegetések láncaitól.</p>
				<p>- Tehát példákkal fogom a dolgot megvilágitani. Ha én rólad azt fogom mondani egy
               Bauernebelnek, hogy te a világ legderekabb embere vagy, az arany polgár azt fogja
               kijelenteni: „Ez a Bulcsu a mérsékelt földöv leghaszontalanabb frátere.” De ha én
               helyezkedem rá arra az álláspontra, hogy Bulcsu közönséges pernahajder, akkor
               Bauernebelék azonnal, csakhogy ellent mondhassanak (mert ez a vérükben van), ki
               fogják jelenteni, hogy soha szeretetreméltóbb halandót nem ismertek, mint
               csekélységedet.</p>
				<p>Bulcsu arca kezdett felderülni.</p>
				<p>- Teringettét! - felelte. - Kezdem érteni. Hisz ez az ellenpont, ahogy mi zenészek
               mondjuk.</p>
				<p>- Igen, ez az ellenpont. Avagy a contredanse, ahogy mi jogászok mondjuk.</p>
				<p>A muzsikus megállt és a földre koppintott botjával.</p>
				<p>- Mégis lángész vagy te, Pető! - jelentette ki erélyesen. - Ilyesmi csak a te
               agyadban teremhet.</p>
				<p>- No már most - folytatta a diák - a helyzet a következő. Én állandóan rosszakat
               fogok rólad beszélni Tildának, viszont Quastl urat égre-földre magasztalom. Amint
               hogy az részben már meg is történt. Ha helyesen számitottam, a kisasszony ennek
               következtében rólad jobb véleménnyel lesz, mint eleddig, Quastl urba vetett bizalma
               pedig csökken. És igy is van. A minap együtt jöttem haza Tildával és kisérletképp
               kissé befeketitettelek. Elmondtam, hogy csélcsap vagy, tehetségtelen, pénzért
               mindenre kapható.</p>
				<p>- Nem volt kicsit sok?</p>
				<p>- Oh, nem. A hatás bekövetkezett. Tilda, aki eddig rád se nézett, védelmébe vett és
               azt mondta: „Ha valaki az életében küzd és emellett mégis eszményeket hord a
               szivében, tiszteletet érdemel.” Majd meg: „Ha Bulcsu nem lenne a röghöz kötve,
               szegény fiu bizonyára megirta volna már korszakalkotó zenekari művét, a Nerot.”</p>
				<p>- A Nerot!?</p>
				<p>- Igenis. A Nerot.</p>
				<p>- Ő érdeklődik e munka iránt?</p>
				<p>- Érdeklődik.</p>
				<p>- Tán elmondtál neki róla egyet-mást?</p>
				<p>- Igen. Azt, hogy az első taktus megvan és üstpörgést nyujt, amelyhez a hegedük halk
               pizzicatoval csatlakoznak. Kár, - tettem hozzá, - hogy csak egy ütem kész.</p>
				<p>- De hisz ez nem igaz. Az első ütem: vadászkürtök con affetto. És már az utolsó aktus
               is megvan.</p>
				<p>- Éppen azzal keltettem fel érdeklődését, mert lusta és terméketlen embernek
               akartalak odaállitani. És igy lassan belemélyedtünk a beszélgetésbe, én támadtalak,
               ő védett, mig az omnibusz végre szerencsésen kikötött a terézvárosi plébániánál.
               Azért tehát ne csüggedj és ha a dolog igy fejlődik tovább, ugy a szénád rendbe
               jöhet.</p>
				<p>Bulcsuból kitört a rég elfojtott lelkesedés.</p>
				<p>- Pető! - kiáltott fel elragadtatással. - Nagyszerü fiu vagy!</p>
				<p>Karonfogta barátját és boldogan hurcolta el sétálni, azt se tudta, merre. Csak
               mentek, mentek, a zenész össze-vissza fecsegett mindenféléről, dicsőségről,
               G-kulcsról, ellenpontról, üdvösségről, mig egyszerre észrevették, hogy a
               Paskál-malomnál vannak. Szomoru hely ez, egy ócska csárda, tehénólak és
               káposztáskertek közé ékelve, de Bulcsuban még ez is szép gondolatokat ébresztett,
               mert igy szólt a jogászhoz:</p>
				<p>- Pető, tudod-e, mi a szerelem? Az eszményi, a tisztult szerelem?</p>
				<p>- Ugy rémlik, tudom, - felelte a jogász, akinek most jutott eszébe, hogy éppen eleget
               sétált már ma.</p>
				<p>- Te szerelmes vagy? - kérdezte Bulcsu csodálkozva.</p>
				<p>- Hogy az ördögbe ne? - méltatlankodott a diák. - Azt hiszed, kizárólag a te
               kedvedért találták fel ezt a portékát?</p>
				<p>A Nero szerzője egy ideig gondolkodott, aztán hirtelen a homlokára csapott. Eszébe
               jutott, milyen lelkes szavalások közt kisérte volt haza barátja a szép özvegyet.</p>
				<p>- Jozefinbe? - szaladt ki Bulcsu száján a szó.</p>
				<p>Pető nem akart érzelegni barátja előtt, aki benne eddig a józan, hidegen cselekvő
               férfit tanulta meg ismerni. Azért röviden végzett az üggyel.</p>
				<p>- Igenis, Jozefinbe, - jelentette ki szárazon. - De most menjünk haza, mert majd
               leszakad a lábam. A szerelem végre is nem a járkálásban fejeződik ki. Ha ez igy
               lenne, akkor Rómeó levélhordó volt, ami pedig, köztudomásulag, nem felel meg a
               valóságnak.</p>
			</div>
			<div type="chapter">
				<head>XVII.</head>
				<p>Akik még vissza tudnak emlékezni a régi Pestre, bizonyára nem feledkeztek meg arról a
               förtelmes telekről, amely annakidején az ugynevezett Uri-utcát megcsufitotta. A város
               szivében egy külvárosi zöldségeskert helyezkedett el, kalarábészaggal,
               napraforgókkal, salátával és sárgarépával. Ház az ócska palánkkal övezett területen
               nem volt, mindössze egy szalmafedeles viskó, amelynek oldalán kezdetleges ólak
               huzódtak meg. A felügyelő szerepével egy szürkeingü bolgár volt megbizva, aki, ha jó
               kedve volt, kiállt a kapuja elé és onnét eregette büzös pipafüstjét az égnek.
               Bentről, az ólak sötétségéből panaszos tehénbőgés hallatszott, reggelente pedig a
               kakasok olyan kukorékolásba kezdtek, hogy a szomszéd házak lakói mérgesen tömték be
               gyapottal a fülüket.</p>
				<p>Nem kell elárulnom, hogy ez a zöldségestelep a Bauernebel kontra főváros inditott
               pörben az arany polgár bosszuja volt. Mit törődött ő azzal, hogy ezen a területen,
               ahol ő borjukat nevelt és salátát termelt, háromemeletes, jól jövedelmező palota
               emelkedhetett volna? Mit hederitett ő rá, hogy a derék belvárosi kereskedők és lakók
               folyton megujuló peticiókkal fordultak a tanácshoz, hogy segitsen az áldatlan
               állapotokon és közben a sárga földig gyalázták a terézvárosi háziurat? Ő bosszut
               akart állani s ezt a célját el is érte, mert a polgármester majd kibujt a bőréből,
               valahányszor utja az Uri-utcán vezette végig. De nemcsak a polgármester, a
               tanácsnokok, a városatyák is szégyenkezve ballagtak keresztül az utcán, egyéb hiján
               behunyván a szemüket, mikor a Bauernebel-féle gazdaság mellett elsétáltak.</p>
				<p>A régi Pestnek az Uri-utca volt a szemefénye. Itt láttuk a legjobb üzleteket, itt
               emelkedtek a legelőkelőbb házak, itt forgolódott vasárnap délelőttönként az uri nép.
               A vidékieket erre vitte első utjuk; a bennlakók a Párisi-udvarral és a
               Trattner-Károlyi-házzal voltak legnagyobbra. És mikor várni lehetett, hogy ez az utca
               még jobban kifejlődik, kiszinesedik, hogy világvárosi szinvonalra emelkedik,
               egyszerre jön Bauernebel és teheneket, kakasokat, trágyadombokat telepit belé.</p>
				<p>Az arany polgárnak három telke volt az Uri-utcában. Az egyiken ócska ház meredezett,
               azon már a terézvárosi Krőzus nem tudott változtatni. Igy legalább annyit megtett
               célja érdekében, hogy nem tataroztatta az épületet és azon kopottan, piszkosan,
               viharverten, ahogy évek óta volt, hagyta a házat szomorkodni. A lakók lassan mind
               kimenekültek belőle, mert a falak repedeztek, a tető szélben erősen ingadozott, de
               mit érintette az Bauernebelt? Csak hadd legyen a Nepomukkal ellátott ház még
               kopottabb, még düledezőbb: annál jobban mérgelődik a polgármester! A másik telken a
               már emlitett és részletesen megrajzolt zöldséges kertészet helyezkedett el. A
               harmadikon Bauernebel annyi szénát és szalmát helyezett el, amennyit össze lehetett
               vásárolni Pest környékén. Ugyaninnen indultak utjukra a kátrányos szekerek, pokoli
               büzt és füstöt okádva maguk körül. De nemcsak az Uri-utcában volt ilyen a helyzet.
               Ahol a városban Bauernebel-terület volt, az mind a tanács bosszantásán fáradozott. Az
               egyiken éktelen pajta emelkedett, a másikon rozsdás kályhacsöveket és elromlott
               diványrugókat gyüjtöttek; a harmadikon az arany polgár juhászkutyákat tenyésztett,
               amelyek holdtölténél panaszos karban fordultak az égbeli vándor felé.</p>
				<p>Pető megmutatta, hogy képzelőtehetsége a helyén van és nem mult el nap, hogy valami
               ujat ki ne talált volna. Hogy pedig a meginditott mozgalom el ne aludjon, a jogász
               buzgó ellenőrzőszemléket tartott a különböző telepeken: elég hangosak-e a kakasok,
               elég jól fejlődik-e a kalarábé, elég élénkek-e a komondorok? Ilyen látogatásoknál a
               jogász gyakran összetalálkozott Tildával, aki szintén érdeklődött az ügyek állapota
               iránt.</p>
				<p>Mikor éppen egy ilyen inspekcióról hazasétáltak a Terézváros ódon házai felé, Pető
               mindig talált rá módot, hogy szóbahozza zeneszerző barátját. Hol szidta, amiért
               megint reggel vetődött haza, hol amiért minden pénzét dohányra és borra költi. Tilda
               természetesen más véleményen volt. Ő, csakhogy ellentmondhasson, meg tudta érteni, ha
               egy művészlélek kissé letér a józan nyárspolgáriasság utjáról és a szesz meg a
               nikotin által élénkiti a fantáziáját.</p>
				<p>- De hát meggyőződött-e ön legalább róla, - kérdezte egyszer Pető, - hogy ennek a mi
               barátunknak egyáltalán van tehetsége?</p>
				<p>Tilda bólintott fejével.</p>
				<p>- Igenis, meggyőződtem róla. Tegnap találkoztam Bulcsuval a folyosón és megkértem, ha
               ideje engedi, mutassa be nékem a Nero néhány részletét. Bulcsu ma délelőtt nálam volt
               és eljátszotta a nyitányt. Mondhatom, szép részletek vannak benne.</p>
				<p>- És fagotton játszotta el? - elméskedett a diák.</p>
				<p>- Nem, zongorán. Bulcsu tudniillik igen jól zongorázik.</p>
				<p>Pető megállt egy pillanatra.</p>
				<p>- Hát nem kár, hogy az ilyen ember elzüllik?</p>
				<p>- Semmi ok sincs rá, hogy ezen a nézeten legyen, - felelt Tilda sértődötten. -
               Mindenkinek megvannak az életben a maga küzdelmes esztendői. És Bulcsu eddig sem nem
               lopott, sem nem sikkasztott, sőt becstelenséget sem követett el.</p>
				<p>- Ön tehát azt hiszi, hogy lehet rajta segiteni?</p>
				<p>- Igenis, azt hiszem. Sőt feltettem magamban, hogy kissé gondot viselek rá. Szegény
               fiunak nincs senkije, nem csoda, hogyha nem tud zöldágra vergődni.</p>
				<p>- Én azt hiszem, hogy van neki valami szerelme. Állitólag az a hölgy, aki a Kék
               macskában idomitott kecskéket mutat be.</p>
				<p>- Az nekem mindegy, - felelt kurtán a leány.</p>
				<p>Tilda ilyen módon egyre jobban kezdett érdeklődni Bulcsu iránt. Ő, aki ezelőtt hideg
               gunnyal nézte a karbonáriköpönyeges zenészt, most másnak, nemesebbnek, csinosabbnak
               látta alakját s éppen nem volt ellenére, ha a Nero szerzője az utcán is csatlakozott
               hozzá. És miért ne? Bulcsu a maga nagy szegénységével és ügyetlenségével rokonszenves
               benyomást keltett s miután soha nem mondott ellent senkinek, Tildával se gyülhetett
               meg a baja. A muzsikus vakon, szinte kétségbeesve szerette Tildát, kutyánál hivebben
               követte minden lépését és boldog volt, ha a leány csak rá is tekintett. Egyideig a
               bálványa ugyan nem sokat gondolt dacból készült uj barátságával, utóbb aztán egyre
               melegebben érezte Bulcsu szeretetét, végül pedig maga is vonzódni kezdett ehhez a
               kócos fiuhoz, aki, ha nem is szólt róla, bizonyára szivesen a tűzbe ment volna
               Tildáért.</p>
				<p>Pető mindezt éles szemmel figyelte meg. Esténként, ha Bulcsuval összeültek, a jogász
               elismeréssel ütött barátja vállára.</p>
				<p>- A dolog jól megy, kedves öcsém, a dolog nagyon jól megy!</p>
				<p>Bulcsu hizott a boldogságtól és szerette volna, ha pajtása is meg lenne elégedve.</p>
				<p>- Hát a te ügyed rendben van-e? - kérdezte egy nap Petőtől.</p>
				<p>A jogász megvonta a vállát.</p>
				<p>- No, ugy közepesen, - felelte röviden. - Tudod, Jozefin szeszélyes asszony és az
               sincs kizárva, hogy kicsit kacér. Nála az ember sohase lehet biztos a dolgában.</p>
				<p>- Ez szomoru.</p>
				<p>- No, azért még nem ijedek meg. Kitartással az ember sokra megy, aztán meg, hiszen
               arra sincs okom, hogy kétségbeessem. Jozefin szivesen fogadja bókjaimat,
               rózsacsokraimat, sőt kegyes többször letekinteni az ablakból, ha alatta elsétálok. De
               lehet, hogy csak szórakozásnak tekinti ezt a kis kalandot, amelynek nem lehetnek
               komolyabb következményei.</p>
				<p>- És te? Igazán szereted őt?</p>
				<p>- Azt hiszem, igazán. De hát miért ne? Hiszen oly szép, oly fiatal és oly bájos!</p>
				<p>Bulcsu gondolkodni kezdett, aztán többet nem szólt az esetről. Mikor azonban
               hazaérkezett odvába és az okarinán kinos keservek közt elvégezte feladatát, ujra
               töprengeni kezdett a barátja ügyében.</p>
				<p>Nem lehetne lóditani a cimbora szekerén? Nem kellene segiteni Petőn, ahogy ő is
               segitett az ő ügyén? Dehogy nem, csak az a kérdés, milyen formában. A zenész egész
               éjjel álmatlanul hánykódott ágyában, reggel azonban diadalmasan olyat csapott a
               homlokára, hogy a feje közepén diónagyságu daganat támadt.</p>
			</div>
			<div type="chapter">
				<head>XVIII.</head>
				<p>A kulcs megvolt. Szinte hihetetlen, hogy előbb az eszébe nem jutott, amikor az eset
               oly egyszerü. Hiszen Jozefin is a Bauernebel-család tagja, következésképp Tildához és
               az apjához hasonlatosan gondolkodik; erre vall egész élete. Ha tehát Tildát az
               ellentmondásra való ingerkedéssel más nézetre lehetett birni, az orvosságnak hatni
               kell Jozefinnél is! A kétszerkettő nem lehet világosabb, - minél fogva Bulcsu azonnal
               el is határozta, hogy Petőnek kellemes meglepetést csinál és titokban meghóditja
               számára a szép özvegyet.</p>
				<p>Az életben sok dolog jön kapóra és igy esett, hogy másnap - éppen elseje lévén, -
               Bulcsu mester átment Jozefinhez, hogy nála az ugynevezett Judás-pénzt fölvegye. Az
               asszony rózsaszinü kuvertában nyujtotta át a Nero szerzőjének a bűnnel szerzett
               összeget, aztán a lorgnonjával játszva, igy szólt:</p>
				<p>- Apropos, Bulcsu. Ismeri ön azt a fiatalembert, aki odaát lakik ön mellett?</p>
				<p>A muzsikus csak erre várt.</p>
				<p>- Hogyne ismerném, nagyságos asszony. Az az ifju: Pető, a jogász.</p>
				<p>- Ugy? És miféle ember máskülönben? - tudakozódott közömbös arcot mutatva az özvegy.
               - Én tudniillik csak futólag ismerkedtem meg vele.</p>
				<p>Bulcsu lélekzetet vett.</p>
				<p>- Nagyságos asszony, őszinte választ akar?</p>
				<p>- Mindenesetre, kedves Bulcsu.</p>
				<p>- Akkor méltóztassék kérdezni, én majd felelek.</p>
				<p>Jozefin a karosszékre mutatott.</p>
				<p>- Üljön le, barátom és gyujtson rá. Azután pedig kezdjük el a dolgot. De nehogy
               valami ostobaságra gondoljon; Pető engem csak azért érdekel, mert talán fel tudom
               használni eszközömül.</p>
				<p>- Tudom, - gondolta magában a zenész.</p>
				<p>- Mindenekelőtt tehát: mióta ismeri a jogász urat?</p>
				<p>- Oh, nagyon régen, - füllentette Bulcsu. - Együtt jártunk iskolába, ketten mindig a
               szamár-padban foglaltunk helyet.</p>
				<p>- Nagyon szép. De hát az régen volt. A kérdés az, milyen ma Pető? Megbizható-e?</p>
				<p>A muzsikus a tempó megrázta a fejét.</p>
				<p>- Nem! Ezerszer nem! Bár barátja vagyok neki, de meg kell állapitanom a
               szinigazságot. A helyzet a következő. Nem törődik ez a fiu semmivel, pedig szép
               tehetségek laknak benne! Az apja egyáltalán szóba se áll már vele, az anyja pedig
               minden héten azt irja kedves fiának, hogy a sirba fogja vinni.</p>
				<p>Jozefin egy kicsit elképedt.</p>
				<p>- Nekem Pető azt mondta, hogy jó viszonyban van a szüleivel.</p>
				<p>Bulcsu gunyosan fölkacagott.</p>
				<p>- Hát persze, itt van mindjárt a második hiba. Az én barátomnak átka, - mint mondani
               szokás, - hogy még tréfából se tud igazat mondani. Veleszületett hazugságban szenved.
               Ha egy kutyát lát az utcán, azt fogja mondani, hogy macska volt. Ilyen a
               természete.</p>
				<p>- Furcsa.</p>
				<p>- Mindenesetre. De hát, legyünk elnézők, talán ő maga sem tehet róla.</p>
				<p>Jozefin gondolkodott, aztán tovább folytatta a kérdéseket:</p>
				<p>- Milyen egyébként az ön barátja életmódja? Tanul-e legalább? Nem korhelykedik?</p>
				<p>A zenész ujra lélekzetet vett.</p>
				<p>- Ami a tanulást illeti, az utolsó alapvizsgáján egyik professzor találóan jegyezte
               meg Petőnek, hogy csak egy kérdésre tudna felelni. Arra, hogy hány óra van? De még
               arra se, mert az órája zálogban van.</p>
				<p>Jozefint a zenész fölvilágositásai nem valami kellemesen érintették. Ő Petőt
               jóravaló, komoly és tehetséges embernek tartotta, aki, bár kissé könnyen gondolkozik,
               alapjában tartalmas és érző léleknek látszott. Éppen azért az arany polgár leánya
               némileg elkedvetlenedve nézett a magyarázgatásban szinte kipirult Bulcsura.</p>
				<p>- Nos és még egyet, - vette föl ujra a szót az asszony. - Milyen az ön barátja
               érzelmi világa?</p>
				<p>- Hogy méltóztatik ezt gondolni?</p>
				<p>Jozefin közömbös arccal fordult a muzsikushoz.</p>
				<p>- Nos, ugy, hogy van-e szive? Szereti-e az embereket és talán a szép asszonyokat?
               Nincs-e valami titkos szerelme?</p>
				<p>Csak ez kellett Bulcsunak!</p>
				<p>A Nero szerzője metsző gunnyal mosolygott, aztán ugynevezett mű-szünet után igy
               szólt:</p>
				<p>- Ha van-é, kérdi nagyságos asszony? Hahaha! Látszik, hogy nem ismeri Pető urat!
               Távolról sem ismeri! Mert, ha csak valamelyest érdeklődött volna ez ifju magánügyei
               iránt, tudná, hogy az én jogász barátom Pest városa legkétségbeejtőbb
               szoknyavadásza.</p>
				<p>Jozefin szeme káprázott, aztán haragos pir futotta el szép arcát.</p>
				<p>- Pető szoknyavadász?!</p>
				<p>- Szakállamra az, - felelte meggyőződéssel Bulcsu, aki amióta joga volt Tildát az
               utcán elkisérni, mindennap megborotválkozott.</p>
				<p>Őnagyságának nem kellett több. Dacos ajka megremegett, a torka pillanatra
               összeszorult. Hát ennyire vagyunk Petővel? Ez az a nemes érzelem, amelyről neki a
               diák a városligeti tó örökzöld hinára mellett szavalt? Ez az a melegség, ragaszkodás
               és kristálytiszta gondolkodás, amelyet belőle a szerelem kiváltott? És ez az ember
               akarja elhitetni vele, az okos asszonnyal, hogy szórakozottságában az omnibusz
               helyett a zöldséges szekérre szállott föl?</p>
				<p>Nem, nem; elég belőle! Dőreség volt egy pillanatra is ráhallgatni és elhinni, hogy
               különb a többi ifju joghallgatónál, akik vadul robognak minden szoknya után, csak
               szoknya legyen.</p>
				<p>Jozefin fölkelt.</p>
				<p>- Köszönöm, Bulcsu ur, - szólott hidegen. - Nem akarom tovább tartóztatni.</p>
				<p>A zenész tiszteletteljesen hajolt meg, titokban azonban a padmalyig szeretett volna
               ugrani örömében. Hogy is ne: amennyi rosszat ő most hirtelen elmondott Petőről,
               százszor elég volna rá, hogy az asszony - a jusztis elvénél fogva - a diák pártjára
               álljon! Hadd működjön az ellenpont!</p>
				<p>- Ez sikerült, - mormogta magában megelégedetten a Nero szerzője a lépcsőn, a
               kapuban, az utcán és végül a szobájában. Ezt jól megcsináltam volna.</p>
				<p>Azalatt pedig Jozefin elkedvetlenedve, megbántva, megalázva ült karosszékében és
               megállapitotta magában, hogy a jogászok a világ leghaszontalanabb, legrosszabb,
               legszivtelenebb teremtései.</p>
				<p>- Gyülölöm, igen, gyülölöm! - ismételte magában a szép asszony százszor és
               százszor.</p>
				<p>De ez csak szó volt. A szive bensejében egy addig ismeretlen hang támadt föl és akár
               hiszik, akár nem - egész komolyan ezt mondta:</p>
				<p>- Tévedni tetszik, Jozefin.</p>
			</div>
			<div type="chapter">
				<head>XIX.</head>
				<p>Quastl ur, a derék fiskális, egy nap arra a felfedezésre jutott, hogy Tilda
               kisasszony szeszélyes. Ez magában véve nem lett volna nagy baj, sokkal
               kellemetlenebbül érintette azonban az ügyvédet az a tény, hogy az ifju hölgy éppen
               vele szemben éreztette a szeszélyességét. Tilda mindig talált valami kifogásolni
               valót a vőlegényén, hol a kalapját, hol a jogi fejtegetéseit, hol a világnézeteit
               kifogásolta. E mellett a lány állandóan annak a gyanujának adott kifejezést, hogy a
               fiskális csak a világ előtt mutatja a komoly és megfontolt embert, titokban azonban
               éppen nem veti meg az élet apró örömeit.</p>
				<p>Quastl ur egy ideig nyugodtan türte mindezt. Tőle Tilda beszélhetett, az ügyvéd ur
               komolyan - mint a halottaskocsik tollbokrétás lovai, - bólintgatott hozzá a fejével.
               Egyszer azonban a lány oly területre tévedt, ahol Quastl ur nem értette a tréfát.</p>
				<p>Mint tudjuk, a fiskális arca csupaszra volt borotválva, mindössze az állán fityegett
               egy furcsa kis kecskeszakáll, amilyet régi szepesi polgárok arcképein lehet látni. A
               Quastl-családban, amely szintén felvidéki volt, családi hagyomány volt ez a furcsa
               szakáll. Az ügyvédnek az apja, a nagyapja, az ükapja is ilyet hordott és az unokák
               bizonyára szintén ilyen hajdiszt fognak viselni.</p>
				<p>Egy napon Tilda ránézett vőlegényére és igy szólott:</p>
				<p>- Hogy lehet kérem ilyen lehetetlen szakállal járni?</p>
				<p>A fiskális majd hanyattesett e sértésre. Hogyne: hiszen a Quastl-szakáll olyan
               jellemző családi vonás volt, mint a Habsburg-ajak, vagy a Hohenzollern-áll.</p>
				<p>- Lehetetlen szakáll? - dadogta tehát. - Csak nem gondolja ezt komolyan?</p>
				<p>Tildát hidegen hagyta az ifju megdöbbenése.</p>
				<p>- Igenis, lehetetlen szakáll. Ilyet ma csak kucsébereken látni. Miért nem visel
               mindjárt fülbevalót is?</p>
				<p>- De Tilda kisasszony! Dédapám a sultész, nagyapám a rektor, és apám a tanácsnok is
               ezt a szakállt hordta.</p>
				<p>A leány hidegen nézett rá vőlegényére.</p>
				<p>- Az nekem mindegy. Nekem ez a szakáll nem tetszik, s ha becsül valamire, holnap
               leborotváltatja ezt a pamacsot.</p>
				<p>Pamacs! Quastllal forgott a világ. De végre, a galambnak is van epéje, sőt még az
               ügyvédnek is. Az ifju tehát felállt, az égnek forditotta tekintetét és elhatározottan
               igy felelt:</p>
				<p>- Azt nem fogom megtenni, kisasszony. Azt semmi esetre se tehetem meg.</p>
				<p>A leány gunyosan bólintott fejével.</p>
				<p>- Tehát annyira tisztel, hogy ezt a szerény kivánságomat is visszautasitja?</p>
				<p>A vőlegény begombolta a kabátját.</p>
				<p>- Sajnálom, - válaszolta szilárdan, - de e kérdésben nem engedhetek. Kivánjon
               akármit, szivesen kapitulálok, de a Quastl-szakáll tradicióit nem tagadhatom meg.</p>
				<p>A leány nem szólt többet. Szépen fölszedte a kézimunkáját és átment a szomszéd
               szobába, magára hagyva az elképedt ügyvédet.</p>
				<p>Szegény Quastl, mit tehetett volna? Egy ideig elcsevegett a kanárival, amelyet
               többszörös „Mándi! Mándi!!” megszólitással tüntetett ki, aztán kinézett az ablakon és
               megszámlálta hány ember megy el alatta, végül azonban, látva, hogy Tilda nem tér
               vissza, fogta magát és komoly léptekkel ballagott haza. Komoly léptekkel, mondom, de,
               ah! bensejében a fiskális csalódással vegyes keserüséget érzett. Soha nem tételezte
               volna fel Tildáról, hogy ilyen kegyetlen tudjon lenni, sohase hitte volna, hogy a
               nőknek áldozatot is kell tudni hozni, végül sohase gondolt arra, hogy a szerelemben
               más tényezők is legyenek, mint a házassági szerződés, az egyházi összeadás és a férji
               magánjogok. Hogy valakinek a boldogsága egy szakállon forduljon meg, egészen uj és
               megdöbbentő volt Quastl ur praxisában.</p>
				<p>Az ügyvéd tehát kissé elkeseredve érkezett haza és némileg a Goethe Wertherjéhez
               hasonlatosnak érezte magát. Igen, a fiskális ur el volt szontyolodva és többször e
               szavakat ismételgette magában:</p>
				<p>- Ez nem helyes. Ez nagyon nem helyes!</p>
				<p>(Végre is: az ő vérmérsékleténél ez a kitörés elég erélyes volt.)</p>
				<p>Minekutána körülbelül százszor elmondotta volt e szavakat, Quastl ur elborult
               ábrázattal hivta be a gazdasszonyát.</p>
				<p>- Lizi néni! - szólt zordonan. - Hozzon fel nekem egy kancsó karviniki sört.</p>
				<p>A jó öreg asszony állkapcsa leesett ijedtében.</p>
				<p>- Sört? - hebegte. - Azt tetszett mondani, sört?</p>
				<p>- Igen, - felelte az ügyvéd szigoruan.</p>
				<p>- Sört... sört, - dadogta még mindig Lizi néni, aztán sürü fejcsóválások között
               engedelmeskedett a parancsnak.</p>
				<p>- Vajjon mi üthetett hozzá? - tépelődött a szegény asszony a lépcsőházban. - Életében
               egyszer kért csak sört, mert egy kliense bepanaszolta a korcsmárost, hogy hamisitott
               sört árul és bizonyitékra volt szükség.</p>
				<p>Quastl ur mohón hajtotta fel az árpalét, aztán a postája elintézéséhez látott.
               Mindenféle hivatalos iratok, törvényszéki értesitések feküdtek az asztalán, az egyik
               kék papiros mellett azonban kihivó szemtelenséggel nevetett feléje egy rózsaszinü,
               apró boriték.</p>
				<p>- Hát ez mi? - dörmögte Quastl ur és feltéve pápaszemét, komolyan vágta fel a piros
               levelet.</p>
				<p>Bizony ez szép meglepetés volt. A boritékból egy tűzvörös, csókolózó galambokkal
               ékesitett lap hullott ki, amelyre kissé férfias vonásokkal ez volt irva.</p>
				<p>„Tisztelt Uram! Gyakran hallottam
               már, hogy ön Magyarhon legjelesebb
               jogásza. Égek a vágytól, hogy e jeles férfiuval -
              noha szerény és tudatlan nő vagyok -
               megismerkedhessem. Ma este sárga dominóban ott leszek az álarcos bálban,
                  ismertetőjel: egy oleandervirág a balkézben. A nagy jogász ismeretlen tisztelője:
                  Bellaria. N. B. Biztossan eljöjjön.”</p>
				<p>Quastl ur mindenekelőtt megállapitotta, hogy ezt a szót „biztosan” egy s-el irják,
               aztán elgondolkodott az eseten. A dolog nem volt mindennapi, őneki legalább még ilyen
               bókot nem adtak irásban. De ha megtisztelő tény is volt, hogy ismeretlen hölgyek
               érdeklődnek iránta, a másik oldalról kétségbevonhatatlanul bűnös dolog álarcosbálba
               menni és ott hölgyekkel csevegni. Az ilyesmit megtehetik könnyelmü ifjak, a Petők,
               Bulcsuk, de komoly fiskális nem bocsátkozhatik bele ilyesmibe.</p>
				<p>Mindez bölcsen volt mondva, ha a dolognak nem lett volna egy bibije. Ez a bibi pedig
               a hiuság volt, a hiuság, amely még Cicero, sőt Justinianus fejéből sem hiányzott, -
               hogy állhatott volna tehát ellent neki Quastl úr? Ha egy hölgy azt mondta volna neki:
               „Adonis vagy!” sőt esetleg azt: „Meghalok érted!”, a fiskális ellent tudott volna
               állani. De ha valaki azt mondta neki: „Te vagy a hon legnagyobb jogásza!”, Quastl ur
               meg volt fogva, annyival inkább, mert közben a sör karviniki szelleme is feléledt
               benne és kidüllesztette a mellét.</p>
				<p>- De hát miért ne beszélhetnék egy tisztelőmmel? - töprengett magában az ügyvéd. -
               Hátha egy nevezetes törvényszéki esetről van szó? Hátha valami zsiros pört akarnak
               reám bizni?</p>
				<p>Az utolsó érv döntőleg hatott és Quastl elhatározta, hogy elmegy a rejtelmes Régi
               Lövöldébe az álarcosbálba.</p>
			</div>
			<div type="chapter">
				<head>XX.</head>
				<p>Egy barátságos téli estén - ahogy a régi regényirók mondanák - különös dolgokat
               látunk a Bauernebel-házban és pedig az arany polgár lakásában történni. Az ebédlőben
               hárman vannak együtt: Tilda, Bulcsu mester és Pető, aki rejtelmes női ruhában áll a
               tükör előtt. Ez a titokzatos ruha nem más, mint egy sárga dominó, amilyent
               annakidején nagy előszeretettel viseltek az álarcosbálokba járó hölgyek. Mig Pető
               bizonyos megelégedéssel szemlélgette magát a tükörben, Tilda és a zenész egy sarokban
               ültek és beszélgettek, közben-közben segitségére menve a jogásznak, aki a
               ruhakapcsokkal nehezen jött tisztába.</p>
				<p>- Mondja, Bulcsu, - szólt a leány a Nero szerzőjéhez, - mit tenne maga, ha egy hölgy
               arra kérné, hogy vágassa le a kecskeszakállát?</p>
				<p>- Nekem nincs kecskeszakállam.</p>
				<p>- De ha volna?</p>
				<p>- Természetesen rögtön levágatnám, - felelte a zenész habozás nélkül.</p>
				<p>Tilda elgondolkodott.</p>
				<p>- Persze, ezt könnyü mondani, - szólt aztán, - mert önnek nincs kecskeszakálla. Ha
               lenne, esetleg meggondolná a dolgot. Mert a dolgot nemcsak a szakáll, de a hozzá
               füződő tradiciók teszik. Vannak családok, ahol a kecskeszakállviselet évszázados
               hagyomány s igy az illetőknek nehéz tőle megválniok.</p>
				<p>Bulcsu meg volt sértve.</p>
				<p>- Kérem, - mondotta határozottan, - a zenészeknél is tradició a hosszu haj, akár a
               Sámsonoknál. Ettől megválniok éppoly nehéz, mint a katonáknak az egyenruhától, a
               papnak a reverendától. Én azonban, ha felszólitanak rá, szivesen meghozom ezt az
               áldozatot, sőt megteszem azt akkor is, ha senkise kivánja tőlem.</p>
				<p>És ezzel a Nero szerzője gyors mozdulattal vette ki Tilda munkakosarából a pamutvágó
               ollót és mielőtt megakadályozhatták volna, két nyisszantással lenyeste lobogó
               hajdisze nagy részét.</p>
				<p>- Tessék! - mondotta olyan vitézül, ahogy Dugonics Titusz dörögte volt a töröknek
               azt, hogy: „Gyere, öreg!”</p>
				<p>Pető visszafordult a tükörtől.</p>
				<p>- Meg vagy őrülve? - kérdezte nyugodtan, aztán ujra a kapcsokhoz tért vissza.</p>
				<p>A leány csodálkozva nézett a Nero szerzőjére. Szegény Bulcsu, alaposan el volt
               csufitva; félig levágott hajzatával inkább megtépázott kakashoz, mint komoly
               zeneszerzőhöz hasonlitott. De Tilda e pillanatban nem azt nézte, tisztelője mennyit
               vesztett külsőségekben, hanem azt, hogy mennyit nyert az lelkiekben. Hiszen, ha nem
               is cselekedett rendkivülit, az ifju mégis csak áldozatot hozott érte, oly áldozatot,
               aminőre Quastl ur sohase lett volna képes.</p>
				<p>- Maga mégis jó fiu, - mondotta Tilda halkan.</p>
				<p>A zenész boldogan egyenesedett ki.</p>
				<p>- Akarja, hogy levágjam az egyik fülemet? - kérdezte tőle telhető hevességgel. -
               Feleljen: akarja?</p>
				<p>- Az istenért! - sikoltott fel a leány. - Legyen esze! Tegye le azt az ollót!</p>
				<p>Bulcsu szerényen mosolygott.</p>
				<p>- Mi az egy fél fül? Semmi! Savonarola annakidején mukkanás nélkül égette el a fél
               karját.</p>
				<p>A zenész láthatólag összetévesztette Savonarolát Mucius Scaevolaval, de ez mindegy
               volt, a hatás nem maradt el és Tilda megdöbbenve, szinte tisztelettel nézett fel a
               Nero szerzőjére. Egy percig csend volt a szobában, az a néma, titokzatos csend,
               amelyben hirtelen addig rejtett érzelmek sarjadnak ki a lélekből, aztán Pető fordult
               Tildához:</p>
				<p>- Ezek a kapcsok sehogysem fogadnak szót, - mondta, prózai hangon szakitva meg a
               beszélő némaságot, - kérem, adjon talán egy biztositótűt.</p>
				<p>Tilda felkelt s átment a másik szobába tűt keresni. Mikor az ajtóhoz ért, a leány
               önkéntelenül végigsimitotta homlokát.</p>
				<p>- Te Bulcsu, - szólt a jogász a zenész mellé telepedve, - meg kell vallanom, hogy
               egész jól csinálod a dolgodat.</p>
				<p>- Kérlek, - szerénykedett a fagottművész.</p>
				<p>- No, no. Ennyit tulajdonképp nem is tételeztem volna fel rólad. Nemsokára itt az
               ideje, hogy a magad szárnyára bocsássalak. Mert, ha ez a leány nem szeret téged,
               akkor egész életemben sárga dominóban járok.</p>
				<p>- Pető!</p>
				<p>- Én értek az ilyesmihez és láttam azt a pillantást, amit rád vetett, amikor azt
               kérdezted, levágjad-e a fél füledet? Tehát csak üsd a vasat, megérdemled, hogy boldog
               légy és két füled legyen.</p>
				<p>- Te jó barátom, te! - tört ki a zenészből a lelkesedés. - Remélem, hogy te is
               megérdemled!</p>
				<p>- A fülemet illetőleg elég nyugodt vagyok, - felelte Pető, aki közben a legyezőjét
               próbálgatta, - de egyébként nem vagyok tisztában magammal. Tegnap is találkoztam
               „vele” és őnagysága nem a legmelegebben viszonozta üdvözlésemet.</p>
				<p>Bulcsu mosolygott magában.</p>
				<p>- Oh, ne félj, - nyugtatta meg komoly ábrázattal barátját, - a te ügyed nem kerül
               kátyuba. Vannak jó szellemek, - tette hozzá szerényen, - akik őrködnek lépteink
               felett.</p>
				<p>Tilda visszatért a biztositótűvel és igy aztán Pető végre elkészült az öltözködéssel.
               Az ifju még egyszer odaállt a tükörhöz és megelégedetten jelentette ki:</p>
				<p>- Zenész legyek, ha Quastl ur nem vall ma nekem szerelmet!</p>
				<p>Tényleg: az ifju oly előkelő és tiszteletreméltó volt sárga dominójában, hogy a
               hatást még kissé nagy és kissé piros kezei se tudták lerontani.</p>
				<p>- Akkor hát menjünk! - inditványozta Bulcsu és az ifjak utrakeltek.</p>
				<p>- Nehogy rosszat halljak magáról, - szólt Tilda a fagottművészhez és megszoritotta a
               Nero szerzőjének kezét.</p>
				<p>Pár perc mulva a két jó barát már a Régi Lövölde fenyőgallyakkal diszitett termében
               volt, ujabb néhány perc mulva ráakadtak Quastl urra, aki bizonyos megilletődöttséggel
               szorongatott balkezében egy oleandervirágot és ujabb pár perc mulva a magyar
               Justinianus már tüneményes komolysággal magyarázta hölgyének a római perjog
               alapelveit.</p>
				<p>- Tudja-e ön, kisasszony, mi az az actio libera in causa? - kérdezte néhány „séta
               jobbra” után szellemesen.</p>
				<p>- Oh, igen, - felelte vékony hangon a jogász, aki konyitott egy kissé ehhez a
               tárgyhoz, - ez azt jelenti, hogy a tettes beszámithatatlan állapotban jogsértő
               eredményt idéz elő, de ez a magatartása beszámitható állapotban történt elhatározásra
               vezethető vissza.</p>
				<p>- Nagyszerü! Fulmináns! Önnek ily nagy jogismeretei vannak? - csodálkozott Quastl
               ur.</p>
				<p>- Szeretek joggal foglalkozni, - szerénykedett a sárga dominó. - És épp ezért
               kivántam önnel, a hires tudóssal is megismerkedni. De - nem adná nekem az
               oleandervirágját?</p>
				<p>- Oh, szivesen. Valóban, meg kell mondanom, hogy ily müvelt hölggyel még nem hozott
               össze utam. Talán azt is tudja, mi az actio quanti minoris?</p>
				<p>- Hogyne, - darált Pető, - ez egy olyan kereset, amelyet a vevő indit az eladó ellen
               s amelyben az áru hiányos voltára hivatkozva, a vételár aránylagos leszállitására
               törekszik.</p>
				<p>- Fenomenális! Ön a női Verbőczy, - szólt a fiskális.</p>
				<p>- Ön lekötelez, uram. Azonban, nem mennénk vacsorázni?</p>
				<p>Quastl urat ez a közbevető mondat kissé lehütötte, de miután gavallér volt, a karját
               nyujtotta és az étterembe vezette hölgyét.</p>
				<p>- Mit parancsolnak az uraságok? - kérdezte a sólyomként lecsapó pincér.</p>
				<p>- Vaddisznófejet mártással! - inditványozta a jogi dolgokban annyira járatos Bellaria
               kisasszony és aztán könnyedén felsóhajtott.</p>
				<p>- Vaddisznófej mártással? - döbbent meg magában a takarékos fiskális. - Hiszen ez az
               étlap legdrágább fogása! Mintha egy borjuszelet nem éppugy tenné meg s hozzá nem
               lenne táplálóbb!</p>
				<p>De már késő volt. A pincér előkelő kézmozdulattal hozta el a vaddisznót és letette a
               sárga dominó elé, aki alapos étvággyal látott neki a ritka csemegének.</p>
			</div>
			<div type="chapter">
				<head>XXI.</head>
				<p>Az alkotmányos éra helyreállitása után történt, hogy a király hosszas tartózkodásra
               Pestre igérkezett. A hirt természetesen általános öröm fogadta s az egész város már
               hetekkel előbb nekilátott, hogy méltóan fogadja az uralkodót. Diadalivek emelkedtek,
               az utcák járdáit kijavitották, a középületeket rendbehozták, a király szeme hadd
               lássa mentől tetszetősebb diszben a magyar fővárost. Ekkor történt, hogy a
               polgármesternek, amint végigjárta az utcákat, megnézendő, minden rendben van-e, az
               álla hirtelen leesett. Amint ugyanis a derék férfiu végigment a Koronaherceg-utcán,
               egy teleknél majd felforditotta két bozontos kuvasz, amelyek jobb ügyhöz méltó
               buzgalommal üldöztek egy acélkékszinü kakast. A kakasnak tudniillik kedve volt egyet
               sétálni s átröpült a palánkon, amit a komondorok nem hagyhattak szó nélkül és utána
               iramodtak a Koronaherceg-utcába. Hogy a kép teljes legyen, a telek belsejében egy
               tehén keservesen bőgni kezdett, mig a kuvaszokat egy ingujjas bolgár követte, aki,
               kezében vasvillájával, harsányan ezt kiáltozta:</p>
				<p>- Burkus! Filax! Vissza! Azt mondom, hogy vissza!</p>
				<p>A polgármester elkékülve nézte az ázsiai képet.</p>
				<p>- Mi ez, atyámfiai az Urban, mi ez? - hebegte a szegény városfő és homlokán
               verejtékcseppek jelentek meg. - Mi akar ez lenni, az Isten szerelmére? Tatárok törtek
               be?</p>
				<p>Hogy mi volt? A kakas, a két komondor, az ingujjas bolgár természetesen a hirhedt
               Bauernebel-telek tartozékai voltak. Hogy is kerülhettek volna másképpen a
               Koronaherceg-utcába? A polgármester is csakhamar rájött a dolog nyitjára és szomoruan
               felelt önmagának.</p>
				<p>- Ez Bauernebel műve! Ez az ember még a penzióba visz mindnyájunkat! Ha őfelsége
               meglátja ezt a telket, meghallja a tehén bőgését, a komondorok vonitását... jaj! nem
               is merek a következményekre gondolni.</p>
				<p>És a polgármester szomoruan ballagott tovább. Utja elvitte a másik Bauernebel-ház
               mellett, amely piszkosan, töredezett vakolatos falakkal bámult reá, káposzta- és
               szénaszag lengett rajta. A közigazgatási hatóság első tisztviselője elhatározottan
               kapta fel a fejét.</p>
				<p>- Nem, nem, - mondotta magában, - ez nem maradhat igy! Ki kell egyezkednünk ezzel a
               Bauernebellel, mert soha többet a király sem jön Pestre, ha azt látja, hogy a város
               első utcájában szénaszag, káposztaraktár van és bőszült kuvaszok lökik fel a
               járókelőket. Itt tenni kell, - fejezte be elmefuttatását, - még pedig sürgősen!</p>
				<p>Másnapra a tanács már össze is volt hiva és a Bauernebel-ügy szőnyegre került.
               Mindnyájan igazat adtak a polgármesternek, hogy ez ázsiai állapotokon segiteni kell s
               hogy erre csak a barátságos ut alkalmas, mert az arany polgár tovább viszi pénzzel,
               ravaszsággal, mint a tisztelt törvényhatóság. Mit érnek vele, ha el is tiltják tőle,
               hogy a Koronaherceg-utcában káposztát és kuvaszokat tartson, másnap kieszel valami
               ujat és talán még jobban bemártja őket az uralkodó előtt! Azért tehát határozatba
               ment, hogy Bauernebellel meg kell békülni s e célra rögtön bizottságot is
               alakitottak.</p>
				<p>Az arany polgár egy délután éppen szobájában üldögélt és a pénzét számolgatta, mikor
               nyilik az ajtó és belép három feketekabátos, köcsögkalapos ur: Sartoris Vince,
               Gutfreund Erazmus és Gámauf Péter, a város küldöttei, akik némi köhögés után rátérnek
               jövetelük céljára, a Koronaherceg-utcai telekre.</p>
				<p>Végre tehát!</p>
				<p>Ez a perc Bauernebel életének legszebb pillanata volt. Ime, előtte állanak hát
               ellenségei és a béke olajágát lebbentik meg előtte. Ime, a büszke város megalázkodik
               az egyszerü polgár előtt. Ime, a dacos polgármester belátni kénytelen, hogy Pest
               legfontosabb faktora nem ő, hanem Bauernebel Jeromos. Diadal ez, oly fényes diadal,
               amilyet álmodni se mert volna s amely egyszerre elfeledtette a viselt hadjárat minden
               kellemetlenségét, nehézségét, borsát, sőt költségeit is!</p>
				<p>Az arany polgár egy ideig szótlanul élvezte a győzelem édes mámorát, aztán kegyesen
               intett kezével.</p>
				<p>- Üdvözletem a nemes uraknak!</p>
				<p>A deputáció tagjai szaporán hajbókoltak.</p>
				<p>Bauernebel ujabb szünetet tartott, majd igy szólt:</p>
				<p>- A Bauernebelek egész földi pályafutásukban józan belátásuak és méltányosak voltak.
               Küzdelmeikben sohase vezette őket a bosszu, csak az igazság kutatása, soha rossz
               indulatot, csak az őket megillető jogok törvényadta tiszteletének keresése. Ez volt
               célom (majdnem azt mondotta: célunk) a galamb-pörnél is. Tudtam, hogy igazam van és
               bántott, hogy a hatóság ezt nem ismeri el. Ezért harcoltam, ezért lettem volna kész
               utolsó forintomat is csatába vinni. Ha azonban azt látom, hogy jogaim elismertetnek,
               hogy az igazság győz, akkor leteszem a fegyvert és szivesen nyujtok jobbkezet. Tehát,
               mindenekelőtt: mi lesz a galambokkal?</p>
				<p>Sartoris Vince szaporán kapta el a szót.</p>
				<p>- E tekintetben nyugodt lehet, Bauernebel ur. A galambokat a város megveszi,
               kisajátitja, agyonlövi, ahogyan ön kivánja s amikor ön kivánja.</p>
				<p>Bauernebel komolyan intett fejével.</p>
				<p>- Lőjjék agyon őket.</p>
				<p>- Ugy, ugy, - bólintotta vissza Gámauf Péter.</p>
				<p>- És a kártérités? Ki fizeti meg azt, hogy a galambokat évszámra tartottam, hogy azok
               részben elriasztották lakóimat, részben tönkretették szépen vakolt falaimat?</p>
				<p>- A költségeket is a város viseli, - mondta Gutfreund Erazmus, hogy ő is szóljon
               valamit.</p>
				<p>- Akkor kitüzhetjük a fehér lobogót! - jelentette ki az arany polgár
               méltóságteljesen. - A béke meg van kötve!</p>
				<p>Igy fejeződött be a hires galamb-pör, amelynek aktái mai napig megtalálhatók a
               főváros levéltárában és igy esett, hogy a Koronaherceg-utca sétálóit ma már nem
               veszik üzőbe haragos alföldi komondorok.</p>
			</div>
			<div type="chapter">
				<head>XXII.</head>
				<p>Az oleandervirág és az álarcosbáli jelenet végleg betette az ajtót Quastl urnak.
               Mikor a derék fiskális másnap látogatást akart tenni Tildánál, az arany polgár leánya
               nem fogadta el látogatóját, hanem a szobaleánnyal egy levelet kézbesittetett neki,
               amelyben ez állt:</p>
				<p>„Vaddisznófej mártással!”</p>
				<p>Quastl ur elsápadt s megsemmisülve tántorgott haza. Többé nem merte a lábát
               Bauernebelékhez betenni, ha pedig disznót látott, hátán végigfutott a hideg.
               Tényleg: a vaddisznófej mártással a világ legdrágább eledele, - tőle elvitte Pest
               városa leggazdagabb eladóleányát.</p>
				<p>Pár napra a nevezetes esemény után Pető lélekzetvesztve rohant be Tildához.</p>
				<p>- Tudja-e, mit beszélnek a városban? - kérdezte rémülten. - Van sejtelme róla, hogy
               mit beszélnek?</p>
				<p>- Hogy tuladtam Quastl uron?</p>
				<p>- Nem! Ezerszer nem! - kiáltotta a jogász, aki még mindig levegő után kapkodott. -
               Azt beszélik, hogy Bulcsu megkérte az ön kezét és ön nem dobta ki a zenészt!</p>
				<p>Tilda ránézett a jogászra.</p>
				<p>- És mi köze önnek mindehhez? - kérdezte hidegen.</p>
				<p>- Hogy mi közöm? - csodálkozott Pető. - Hogy mi közöm? Az a közöm, hogy én önt
               nagyrabecsülöm, tisztelem és meg akarom óvni az ilyen könnyelmüségtől! Ön és Bulcsu!
               Inkább a tűz és viz, nap és éjszaka, mint kegyed és ez a korhely zenész! Nem, nem, -
               tette hozzá fejét rázva, - ez nem valóság, ez tréfa, ez lehetetlenség!</p>
				<p>Az arany polgár leánya a sarkára állt.</p>
				<p>- Kedves Pető ur, - mondta erélyesen, - nincsen semmi szükségem az ön tanácsaira.
               Hogy mit cselekszem, az kizárólag az én dolgom, akár tréfának, akár lehetetlenségnek
               tetszik azt felfogni.</p>
				<p>- Tehát igaz? - dadogta művésziesen Pető.</p>
				<p>- Az nem kell, hogy önt érdekelje, - válaszolta Tilda és visszavonult a
               szobájába.</p>
				<p>A jogász láthatólag lehangolva távozott, amint azonban a folyosóra ért, egyszerre
               vigan kezdett el fütyörészni és hatalmas ugrásokban tartott a fagottista
               lakására.</p>
				<p>- Bulcsu! - kiáltotta az ajtóból. - Bulcsu! Hamar, kapd magad, szaladj át
               Bauernebelékhez és kérd meg Tilda kezét. Egy pillanatig se késlekedj, mert még
               meggondolhatja magát!</p>
				<p>- Mit beszélsz? - ijedt meg a Nero szerzője. - Megkérjem a kezét, hogy kidobasson
               Lámpl urral?</p>
				<p>- Nem fog kidobni! - emelte fel két ujját a diák. - Esküszöm, nem fog kidobni!</p>
				<p>Bulcsu tétovázott.</p>
				<p>- Az lehetetlen, - jelentette ki igen szerényen. - Én ismerem magamat. Egyszer
               vallottam csak szerelmet egy leánynak és az is hozzám vágta a pamutos kosarát.</p>
				<p>- Ezuttal nem fogják a pamutos kosarat a fejedhez vágni, én mondom, Pető, aki a
               vesékbe lát! Vedd a kalapodat, a botodat és menj át, vagy viszlek!</p>
				<p>És nem is várva meg a zenész válaszát, a jogász fejébe vágta barátjának a kalapját,
               kezébe nyomta a botját és azzal végighurcolta a folyosón, becsengetett
               Bauernebelékhez és belökte az ajtón a Nero mélyen megdöbbent szerzőjét.</p>
				<p>- Végre! - kiáltott fel a jogász és azzal a tekintettel nézett az ajtón lógó
               Karpfenbiller-táblára, mint Napoleon Saint-Cloudra.</p>
			</div>
			<div type="chapter">
				<head>XXIII.</head>
				<p>Önök, kedves olvasóim, akik jártasak a világtörténetben, bizonyára tudják, hogy
               Saint-Cloud nem volt az utolsó stáció Napoleon diadalmenetében. Következett még
               Marengo és Ulm bevétele. Marengo az adott esetben azt jelentette, Bauernebel Jeromost
               megnyerni Bulcsu részére, Ulmnak pedig tegyük meg Jozefint, akihez való vonzódását
               Pető napról-napra erősebben érezte.</p>
				<p>Marengo aránylag könnyen adta meg magát. Az arany polgár ugyan első pillanatban
               majdnem leesett a székről, amikor Pető elárulta Bauernebelnek, hogy Tilda és Bulcsu
               az apai áldást kivánják. Pető azonban mihamar lábra segitette Bauernebelt,
               megmagyarázva neki, hogy Bulcsunál jobb férjet keresve se találhat a leányának, mert
               a zenész ugy beleszokott a nyomorba, hogy a hatost is tüneménynek nézi s ehhez
               képest becsüli is meg, továbbá, mert: a Nero szerzőjének sejtelme sincs róla, mi a
               fiaker, a pezsgő, az uri kényelem, következésképpen nem is vágyik rája, végre, mert
               Bulcsu a legjobb üzletember, aki még a fogsorát is el tudta adni kettőszáz forinton,
               amire nem volt eset a földön. Azonkivül, ha a zenésszel békét köt, a förtelmes
               fagott-hangversenyek is elmaradnak s Jozefin egyik leghathatósabb támaszát veszti el.
               Mindezeknek tetejébe Pető még szerényen megemlitette a galamb-pört, amelyben ő (már
               mint jogász) némi kárpótlásra tart igényt s ezt olyan módon állapitja meg, hogy az
               arany polgár adja áldását az ifju párra. Ha ez nem következik be, jelentette ki Pető,
               ugy csekélysége át fog pártolni a város oldalára és akkor a polgármester talál rá
               módot, hogy a pört ujra felvegye és Bauernebelt megtáncoltassa.</p>
				<p>Az arany polgár egy ideig ötölt-hatolt, azután megadta magát. Hiszen tény, hogy a
               legjobb az olyan vő, aki nem ismeri az élet édes bűneit, fényüzéseit, a szegény ifju
               még a garast is megbecsüli, mig a gazdag kérőnek az igényei is gazdagok.</p>
				<p>- Áldásom reájuk, - dörmögte tehát Bauernebel. - De egyet kikötök. A fagott első
               napon a kályhába kerül!</p>
				<p>Petőt az ujabb győzelem arra ösztönözte, hogy most már Ulm ellen induljon. Ami
               sikerült a Nero szerzőjének, az neki sem lehetetlen. Felhuzta tehát gérokkját és
               beállitott Jozefinhez. A jogász nem volt bátortalan gyerek s ezért rögtön gazdag
               érzelemvilágára hivatkozott és fokozott szerelméről biztositotta a szép özvegyet.</p>
				<p>A szavak, amelyeket Pető ez alkalommal használt, oly szépen voltak összefonva, hogy
               nem tudom őket szerény tollammal hűen visszaadni. Ennek dacára azonban a hatás
               elmaradt, mert Jozefin végig hagyta ugyan beszélni az ifjut, egy szót nem beszélt
               közbe, denique azonban nyugodtan ezt jegyezte meg:</p>
				<p>- És mindezt elhigyjem önnek, kedves Pető ur?</p>
				<p>A jogász meghőkölt.</p>
				<p>- Természetesen, - felelte önérzetét összeszedve. - E földön ön az egyetlen lény,
               akit imádok.</p>
				<p>Jozefin gunyosan mosolygott.</p>
				<p>- Az egyetlen? Nem rossz. Ön tehát nem szoknyavadász?</p>
				<p>- Én és szoknyavadász? - méltatlankodott Pető. - Hogy tételezheti ezt fel rólam?</p>
				<p>A szép asszony nyugodtan nézett tisztelőjére.</p>
				<p>- Bizonyitékok alapján, - jelentette ki aztán hüvösen. - Kétségtelen adataim vannak
               rá, hogy ön a főváros legrettenetesebb szoknyavadásza s hogy emellett a legzajosabb
               korhelyéletet éli, hogy nem törődik a földön senkivel, semmivel és hogy tréfából se
               tud igazat mondani. Azt hiszem, ennyi bizonyiték elég arra, hogy ne higyjek önnek s
               hogy az ön barátságát kételkedő mosollyal kisérjem.</p>
				<p>Pető leesett az égből. Saint Cloud és Marengo után, ime, nem Ulm, hanem Fontainebleau
               következne! Teringettét, ki számított erre?!</p>
				<p>- Asszonyom! - kiáltotta felháborodva a jogász. - Esküszöm önnek, hogy mindez csunya
               rágalom, amelyet ellenségeim találtak ki. Ha ifju is vagyok, azért nemesen
               gondolkozom, hűen teljesitem kötelességeimet, nem futok szoknyák után s ön az
               egyetlen eszményem. Méltatlan dolog az, ami velem megesett!</p>
				<p>A diák elkomolyodott és lelógatta fejét.</p>
				<p>- Van egy ember, - folytatta szomoruan, - aki tudja, mily végtelenül szeretem önt,
               mennyit gondolok hónapok óta önre és hogy önön kivül nincs senkisem a világon.
               Hallgassa meg ez embert és ha hisz neki, akkor meg fog róla győződni, mily nagy
               tévedésben van és milyen alaptalanul kételkedett bennem!</p>
				<p>Jozefin felbiggyesztette ajkát.</p>
				<p>- És ki ez az ember? - kérdezte közömbösen.</p>
				<p>- Ez az ember Bulcsu! Hallgassa meg őt s ő el fogja mondani, mint gondolkozom
               kegyedről, mily tisztelettel, ragaszkodással hordozom képét szivemben!</p>
				<p>A szép asszonyból kitört a gyilkos kacagás.</p>
				<p>- Bulcsu! És amit ő fog önről mondani, az igaz?</p>
				<p>- Az igaz, - bólintott fejével a jogász, aki természetesen mit sem tudott arról, mit
               cselekedett a meglepetést csinálni akaró zenész a háta mögött.</p>
				<p>Jozefin Pető vállára tette kezét.</p>
				<p>- Jól van, barátom, - szólott gunyosan, - kivánsága szerint lesz. Sőt, többet mondok,
               én már beszéltem is Bulcsuval és óhajához képest hittem is neki. Sőt még többet
               közölhetek önnel: a fentebbi adatokat, hogy ön megbizhatatlan, ingatag, csélcsap és
               szoknyavadász, éppen az ön tisztelt barátjától kaptam.</p>
				<p>- Tessék!?</p>
				<p>- Igen, tőle. Bulcsutól. Tőle.</p>
				<p>„Tőle.” Ez volt a szép özvegy utolsó szava. De azt már Pető nem hallotta. A jogász
               ész nélkül kapott kalapja után és vad vágtatásban robogott át a zenészhez.</p>
				<p>A Nero szerzője otthon volt és a gérokkját tisztogatta, hogy az ódon ruhadarab méltó
               legyen az eljegyzéshez.</p>
				<p>- Bulcsu! - rontott be ajtóstól a házba a diák. - Mit tettél velem!? Szerencsétlen
               ember, mit tettél velem!?</p>
				<p>A zenész rémülten ejtette ki kezéből a gérokkot.</p>
				<p>- Mit tettem!? - dadogta kétségbeesve.</p>
				<p>- Hogy mit? - kacagott fel pokolhoz hasonlóan Pető. - Tönkretettél, elpusztitottál, a
               kétségbeesésbe löktél! Végem van, igen, végem, - tette hozzá és oly elkeseredéssel
               ült le egy székbe, hogy az menten összeroppant alatta.</p>
				<p>- De beszélj hát! - könyörgött a zeneszerző, lábra segitve barátját. - Én nem tudok
               semmiről sem! Én nem tettem semmit ellened, hiszen örök hálára vagyok neked
               lekötelezve!</p>
				<p>Pető iparkodott összeszedni magát. Az okos ember még kétségbeesésében sem veszti el a
               fejét. Azért tehát ő is csillapodásra intette idegeit, azután igy szólt:</p>
				<p>- Te azt mondottad Jozefinnek, hogy én csélcsap vagyok, hogy tréfából sem mondok
               igazat, hogy szoknyákra vadászok?</p>
				<p>Bulcsu komolyan intett fejével.</p>
				<p>- Igen, azt mondtam neki.</p>
				<p>Pető a padmalyig ugrott mérgében.</p>
				<p>- Azt beszélted neki, hogy hazudom, hogy korhelykedem, hogy minden nőnek utána futok
               és egyben tagadod, hogy tönkretettél, megcsaltál, kétségbeesésbe döntöttél engemet,
               legjobb barátodat!? Miféle erkölcseid vannak, te szerencsétlen! miféle
               erkölcseid!?</p>
				<p>Bulcsu tágranyilt szemmel nézett barátjára.</p>
				<p>- Miféle erkölcseim? Azt hiszem, a legjobbak. Igaz ugyan, hogy a hazugság magában
               véve nem szép, de gyakran célravezető s a cél szentesiti az eszközöket. Ha azt
               mondottam rólad, hogy haszontalan fráter vagy, az volt a tervem, hogy téged diadalra
               juttassalak Jozefinnél. Hiszen tőled tanultam, hogy a Bauernebeleket ellentmondással
               lehet a nekünk kivánatos véleményre birni. Ha valamiről a Bauernebeleknek azt
               mondjuk, hogy az fehér, ők örök ellentmondásra hajló lelkitulajdonságuknál fogva azt
               fogják rá kijelenteni: „Nem igaz. Fekete!” Hiszen ez a rendszer fényesen bevált
               nálam, megkiséreltem tehát nálad is és éppen ezért feketitettelek be Jozefinnél. Ez
               az ellenpont, ahogy mi zenészek mondjuk, - fejezte be szavait a Nero szerzője, -
               avagy contredanse, ahogy ti jogászok hivjátok.</p>
				<p>Pető előtt egyszerre kitisztult a helyzet. Teringettét, ez más! Szegény Bulcsu,
               titokban segiteni akart rajta és amilyen szerencsétlen ember, éppen a jóindulatával
               döntötte kátyuba a szekeret. A jogásznak akaratlanul is nevetnie kellett a
               komédián.</p>
				<p>- Na, ezt megcsináltad, muzsikus, - jelentette ki a Nero álmélkodó szerzőjének. - A
               helyzet tudniillik az, hogy Jozefin mindent elhitt neked, szóról-szóra, ahogy
               elmondtad.</p>
				<p>- Elhitte? - esett le Bulcsu álla. - Oh, én tökfej! Oh, én százszoros tökfej!</p>
				<p>A szegény ex-fagottista kétségbeesve rohant fel és le szobájában, azután hirtelen
               szökéssel kint termett a folyosón s ahogy volt, kalap, kabát nélkül, rohant át
               Jozefinhez. A szolgák nem akarták beereszteni, de a zenész félrelökte őket és betört
               a szép asszonyhoz, térdreborult előtte és sirva mondotta el neki az egész dolgot,
               ugy, ahogy volt, a tudatos hazugságok indokait, az ellenpontot, amelynek
               csalhatatlanságában oly szentül hitt s amely, ime, ekkora keveredést idézett fel.</p>
				<p>- Soha többé nem teszem, Jozefin! - esküdött meg végül Bulcsu. - Csak az egyszer
               bocsásson meg! csak az egyszer, különben a Dunának megyek!</p>
				<p>És kedves Jozefin megbocsátott a Nero szerzőjének, mi több, hitt is neki, mert
               hiszen, aki szeret, az ugyis szivesen hisz.</p>
				<p>Igy történt, hogy pár hét mulva a második eljegyzés is megtörtént, abban a reményben,
               hogy Pető mielőbb leteszi a vizsgáit és beáll komoly ügyvédnek. A jogász ezt
               megigérte, meg is tartotta s két év mulva már cifra cimtábla fityegett az irodája
               előtt. Pöre az mindjárt akadt. Tudniillik, egy borzalmas dolog történt, amire még ki
               kell terjeszkednem.</p>
				<p>Egy napon kiderült, hogy Maurer, a rejtélyes csizmadia annakidején nem halt meg, csak
               gyorsan elköltözött régi lakásáról és azért terjesztette halála hirét, hogy a
               hitelezői ne zaklassák. Évek mulva azonban Maurer jobb módba került és egy
               meggondolatlan pillanatában elment a régi Bauernebel-házba, megnézendő, megvannak-e
               még a galambjai? A galambok azonban már nem voltak meg, épp egy héttel előbb vette át
               őket a város és agyonlövette a pecérrel valamennyit. Maurer persze nem hagyta a
               dolgát, valaki a fejébe magyarázta, hogy neki nemcsak az egykori galambokra, de azok
               leszármazóira is joga van s miután ezek eltüntek, Bauernebel kártéritéssel tartozik
               neki. A csizmadia kötélnek is állott és bepörölte az arany polgárt.</p>
				<p>Képzelhetni Pető rémületét, amikor egy nap beállitott hozzá az apósa - aki, mióta
               megbékült a várossal és Jozefinnel, senkivel sem veszekedhette ki magát - és azt a
               kijelentést tette:</p>
				<p>- No, öcsém! Tudod-e, mi ujság? Nagy dolog! Holnap tovább folytatjuk a galamb-pört!
               Itt van Maurer és rajtam követeli a gerlicéit!</p>
				<p>Az ifjuval forogni kezdett a világ.</p>
				<p>Megint a galambok! Ismét előkerülnek hát a métermázsás pöriratok, elleniratok,
               felebbezések, megint felvonulnak a tanuk, a hatósági emberek, az eltünt örökösök, az
               eltünt hagyatéki tárgyak: a csirizestál és az ár! Nem, nem, elég volt belőlük!</p>
				<p>- Kedves Jeromos! - inditványozta megilletődve Pető. - Hagyjuk ezt a tengeri kigyót
               békén nyugodni. Fizessen tiz pengőt Maurernek és az ügy el van intézve.</p>
				<p>- És az igazság!? - kiáltott fel Bauernebel, akiben pokolian égett a vágy pörlekedni.
               - Odaadjam az igazamat, a jogomat? Soha! Csak tessék pörölni! Majd megmutatom én
               annak a csizmadiának, hogy Bauernebel Jeromossal nem lehet kikezdeni! Fiat justitia,
               pereat mundus! Tessék csak felvenni a pört! Ezer ördög! majd befütök én annak a
               csizmadiának!</p>
				<p> (VÉGE.)</p>
			</div>
		</body>
	</text>
</TEI>