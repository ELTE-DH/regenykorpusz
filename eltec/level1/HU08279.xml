<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08279" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A szent hegy</title>
				<author ref="viaf:44663835">Surányi Miklós (1882-1936)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">59232</measure>
				<measure unit="pages">124</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A szent hegy</title>
					<date>2010-05-13</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08200/08279"/>
					<respStmt>
						<resp>Original Electronic Edition</resp>
						<name>Varjú Mária</name>
					</respStmt>
				</bibl>
				<bibl type="printSource">
					<title>A szent hegy</title>
					<author>Surányi Miklós</author>
					<pubPlace>Budapest</pubPlace>
					<publisher>Singer és Wolfner</publisher>
					<date>1936</date>
					<ref target="https://mek.oszk.hu/08200/08279"/>
				</bibl>
				<bibl type="firstEdition">
					<title>A szent hegy</title>
					<author>Surányi Miklós</author>
					<date>1917</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-30"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ KÖNYV
                </head>
				<div type="chapter">
					<head>I.</head>
					<p>Ha valaki Árpádházi Margitnak, a szűz királyleánynak áldott, kis szigetén -
                        Óbudával szemben - az ott letelepedett Johannita-rend lovagvárában, az Úrnak
                        1288-ik esztendejében, bizonyos Giovanni da Saliceto után kérdezősködik
                        vala, bizonyára ilyenfajta választ kap a rend kancellárjának, a nyájas és
                        közlékeny Mathiolus dell’Aposa lovagnak szájából:</p>
					<p>- Giovanni Benvenuto da Saliceto bolognai származású rokkant keresztesvitéz,
                        negyvenesztendős, mindenkinél jobban ismeri a görög és latin remekírókat,
                        valamint az ó- és újszövetségi bibliát, a bírák, királyok és próféták
                        könyveit, a zsoltárokat és az apostolok leveleit, a provencei költőket és a
                        lovagregényeket, a Minnesängerek énekeit és Ptolemaeus csillagászatát,
                        nemkülönben Aristoteles és Aquinói Tamás filozófiáját. Huszonhatéves korában
                        Giovannit, a vitézi tornák és szerelmi kalandok terén felülmúlhatatlan
                        lovagot, a Lambertazziaknak 1274-ben történt kiveretése alkalmával - mint
                        ghibellint - száműzték Bolognából s testvérünk egyideig Páduában éldegélt,
                        majd Velencében vállalt jegyzői tisztséget Endre magyar királyi hercegnek és
                        anyjának, Morosini Tommasinának udvarában. Aztán lefizetvén a köteles
                        kétszázötven aranyat, az olaszországi Szent János-rend nagykeresztesei közé
                        lépett s azóta viseli fekete csuháján a nyolcszögletű fehér keresztet s a
                        szalagot, melyre Krisztus kínszenvedéseinek nyolc titkát hímezték. Ezelőtt
                        tizenkét esztendővel Magyarországba jött s a király mellett a morvamezei
                        csatában átlőtték a lábát. Azóta sántítva jár, de oly büszkén és fürgén,
                        mint a szarvas. Giovanni most letette a kardot s elővette Bolognában nyert
                        magisteri oklevelét. A király kedves embere, az apródok tanítómestere, a
                        budai bíró bizalmas kancellárja, könyvmásoló és krónikaíró, orgonista és
                        regens chori az apácák templomában s e sok hivatal mellett reggeltől estig
                        ráér süttetni a hátát az aranyos nappal, amelyet imád - és csavarogni az
                        éjszakában, amelynek titkai közepette inkább járatos, mint a keresztényi
                        erényekben. Szereti a lantot, a könyvet, a budai borokat és a szép leányt.
                        Nevetős jó fiú, aranyból van a szíve, a kupát mindig fenékig issza s ma is
                        épp oly hetyke és hódító, mint aminő volt, amikor nem a régi doktorokat és
                        egyházatyákat, hanem a kardot és kopját forgatta. Sok ivás, udvari asszonyok
                        és szolgálók szerelme, valamint a kockajáték izgalmai sűrű és mély ráncokat
                        vontak szép hosszas, barna arcára és meggörnyesztették a hátát, de a tizenöt
                        éves leányok még ma is boldogok, ha az ő kezét fogva léphetnek be a szerelem
                        kertjébe. A nép varázslónak tartja. Igaz, hogy nemcsak a tudományokhoz, de
                        minden haszontalan ügyességhez ért s a messze földről jövő
                        szemfényvesztőket, kardnyelőket és tűzevőket sokszor lefőzte már a maga
                        bűvészetével, amelyet araboktól és Indiában járt hajósoktól tanult. Szelleme
                        mindig sziporkázik, kedve mindig vidám és tréfás, és csókra, versre,
                        tudományos vitatkozásra mindig készen áll az esze, szíve és a karja. Most
                        áristomban ül.</p>
					<p>Ha így felel a rend kancellárja, a vidám és pergőnyelvű Mathiolus lovag, nagy
                        vonásokban bizonyára eltalálja az igazságot.</p>
					<p>Szerelmi kihágások, részegeskedések és párviadalok olyannyira megsokasodtak a
                        lovag bűnlisztáján, hogy bebörtönöztetését nem lehetett tovább
                        halasztani.</p>
					<p>A lovag eleinte nem látta tragikusnak a dolgot; csak azt szerette volna
                        tudni, meddig tart ez a vezeklés az áristomban. Az aranyos tavaszi
                        napsugarat azonban mind keservesebben nélkülözte és mindig könnybe lábadt a
                        szeme, ha a rétekre teregetett, fehér, piros, kék gyepszőnyegre gondolt,
                        melyen hanyattfekve mindig nagyon szerette nézni a tovaballagó fellegeket és
                        az aranyba fürdetett tiszta kék eget.</p>
					<p>Giovanni egész életében szabad ég alatt élt, nézegetett, mosolygott, s itt, a
                        patkányok undok lyukai előtt üldögélve, sírva próbálta meg az összes okos,
                        vidám és jószívű szenteket, hogy szabadítsák ki valahogy a börtönből.</p>
					<p>- Oh te szent, te jó, te édes, mosolygós derék Szűzanya, te kegyelmes és
                        elnéző menedéke a magamfajta ártatlan, üldözött, sehonnai árvának, - súgj
                        valamit fülébe a nagyperjelnek, aki hülye, süket és szívtelen vén tökfilkó
                        létére talán már el is felejtette, hogy én is e világon vagyok és
                        szenvedek.</p>
					<p>Így könyörgött a Madonnához Giovanni, a kóbor sánta lovag a János-vitézek
                        nyúlszigeti várának donjonjában, amelynek kerek kis ablaka a Dunára
                        nézett.</p>
					<p>A szigeten még csak zsolozsmázó barátok, tehénfejő szolgálók s a várőrség
                        lándzsás zsoldosai voltak ébren. Apácák, Jánosrendi lovagok, királyi
                        várnépség, érseki vitézek még mélyen aludtak és tovább álmodták a tegnapi
                        lakoma gyönyörűségeit.</p>
					<p>Tegnap örömestét rendezett a budai bíró László király parancsára. Néhány
                        ökröt sütöttek a Boldogasszony szigetén - amelyet a nép még most is
                        Nyulak-szigetének hívott - és hordószámra folyt a bor és a sör a zárdák
                        mellett, a prédikáló tereken és az udvarokban. Hárfások jártak fel és alá a
                        körtefák alatt, német dalnokok vidám kórusban köszöntötték a tavaszt, egész
                        nap zengett a fuvola és a cimbalom, s a késő éjszakai órákban a klastromok
                        kertjében szerelmes suttogások közepette csendesedett el az emberek
                        jókedve.</p>
					<p>Giovanninak mindebből semmi sem jutott. Ő a János-torony legfelső ablakában
                        hallgatta a Duna vizének loccsanásait, Lombardia szép kék egére gondolt, és
                        egy pillanatra úgy érezte, hogy minden türelmének végeszakadt és meghal a
                        szabadság után való epekedésben. Ekkor jött a szabadulás.</p>
					<p>A porkoláb kinyitotta az ajtót és bekiáltott:</p>
					<p>- Héj, Giovanni Benvenuto Saliceto lovag!</p>
					<p>És lándzsájával kifelé mutatott.</p>
					<p>Az invalidus arca megnyúlt az örömtől és majdnem sírva fakadt. Hirtelen
                        nagyon szépnek találta az életet és megfogadta magában, hogy a Domokosok
                        templomában a kisded Jézust szoptató Madonnának - aki bizonyára engesztelő
                        szavakat súgott a vén nagyperjel fülébe - két viaszgyertyát áldoz.</p>
					<p>- Még ma jelentkezem Wernher gróf budai bíró palotájában, - tette hozzá és
                        hamar elhatározta, hogy a zárdán kívül tölti az éjszakát, ha a Gellérthegy
                        alján levő Szent Erzsébet-kórház ápolónőjét, a szép Judithot megtalálja.</p>
					<p>A porkoláb álmosan és dühösen csörgette a kulcsokat és elmenőben
                        méltatlankodva dörmögött:</p>
					<p>- Az ilyen sánta gazembereket inkább ma dobnám a Dunába, mint holnap.
                        Semmirekellő, naplopó, éhenkórász, csavargó népség.</p>
					<p>Az öreg bajnok haszontalan naplopónak tartotta Giovanni lovagot, mint
                        mindenkit, aki semmi testi munkát nem végez, fegyvert nem forgat, csak
                        bibliákat, klasszikusokat és hivatalos okiratokat másol.</p>
					<p>Giovanni nem hallotta a szidalmakat. Nagyot füttyentett, összekapta fekete
                        köpenyegét, megigazította szíjas saruit, fejébe vágta széleskarimájú,
                        kúpalakú kalapját és végigmérve börtönének piszkos, dohos, törmelékes
                        oduját, vidáman nekivágott a patkányokkal és egerekkel népes keskeny
                        csigalépcsőnek.</p>
					<p>Negyedóra múlva ott sántikált a sziget déli csúcsán, a Johanniták bástyája
                        alatt és mérgesen alkudozott egy jenei révésszel. Két vékony,
                        halpikkelyforma ezüstpénzt kínált neki. A révész gyanúsan és fontoskodva
                        nézegette a nagyon problematikus értékű pénzeket. Az ezüst maga is igen
                        rossz minőségű volt, rajta sem jel, sem írás, csak valami elkopott,
                        kiélesedett nyoma az ollónak, amely körülvágta és becsipkézte a fémet. Az
                        ilyen pénzt nem is darabszám, hanem súly szerint mérték, kis mérleggel,
                        melyet gondos és pénzes ember mindig magánál hordott, vékony láncon az övébe
                        akasztva.</p>
					<p>A révész csónakában két budai zsidó ült. Hegyes kalap a kezükben, piszkos,
                        szürke, durva köpenyükön sárga folt: a zsidójel, amelyet a legutóbbi budai
                        zsinat óta tartozott viselni minden zsidó, akinek nem volt protekciója.</p>
					<p>A két atyafi félénken és bizonytalan érzéssel kuporgott a csónak végében;
                        attól tartottak, hogy a büszke Jánosrendi vitéz - akinek kötekedő és tréfás
                        hírét igen jól ismerték - nem lesz hajlandó zsidóval egy csónakban ülni. Az
                        egyiknek - Hekkul egyházfinak - eszébe jutott, mint kell egyidejűleg
                        kedvében járni a keresztes-vitéznek és a goromba jenei révésznek is.
                        Felajánlotta, hogy legyen a lovag az ő kettejük vendége.</p>
					<p>- Majd aztán elszámolunk, - kacsintott Hekkul a révész felé, aki erre a három
                        hajnali vendéget átszállította a budai partra.</p>
					<p>Szentháromságnál, a felső hévizi fürdő előtt ért partot a széles szügyű,
                        felkunkorodó orrú, idomtalan vizi jármű. A fürdő már nyitva volt s kapujában
                        már ott üldögélt a német kofa, aki a budai bíró engedélye szerint sajtot,
                        túrót, vajat, savót és tejet árulgatott.</p>
					<p>Giovanni elvált a zsidóktól, megfürdött a jó, meleg, pezsgő forrásvízben, víg
                        tréfákat rendezett a német hospesek között, megcsiklandozta a szomszéd
                        medencében fürdő leányokat, azután betért a közeli korcsmába, ahol Félkezű
                        János, a nyugalomba vonult hentes mérte a budai borokat. Giovanni ugyan
                        fürdés után, reggel, éhes gyomorral inkább sörre szomjazott, de azt tilos
                        volt korcsmában kimérni. Ivott tehát jó vörös nyéki bort két fakupával s
                        attól nagyon megmelegedett a szíve. Kiült a korcsma elé, a fehér kőpadra és
                        nézte az eget és a napot, amely szikrázva tüzelt a budai kőbányák sárgás
                        homokkavicsára. A Duna hullámaiban kis fénycsíkok ragyogtak, mint
                        ezüstpikkelyes halacskák. Giovanni lovag kimondhatatlanul örült a tiszta
                        levegőnek, a sugaras napnak, a Duna csillogó habjainak és Félkezű János
                        leányát, az egyetlen tunikájában majdnem mezítelen, zsíroshajú, feketeszemű,
                        az alvástól még meleg és buja illatú Mandulát kéjesen ölelgette. Félkezű
                        János egykedvűen töltögette a bort, a leányára ügyet sem vetett és többször
                        maga is nagyokat húzott a kupából, majd keservesen oldalbarúgott egy kamasz
                        kölyket, aki a sarokban gubbasztva sehogy sem tudott felébredni.</p>
					<p>- Az egész világ részeg - dörmögött félhangosan a korcsmáros. - Odaát a
                        szigeten még hajnali kakasszóra sem ült el a dorbézolás.</p>
					<p>A vén hentes - aki mindenkinek azt hazudta, hogy a cseh háborúban vesztette
                        el a karját, pedig disznó harapta szét az izmait - semmi tiszteletet sem
                        mutatott az ölelkező lovaggal szemben. Sőt mintha kissé lenézte volna:</p>
					<p>- Jobb volna, ha elmennél az esküvőre.</p>
					<p>- Milyen esküvőre?</p>
					<p>- Bolond vagy te lovag, vagy téli álmodat aludtad, mint a medve? - riadt fel
                        a korcsmáros.</p>
					<p>- No, én nem foglalkozom apró-cseprő dolgokkal, bánom is én, tőlem az egész
                        világ lakodalmat ülhet - mentegette magát Giovanni, aki szégyelte
                        bevallani, hogy három hónapig börtönben ült s ezért nem tud a világ
                        eseményeiről.</p>
					<p>Szerencse, hogy a korcsmáros kéretlenül is folytatta:</p>
					<p>- Az éjjel két keresztes szökött el hozzám Néda hercegnő két dajkájával egy
                        kis külön lakodalomra. Azok beszélték, hogy a király nénje, a nyúlszigeti
                        fejedelemasszony ma tartja lakodalmát valami cseh zsivánnyal a Boldogasszony
                        templomában.</p>
					<p>Giovanni lovag szeme kerekre nyílt és kipirult az arca a meglepetéstől.</p>
					<p>- Erzsébet?</p>
					<p>- Erzsébet. Férjhez megy az apáca... Nagy lakodalom lesz, de hallom, a dolog
                        nem tetszik az érseknek és megtiltotta, hogy a Nyúlszigetről akár egyetlen
                        lélek is részt vegyen a lakzin. Hanem a király borát, azt azért
                        megittátok.</p>
					<p>Giovanni felállott és elballagott. Elhatározta, hogy megnézi a
                        fejedelemasszony esküvőjét. Félkezű János háza falához valaki odatámasztott
                        egy hosszú, görcsös botot, zarándokoknak, csavargó népénekeseknek és vándor
                        kuruzslóknak hűséges utitársát. Gazdája tovább ment s a bot ottfelejtve,
                        árván - cifrára kifaragott bunkóját hosszú, vékony nyakán mintha szomorúan
                        lecsüggesztené - a fal mellett álldogált. Giovanni felkapta a botot,
                        keményen megforgatta a kezében és nekivágott a Szent Péteri-útnak. A finom,
                        vízpárákkal teli levegőben kitágult a tüdeje, lábizmai szinte kéjesen
                        táncoltak rugalmas lépései közben és Giovanni megállapította, hogy nincs
                        szebb dolog a világon, mint szabadon, büszkén, bátran útnak indulni és
                        menni... menni előre... fel a hegynek.</p>
					<p>A felhévizi korcsma a Johanniták szentháromsági háza mellett állott, egészen
                        a dunai révben. Egy kis áradás és a hullámok már a ház lábazatát és az erős,
                        nagy akvinkumi kockakövekből épült földszintet nyalták. Itt kígyózott
                        északról délnek a Szent Péteri-út, fel a budai várhegyre, amelynek magas,
                        karcsú tornyai, csipkés oromzata, erős és zömök bástyái élesen és komoran
                        rajzolódtak az égboltozatra.</p>
					<p>Az úton már most is - reggel hat óra tájban - eléggé élénk és tarka-barka
                        volt a forgalom.</p>
					<p>Budavárában ezidőtájt szakadatlan folyt az építkezés. Nemes urak, udvari
                        tisztviselők, comesek, ispánok, kamarai emberek, vagyonos kereskedők és
                        zsidók egyre építkeztek, toldották-foldották házaikat és a hegytetőn éppen
                        négy templom állott restaurálás alatt. Most változtatták meg a Boldogasszony
                        főtemplom stílusát s magasba szökkenő karcsú és elegáns pilléreket és
                        tornyocskákat helyeztek el a komoly, vaskos, félköríves, dupla ablakos,
                        várszerű épületen. Négy templom tornya látszott ide a hegyről, amelyre a
                        Szent Péteri-út törtetett s amelyen most sok német és olasz kőműves, magyar
                        és kun fuvaros, hajcsár és kocsis, kubikos és kőtörő sietett a dolgára.
                        Kétkerekű kordék, szamarak és ökrök vonta nyikorgós szekerek döcögtek a
                        meredek országúton.</p>
					<p>Ezzel a vályog-, mész- és homokszagú élettel találkozott útközben Giovanni,
                        amint görcsös botjával elhaladt a parton fekvő királyi téglavetők, az
                        Ágoston-rendiek kolostora és kéttornyú temploma mellett. A templom körül
                        jócskán benépesedett temetőben a keresztes vitéz lábai alatt zöld gyíkok és
                        békák ugráltak szanaszét és elbújtak a mészkő síremlékek repedései közé.</p>
					<p>A lovag mindebből semmit sem vett észre. Kiváncsi lelke a nap szenzációjával
                        foglalkozott és szabadjára eresztett fantáziája színes viziókat szőtt a mai
                        esküvőről.</p>
					<p>Erzsébet hercegnő esküvője! Ez volt a kicsiny mag, amelyből a lovag
                        képzeletében - mint a hindu bűvölő keze alatt az almafa - szemlátomást
                        csirázott ki az apáca-fejedelemnő ágas-bogas, dús regénye.</p>
					<p>Giovanni összehúzta a szemöldökét, mint ahogy szokta, mikor maga elé idéz
                        valakit és merően vizsgálja a képzeletében megjelent alakot. Erzsébet
                        hercegnőt kevesen ismerték úgy, mint a vitéz, aki éveken át lovagregényeket
                        olvasott fel, olasz szatirákat recitált és szerelmes énekeket dalolt a
                        nyúlszigeti apácák szép fejedelemasszonyának fülébe. Ő volt az, aki
                        Erzsébet titkait tudta és kalandjait épp oly szenvedéllyel és áhítattal
                        rendezte, mint a passziójátékokat Krisztus kínszenvedésének nagyhetében.
                        Titkos postása, szerelmi tanácsadója és éjszakai kirándulásai alatt
                        láthatatlanul jelenlevő testőre volt a szép fejedelemasszonynak, akibe
                        nemcsak a nyúlszigeti premontreiek, minoriták és János-lovagok, de még az
                        apácák is mind szerelmesek voltak.</p>
					<p>- A hercegnő férjhez ment, - tünődött a lovag és majd lelépett a kőbevájt,
                        keskeny gyalogösvényről, amely az országúttól jobbra ágazott és a várbeli
                        Szombat-kapuhoz vezetett.</p>
					<p>- Erzsébet férjhez megy! Kár, hogy ilyen közönséges vége van ennek a
                        rendkívüli regénynek.</p>
					<p>És búsan sóhajtott: hogy vége van a nyúlszigeti bűbájos napoknak.</p>
					<p>Ahogy a város felé közeledett, mindjobban elevenedett az élet. Parasztok,
                        fuvarosok, hajósok, kőművesek és kofák ballagtak az úton az igénytelenség
                        és nyári meleg könnyed és természetes egyenruhájában. Testüket bőrövvel
                        leszorított, térdig érő egyetlen ingféle takarta, de némelyike - a
                        honfoglaláskori parasztság ivadéka - a júniusi melegben is ködment, vagy
                        szőrös magyar gubát viselt. Ezek karima nélküli sapkát, ellenben a kunok
                        magas, hegyes süveget, az olaszok pedig gerezdes, lapos kerek kalapot
                        hordtak.</p>
					<p>Itt-ott már látható volt egy-egy feszesnadrágos, felkunkorodó orrú sarúban
                        lépegető iparos, vagy kereskedő, aki a mai napra rendesen kiöltözködött. A
                        férfiak is mind hosszú hajat hordtak. Rövid kis szakálluk, lógó bajuszuk
                        kellemesen és szeliden árnyékolta be a magyarok arcát, de annál harciasabb,
                        hetykébb, kihivóbb volt a feketeszemű, barnapiros arcú, egyeneshátú és
                        szélesvállú kún legények megjelenése.</p>
					<p>Giovanni ügyet sem vetett a Duna-part reggeli publikumára. Ma únta és
                        megvetette ezt a népséget, amelyet pedig egyébként szívesen elnézegetett s
                        különös örömmel szedte közülök a szeretőit. Ma útálta a mészárosokat,
                        akiknek erre voltak a gulyáik, istállóik és vágószékeik. Örült, amikor a
                        meredek kapaszkodón feljutott a bástyára, Pestújhegy, vagy másképp Budavár
                        falai közé.</p>
					<p>- Itt csakugyan látnivalóra készülünk! - gondolta a lovag s mosolyogva nézte,
                        mily ünnepélyesen, komolyan és izzadva járnak-kelnek az emberek,
                        bocskorban, cifraszűrben, virágos kelméjű róka- vagy nyestprémes magyar
                        kabátban. Néhány gazdag magyar kereskedőn szép finom posztóju, jól szabott
                        ujjasfelöltő virított, amelynek rézsutosan, a bal válltól a jobb csipő
                        irányában hasított eleje oly tetszetős volt, hogy azt az elegáns és fényűző
                        Bizánc is szívesen utánozta. A kurtanemesek testén bekecs feszült, a
                        lábszárukra nyúlós szövetből készült nadrág tapadt.</p>
					<p>A várhegy déli szélén, a királyi épületek kapujából egyszerre csak felharsant
                        az udvari kürtösök riadója. A király és kísérete megindult a templom felé. A
                        király körül Mizse gróf, Mihály Öböl fia, kún főurak, Sóvári György és fiai
                        tolongtak ragyogószőrű berber méneken. Utána a budai urak jöttek: Henz gróf,
                        Vincze ispán, a Petermannok, Tyllmannok, a céhek mesterei, német és olasz
                        építészek, akiket gróf Wernherius, budai rektor, a király képében való bíró
                        vezetett. A király jobbján édesanyja, balján a menyasszony lovagolt hosszú
                        sörényű fehér lovon. A menyasszony mellett táncolt a vőlegény, Závisz cseh
                        kormányzó nyughatatlan fekete paripája.</p>
					<p>- Nincs ennél szebb huszonhatéves fickó az egész világon - dörmögte halkan
                        Giovanni lovag és oldalba bökve a mellette álló Uhlwing építészt, szemével a
                        királyra mutatott.</p>
					<p>- Nagy és dicső fejedelem - suttogta a jámbor német.</p>
					<p>- De a leányodat nem szeretnéd magas színe elé bocsátani, mi?</p>
					<p>A német félősen pislogott rövidlátó szemével, amely fölé kezével ernyőt
                        formált.</p>
					<p>- Mint egy mesebeli félisten, - suttogták Giovanni körül az emberek, amint a
                        király elvonult a templom harangtornya mellett.</p>
					<p>Giovanni az udvari kíséretben megpillantotta a királynő kancellárját, a
                        krónikás Kézai Simont. Az is észrevette őt s mind a ketten addig
                        izegtek-mozogtak, csúszkáltak és furakodtak a tömegben, amíg egymás mellé
                        kerültek.</p>
					<p>A templomajtóban megölelték egymást. Giovanni, aki Firenzében, Milanóban,
                        Velencében megszokta az egész városrészt elfoglaló, piacnak,
                        vásárcsarnoknak, találkozó- és sétahelynek és minden egyéb profán és zajos
                        összejöveteleknek színhelyéül szolgáló kolosszális csarnoktemplomokat, a
                        budai Boldogasszony-templomban - amelyre a német polgárok oly határtalanul
                        büszkék voltak - a kisded falusi templomocskák naiv unalmát érezte. Ma
                        azonban a keleti szőnyegek, selyemzászlók, képek, szobrok, füzérek, drága
                        terítékek és dús drapériák mély tónusú, színgazdag pompájában egész
                        elragadónak találta a budaiak plébánia-egyházát. Az előcsarnok zömök
                        oszlopai alatt húzódott meg Simon barátjával, bágyadt és titokzatos
                        félhomályban, ahonnan láthatatlanul, de mint valami amfiteátrum páholyából
                        szemlélte a szentélyben végbemenő jeleneteket.</p>
					<p>Kezdetét vette a nagymise. Sajnos, a miséről hiányzott a püspökök, apátok,
                        prépostok színpompás és tekintélyes serege. Hiányzott a nyúlszigeti apácák
                        kórusának mennyei éneke, az orgona újszépségű zenéje, - az egyház
                        távolmaradt a hercegnő esküvőjéről, csak néhány renitens budai pap állott a
                        király mellé az Isten irgalmasságának és a bűnök bocsánatának a reményében.
                        Giovanni a menyasszonyra pillantott.</p>
					<p>- Gazember vagyok, ha valaha szebb asszonyi állat élt ezen a világon.</p>
					<p>Aztán elkomorodott az arca.</p>
					<p>- Férjhez megy. Kár, hogy ilyen közönséges vége van ennek a rendkívüli
                        regénynek.</p>
				</div>
				<div type="chapter">
					<head>II.</head>
					<p>Kézai Simon és Giovanni a harangtorony alól nézték a szertartást. Miklós
                        prépost megszentelte a királyt és a jegyesek felé fordult:</p>
					<p>- Beati omnes, qui timent Dominum.</p>
					<p>- Nézd, milyen sápadt a prépost - suttogta Kézai, - nem szeretnék a bőrében
                        lenni, hogy érseki tilalom ellenére megáldja ezt a házasságot. Nagy ember,
                        igaz ember, mártír.</p>
					<p>- És sok pénzt, meg Komárom városát kapja a fáradságáért, - tette hozzá
                        Giovanni.</p>
					<p>Miklós prépost az evangélium után intelmet intézett a jegyesekhez. Így
                        kezdte:</p>
					<p>- A házasság Krisztusnak az ő jegyeséhez, az anyaszentegyházhoz való
                        viszonyát jelzi...</p>
					<p>Giovanni a szakállába dörmögte:</p>
					<p>- Erzsébet Krisztusnak volt a jegyese és Závisznak lett a felesége.</p>
					<p>- A nemzet üdvéért, - javította ki a krónikás. - Rasenberg Závisz hatalmában
                        tartja Csehországot és nekünk szükségünk van a csehekre Albert osztrák
                        herceg és a Németújvári grófok ellen.</p>
					<p>A krónikás halkan imádkozott Erzsébet fejedelemasszonyért, aki oltárt,
                        fátyolt, mindent elhagy a király és az ország boldogságáért. A sánta lovag
                        oda-odahajolt a barát füléhez.</p>
					<p>- Első szerelmünk Milutin herceg volt Szerémországban. Tőle való Néda
                        hercegnő. Mindössze egy évig voltunk a szerb udvar vendége és a déli
                        éghajlat olyan jót tett nekünk, hogy haza sem jöttünk, míg vissza nem
                        soványodtunk... Aztán a zárdában szerettünk sokat és szépen... Utolsó
                        szerelmünk Wernherius gróf, a budai bíró.</p>
					<p>Simon mester fejére vonta durva barna csuklyáját s azon tünődött, vajjon
                        igaz-e, amit Giovanni a hercegnő szerémségi kalandjairól, a gyermekről s a
                        fejedelemasszony erkölcstelen életéről fecseg.</p>
					<p>- Istenem, ha mindez igaz volna!</p>
					<p>Giovanni pedig ezalatt végignézett a násznépen. Az asszonyok és hajadonok
                        drága ékszerek alatt roskadoztak. Gerezdalakú süvegükről hátul csokorba
                        kötött fátyol szárnyalt s ezeket a fátylakat bizánci és velencei csipkék,
                        hímzések és arannyal átszőtt applikációk díszítették. Felső tunikájuk
                        prémmel és zsinórral volt díszítve és homlokukat aranyabroncs,
                        drágakövekkel kirakott korona övezte, amelyről gyöngyös láncocskák
                        csüngtek alá. De a menyasszony pompája túlragyogta valamennyit. Tyranti
                        arannyal átszőtt ruhát viselt. Olyan fényes volt, - mondták, hogy vakította
                        a szemet. Bronzbarna fürtös fejét diadém fedte, amely értékesebb volt az
                        angol király koronájánál; pompás fehér keblét olyan csatt ékesítette, hogy
                        egész Kúnországot oda lehetett volna érte adni. Ruhájáról arannyal hímzett,
                        hermelinnel bélelt, gyöngyökkel és nemeskövekkel megrakott palást
                        hullámzott alá s rózsás, kerek, síma, meztelen nyakát illatokkal
                        megpermetezett coboly prémezte.</p>
					<p>A budaiak is ragyogóan kiöltöztek. Német szokás szerint szakállukat
                        meghintették aranyporral és mint a tatároknál látták, gyöngyöt meg
                        drágaköveket szőttek a hajukba. Wernherius gróf, a budai bíró, úgy ragyogott
                        fehér mentéjében, arannyal átszőtt, földigérő palástjában, mint egy szőke
                        hattyúlovag.</p>
					<p>- A menyasszony Wernhert nézi, - súgta Giovanni a krónikás fülébe, - fogadok,
                        hogy még a mai szent napon megcsalja vele az urát.</p>
					<p>Az oltárnál Miklós prépost éppen most kérdezte a menyasszonytól:</p>
					<p>- Nagyságos hercegnő, szereted-e ezt a személyt, Rasenberg Závisz
                        herceget?</p>
					<p>- Szeretem, - felelt egy zengő, mély női hang és Kézai Simon szíve
                        megreszketett bele.</p>
					<p>Giovanni halkan sziszegte:</p>
					<p>- Azt mondják, nincs az a tizenötéves szűz, akinek olyan fehér, síkos és
                        ruganyos csípője volna, mint a hercegnőnek. De a mellét túlságos soknak
                        találom.</p>
					<p>- Csak a mi áldott, fenséges szent királynénk volna itt e gyönyörű
                        pillanatban! - sóhajtott Kézai, Izabella királyné íródeákja.</p>
					<p>- Mi van a királynéval? A tömlöcben gyalázatosan elmaradtam a világtól.</p>
					<p>- A felséges asszony éppen ma egy hónapja békült ki a királlyal, de a
                        hercegnő házassága újra elidegenítette őt felséges férjétől. Izabella
                        királyné épp olyan sokat szenved, mint a hét tőrrel átjárt szívű
                        Madonna.</p>
					<p>- Sajnálom szegény olasz asszonyt, - sóhajtott Giovanni, - pokollá teszi az
                        életét ez a kegyetlen és részeges kéjenc.</p>
					<p>...Deus Abraham et Deus Isac et Deus Jacob vobiscum sit et ipse coniugat vos,
                        impleatque benedictionem suam in vobis - áldotta meg az új párt Miklós
                        prépost azokkal a szavakkal, amelyeket Tóbiás és Sára házasságkötésénél
                        Rachel, a menyasszony anyja használt.</p>
					<p>A templom megtelt a tömjén füstjével, az áhítat sóhajtásaival és a forró
                        júniusi levegőben tikkadó emberek rövid, nehéz zihálásával. Elfáradva,
                        éhesen, szorongásig felöltözve váltogatták lábaikat a férfiak s merev,
                        kemény ruhájukban csaknem ájuldoztak az asszonyok. Nehéz illatú virágok,
                        verejtékes testek, gyertyafüst, korom, tömjén és gallyak szaga kóválygott a
                        levegőben, de Kézai Simon mester mindebből nem látott, nem hallott, nem
                        érzett semmit, mert folyton a fülébe zúgott Giovanni hangja... kegyetlen,
                        részeges kéjenc.</p>
					<p>Simon ártatlan és hűséges lelke csordultig tele lett fájó felháborodással és
                        haraggal. Mintha magát a sánta Lucifert látná Giovanniban, akit
                        összeszorított fogakkal, szinte hörögve szidalmazott:</p>
					<p>- Te hitetlen, léleknélkülvaló idegen, tudod is te, kicsoda a mi urunk és
                        királyunk, László. László az isteni Mars fia, akinek csillagzata -
                        fogantatása és születésének napjától fogva - emberfeletti erőt ad neki.
                        Emlékszel a morvamezői csatára, amelyen ezüst páncélban tizennégy esztendős
                        rózsás arcával végigsuhant, hófehér lovon, mint szent Mihály arkangyal?
                        Elfelejtetted, hogy mint vonult Urunk a kúnok ellen, hogy nemzetét és
                        országát megvédje saját anyja véreitől? A kúnok olyan sokan voltak, mint a
                        föveny a tengerben s a király seregéből úgy hullottak a Radvánszkiak,
                        Rátótiak, Wigmandok, Rósdiak, mint a sarjú a jobbágy kaszája alatt, - és
                        úgy-e, akkor az Úristen maga avatkozott a háborúba s nagy záport bocsátott a
                        harcmezőre és éppen a kúnok szemébe csapkodott a jeges eső. Tán csak
                        emlékszel, hogy a kúnok, akik leginkább íjjaikban és nyilaikban bizakodtak
                        vala, a sűrű zápor miatt a próféta szavai szerint olyanokká lettek, mint a
                        föld ganéja. Hej, én akkor fiatal novicius voltam s a király előtt vittem a
                        keresztet balkezemben. A jobbomban ragyogó, éles mezítelen kardot tartottam,
                        amely akkor veszítette el szűzességét, a király lobogója alatt. Győztünk! A
                        kúnok vérétől piros-tarka lett a fehér lovam s a felkelők remegő szívvel
                        alig mertek a király arcába tekinteni. Peleusfi Achilles nem lehetett szebb,
                        ragyogóbb és csábítóbb, mint László, aki tizennyolc éves volt e napon, még
                        majdnem gyermek, de a lovát páncélostul és szerszámostul felemelte, mint egy
                        kecskegödölyét...</p>
					<p>- Derék cseléd vagy, Simon! Ha én király volnék, új címert, adnék neked,
                        ezüstpajzsban házörző kutyával, amint kilógó nyelvével a gazdája talpát
                        nyalogatja.</p>
					<p>- Elfelejtetted, hogy mily sok és kemény leckét adott dicső urunk cseheknek,
                        tatároknak, németeknek?...</p>
					<p>- És mint fulladt bele a kún leányok ölébe, valahányszor Albert ellen kellett
                        volna megvédeni szentséges hazánkat.</p>
					<p>Simon mester, a hűséges kancellista, sírva fakadt dühében, mint egy
                        gyermek.</p>
					<p>- Gazember vagy! - sziszegte legjobb barátja, kenyeres cimborája,
                        skriptóriumban, harcban és kocsmában, mindenütt és mindig hűséges és kedves
                        pajtása, Giovanni fülébe. - Holnap istenítélet döntse el kettőnk között,
                        kinek van igazsága!</p>
					<p>Ebben a pillanatban, 1288 június 4-én, amikor a nap delelőre hágott,
                        elhangzott a prépost fölemelt, reszkető szava:</p>
					<p>- Ego vos in matrimonium coniugo in nomine Patris et Filii et Spiritus
                        Sancti, Amen.</p>
					<p>Erzsébet hercegnő Rasenberg Závisz felesége lett.</p>
					<p>Giovanni fürge szemei előtt e pillanatban a templom főkapujánál egy bő
                        dalmatikába bujtatott, hatalmas cifra alak jelent meg, aki egyik kezében
                        kettős keresztet, a másikban érseki címert tartott magasra.</p>
					<p>- Az esztergomi érsek heroldja, - figyelmeztette szomszédait Giovanni.</p>
					<p>- Ladomér heroldja! - zúgott végig a gyülekezeten s a tömeg önkéntelenül utat
                        nyitott a címeres vitéznek, akinek nyomában minorita szerzetes és bő, dúsan
                        hímzett fehér palástban, apró arany feszületet és pásztorbotot magasra
                        tartva, méltóságteljesen lépkedett Pozsony kanonok, apát, az esztergomi
                        érsek helytartója és követe.</p>
					<p>Mindenki elcsöndesedett, és visszafojtotta lélegzetét. Miklós prépost, az
                        eskető lelkész, a királypárti budai káptalan feje, halálravált arccal bámult
                        az esztergomi érsek követére. Úgy érezte, hogy az Isten büntető karja
                        emelkedik a feje fölé, és többé egy hang sem jött ki a torkán. A prépost,
                        aki a hódtavi csatában térdig gázolt a vérben, most, mint szepegő gyermek,
                        émelygést érzett a gyomrában.</p>
					<p>Ezalatt a kanonok fellépett az oltárra, térdet hajtott a tabernákulum előtt,
                        aztán kifelé fordult. A harangok zúgtak, a tömjén füstje nagy, fényes
                        felhőbe burkolta a főpap keskeny, ősz alakját. A nap a szentély ablakán át
                        éppen rávilágított a kanonokra, szinte átlátszóvá tette, megmagasztosította
                        és földöntúli hatalom, erő és méltóság fényébe fürdette.</p>
					<p>- Az Atyának és Fiúnak és Szentlélek Istennek nevében! - csattant fel a kis
                        ember száraz, vértelen, keskeny ajka.</p>
					<p>A magas, sziszegő tenorhangokra a borzalom fagyos hangulata szállt az emberek
                        lelkére.</p>
					<p>- Az Úr hatalmával jöttünk. Miklós pápa őszentsége és Ladomér esztergomi
                        érsek őnagysága nevében, Isten legmagasabb sugalmazásából kihirdetjük a
                        király előtt a következőket.</p>
					<p>A gyülekezet fölött reszkető, halk sóhajtás futott végig. Az érseki követ
                        kíséretéből kilépett tizenkét Domokos és meggyujtották a gyertyájukat. A
                        király és kísérete meredten, szívdobogva és némán hallgatta Pozsony kanonok
                        szavait:</p>
					<p>- Szégyenli magát a mindenekfelett való Isten, ha végignéz a te országodon,
                        király. Az emberek egymást gyilkolják, rabolják, az egyház vagyonát vad
                        farkasok módjára dúlják fékevesztett, gőgös, hitetlen urak. Az országban
                        pogányok, szaracénusok, zsidók és neugárok uralkodnak, s te, király, ezek
                        társaságában élsz, felséges hitvesedet börtönbe záratod és meggyalázod a
                        házasság szentségét, nemcsak magadban, de nővéredben, Erzsébet
                        hercegasszonyban is. Nehogy tehát Istent és a pápát megbántsuk, hogy hű
                        pásztorokhoz és nem felfogadott szolgákhoz hasonlítsunk, kik farkas
                        közeledtével, mint néma ebek, nem tudnak ugatni, Miklós pápa kihirdeti
                        ellened és a tatárok, kúnok, neugárok ellen a keresztesháborút, nem csupán
                        Magyarországon, hanem Német- és Lengyelországban is, különösen pedig
                        Csehországban, Ausztriában, Steier- és Korontálországokban.</p>
					<p>A düh és rémület érzése rántotta össze a király homlokát, de a kanonok sietve
                        folytatta:</p>
					<p>- Mivel pedig László király, megcsúfolva Istent és az egyházat,
                        apácafejedelemasszony nővérét férjhezadta s a szűzességi fogadalmat
                        nyilvánosan megbecstelenítette, úgy őt, mint családját, valamint mindenkit,
                        aki e mai napon elkövetett bűntényben személyesen segédkezett - egyházi
                        tilalom alá vesszük. Megtiltjuk, hogy a Duna jobbpartján, a budai hévizektől
                        a Gellérthegyig istentisztelet tartassék. Rendeljük, hogy e helyeken,
                        valamint ahova a király beteszi a lábát, senki se merje kiszolgáltatni a
                        szentségeket, kivéve a keresztséget a kisdedeknek s a töredelmet, utolsó
                        kenetet, s oltári szentséget a haldoklóknak, de az elhaltak egyházi
                        temetésben ne részesüljenek. A plébánosoknak megengedtetik, hogy hónaponkint
                        egyszer misézhessenek, harangszó nélkül, zárt ajtók mögött, a kiközösítettek
                        kizárásával, hogy az Úr testét a betegek számára elkészíthessék. Kiátkozzuk
                        Erzsébet fejedelemasszonyt, amiért meggyalázta a Domokos-rend fogadalmát és
                        szégyent hozott az Úr Jézus és a szeplőtlen Szűz fejére... Kiátkozzuk Miklós
                        prépostot, az egyház hűtlen és eretnek szolgáját... és Wernherius grófot, a
                        budai bírót, aki immár ismételten hajlékot és módot ad szentségtörő, Istent
                        gúnyoló, pogány merényletek elkövetésére.</p>
					<p>Mindenki a kiátkozottak arcába nézett. A prépost ajaka, mint a vesztőhelyre
                        hurcolt vértanuké, imákat mormolt. Erzsébet asszony gőgös, lángoló szemével
                        végigvágott az Úr követén s szinte kéjesen összeborzongott, amikor Wernher
                        nevét hallotta. A budai bíró selymes szőke szakálla meg sem rezzent, acélos
                        szinű szeme, mint egy márványszoborba illesztett drágakő, ragyogott,
                        anélkül, hogy valakire nézett volna. Olyan volt, mint a mozdulatlan,
                        rejtelmes és gondolkodó Sphinx.</p>
					<p>Sokan sírtak. Az asszonyok kísérőik közé rogytak, erős, kemény vitézek
                        homlokáról kövér verejtékcseppek indultak meg. Lopva mindenki a királyra
                        nézett.</p>
					<p>Rémülve látták, hogy a fejedelem falfehér arcán súlyos könnycsepp gördül
                        alá.</p>
					<p>- Az Isten büntetése ez, - gondolta Uhlwing építőmester a Német-utcából, aki
                        nem nagy lelkesedéssel jött el az esküvőre s most nem szánta volna
                        falbavágni a fejét, hogy könnyelműen - vagy Wernher bírótól való féltében? -
                        kockára tette örök üdvösségét. Fejében hirtelen megfordult minden borzasztó
                        szóbeszéd, amit a királyról, Erzsébetről, az özvegy királynőről s az
                        udvarról hallott. Vacogott a foga, ha arra gondolt, hogy a király állítólag
                        a saját nővérével is szerelmi viszonyt folytatott s hitvesének, Izabella
                        királynőnek, aki ellen orgyilkosokat bérelt, minden birtokát egyik
                        ágyasának, Eduának adta. Hogy ő ezért a királyért kárhozik el, aki tatárokat
                        hozott a saját nemzete ellen s tatárjai az ő szeme láttára és mulattatására,
                        papok holtteste mellett, oltárra fektetve szennyezték be a fiatal
                        apácákat... Ki tudja, mennyi volt ebből az igaz, de Uhlwing, a jámbor
                        építész jajveszékelve sírt, mint az anyját kereső gyermek.</p>
					<p>- Ó, én irtózatos nagy vétkem! - kiáltott fel magánkívül és mint egy üres
                        zsák, összeomlott s elterült a padlón.</p>
					<p>Egyszerre általános zokogás támadt s mindenki tekintete az oltár evangéliuma
                        oldalán álló szürke szakállú, sápadt arcú, lángoló szemű Pozsony kanonok
                        élesen megvilágított alakjára esett. Egy szívbajos özvegy asszony
                        felsikoltott:</p>
					<p>- Péter apostol... nézzétek... Péter apostol...</p>
					<p>Kézai Simon, aki Giovannival való haragjában egy gyóntatószék sötét mélyébe
                        temetkezett, elkeseredetten, az emberekből kiábrándulva, majdnem az ájulás
                        szélén, úgy érezte, hogy egy sejtelmes és fájó vágyakozás, valami édes és
                        mégis gyötrelmes kábulat bilincselte meg az idegeit.</p>
					<p>- Istenem, ha most, meg tudnék érte halni! - sóhajtotta öntudatlanul
                        Erzsébetre pillantva.</p>
					<p>Így állt, sírt, vonaglott, kínlódott majdnem mindenki a templomban. Pozsony
                        kananok pedig jelt adott a szerzeteseknek s azok összetörték a gyertyákat, a
                        tabernákulum ajtaját kifelé fordították, az oltárokat megfosztották minden
                        díszüktől. Mindez gyorsan, sőt kapkodva történt, mint nagy halottnál, ha
                        hozzálátnak a fosztogatáshoz. Pár pillanat mulva oly csupaszon állt az
                        oltár, mint nagypénteken. Pozsony kanonok hangos szóval latinul imádkozott.
                        Miklós prépost s az esküvőn szereplő néhány káplán összenéztek és egyszerre,
                        mintha vezekelni akarnának, megszaggatták egyházi ruháikat s levetették
                        magukról a kazulát, stólát, dalmatikát s homlokukat a márványpadhoz
                        szorították.</p>
					<p>Az emberek esze és karja megbénult, mindenki tehetetlenül reszketett, a
                        fogakat szinte ordító félelem vacogtatta össze. Senki sem csodálkozott
                        volna, ha a templom mennyezete megnyílik s az utolsó ítélet harsonája
                        hallatszik az egekből. A király, az udvar, násznép, katonák, vitézek,
                        főurak kilopództak a templomból, mint a tolvajok.</p>
					<p>Pozsony kananok előtt megindult a tizenkét minorita s utánuk lehajtott fővel,
                        egyszerű karingben - mint temetésen, vagy döghalál idején - imától
                        reszkető ajakkal, lábait vonszolva lépkedett az apát. Senki sem mert a
                        kanonokra tekinteni, mintha mindenki félt volna, hogy szentségtörést követ
                        el és megvakul bele. Főurak, bírák, vasasvitézek reszkettek, mint az ijedt
                        bárányok. Egy kún mészároslegény - részeg volt szegény - annyira félt, hogy
                        szekercéjével az apát felé sújtott. Pozsony kanonok védőleg maga elé
                        tartotta a feszületet. A bárd éle megcsorbult az aranyozott kereszten, talán
                        éppen Krisztus töviskoronázta fején.</p>
					<p>A kanonok lassan, felemelt fővel, büszkén és félelem nélkül sétált végig a
                        Magdolna-téren s nekivágott a felhévizi rév felé leereszkedő kavicsos útnak.
                        Hímzett palástja piszkos volt a kavics porától, de a szeme sugárzott és
                        boldogan csókolta a feszületet, Krisztus tövissel koronázott fejét.</p>
					<p>Mindenki úgy látta, hogy sugárzó aureola imbolyog a főpap feje fölött.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>Giovanni be sem várta a jelenet végét, keserűen elfintorította az arcát s
                        otthagyta a Boldogasszony templomát. Elsántikált a Gellérthegy felé, hogy
                        megkeresse az Erzsébet-kórház ápolóinak főnökasszonyát, Juditot. Közben a
                        Vizikapunál, ahol meredek kaptató vezetett csigavonalban Kreenfeldre, a Duna
                        posványos, nádas, fövenyes partján Kézaival találkozott. A krónikás
                        elfordította a fejét. Giovanni eléje állott:</p>
					<p>- Simon... legyen eszed... Hej!</p>
					<p>Kézai nem felelt.</p>
					<p>- Simon bocsáss meg. Két szál gyertyát égetek az apácák templomában a
                        Szentkereszt oltárán szegény jó urunkért, a királyért. Azonkívül neked adom
                        gyöngyvirágos, iniciálés Justiniánus könyvemet.</p>
					<p>Giovanni odaborult a krónikás vállára és megcsókolta annak szomorú arcát.</p>
					<p>- Bocsáss meg, Simon. Kezdődik a keresztes háború a király ellen és ki tudja,
                        mi lesz velünk holnap. Isten óvjon meg bennünket minden veszedelemtől...</p>
					<p>És saját szavaitól meghatva, serényen szedegette sánta lábát Giovanni a
                        szomorú krónikás mellett, mint aggódó apa a gyermeke oldalán...</p>
				</div>
				<div type="chapter">
					<head>III.</head>
					<p>Budavára határában, északnyugatra, szőlőhegyek között, mosolygós völgy
                        húzódik a komor hegyek közé. A völgyben keskeny ezüstfehér patak - mint
                        mikor szép, fiatal, gondtalan, naiv leány a vesztébe szalad - úgy fut,
                        rohan, ugrál szikláról völgybe, völgyből hegyszorosba, örökké zúgó,
                        sejtelmes erdők reszkető karjai közé, a budakeszi, nándorhegyi és nyéki
                        hegyek alá. A patak két partján széles, pázsitos, laposan, hepehupásan, alig
                        észrevehetően emelkedő földhullámok gyűrüznek egymás fölé, amikből távolabb
                        két kimagasló hegyhát alakul ki: egyfelől a budakeszi hegyek, másik oldalon
                        a hidegkúti erdők. A völgyi út, amely a Zsidó-kapunál kezdődik és kezdetben
                        a várfallal párhuzamosan északnyugatnak tart, hűségesen követi a néha egész
                        folyóvá dagadó patakocskát, Tótfalunál azonban egy enyhe kanyarulattal
                        nyugatnak veszi az irányát. Nyékfalu határában kettészakad az út, az egyik
                        Nándorhegynek fordul, a másik ösvény eredeti irányát folytatva Hidegkútnak
                        tart.</p>
					<p>A Nándorhegy lejtőjén, sekély völgyteknőben, mintha egy hatalmas kéz
                        odatapasztotta volna, szőlőhegyek, gyümölcsös és szénaboglyák koszorújában
                        fehérlett a budai bíró nyaralója. A majorház fehér falai szikrázva izzottak
                        az augusztusi napsütésben. E helyről gyönyörű kilátás nyilt keletnek a
                        városra, északnak a nyéki völgy ragyogó panorámájára, délre a budai
                        hegycsúcsok őserdeire. Itt bizonyára már nem egy római prokonzul is
                        felütötte nyári tanyáját, falernumi bor mellett olvasgatván Vergilius hősi
                        verseit és a Caesarok udvari költőinek sikamlós elégiáit. Bizonyos, hogy e
                        helyen oszlopos csarnoka volt valamely akvinkumi előkelő katonának, mert a
                        föld alól sok nemes faragású oszlopfőt és lágyvonalú torzót ástak ki a villa
                        építésénél...</p>
					<p>A villa körül a természet játékos kedve a hegyoldalt - mint ahogy a
                        báránybőrsüveget tetején begyűrni szokás - száz rőfnyi hosszúságban és két
                        ölnyi mélységben lágyan, teknőszerűen behorpasztotta. Ilyenformán a merész
                        emelkedésű hegy homlokán széltől védett, hidegtől óvott mélyedés alakult ki
                        és ebben a horpadásban - mint csecsemő az anyja ölében - körtefák,
                        málnabokrok és jószagú hársfák közepette bújt el Wernherius gróf, budai bíró
                        majorháza.</p>
					<p>Alma, körte, cseresnye, meggy, kökény és barack termett a kertben, amely a
                        bíró fehér paláciumát közvetlenül körülvette. Olasz kertészt tartott a gróf,
                        aki életének legboldogabb hónapjait a ház falára futtatott kis lugas alatt
                        töltötte. Jacopo, a kertész, sötétkék és tűzpiros virágú folyondárokat
                        mesterkedett a szőlő haragos zöld levelű indái közé. A maga hazájából
                        hozatta e ritka és kacér virágokat, s ha a nyár meleg volt s a szőlő korán
                        érett, a tarfejű, hajlotthátú és hosszúlábú olasz Lombardiát képzelte maga
                        körül.</p>
					<p>A kőházban néhány szoba, egy étkezésre szánt, tölgyfagerendás díszterem és
                        nagykemencés főzőhelyiségek meg kamarák sorakoztak. A hegytető mélyedéséből
                        csak keletre, tehát Budavára felé volt szabad a kilátás és a bíró, aki a
                        nyarat rendesen itt töltötte, ezen az oldalon széles és mély tornácot
                        építtetett a ház falába. Itt szokott aztán üldögélni estefelé egy kupa bor
                        és birkasajt mellett, révedező magányosságban és innen szövögette terveit
                        Budavár és Pest jövőjéről. Itt, a leereszkedő este szürke ködében néha
                        egészen eltünt előtte a szegénységből, kezdetlegességből és kicsinyességből
                        való valóság s a bánatosan önmagába roskodó alkonyat minél sötétebb fátylat
                        vont a látóhatár elé, Wernherius gróf annál tisztábban látta az ő nagy és
                        gazdag dunai városát, Budának és Pestnek kőpalotáit, magasbanyúló
                        márványtemplomait és lőrésekkel csipkézett hatalmas vártornyait. Így látta
                        Budavárát s körülötte - mint öreg, gondos kotlós körül a növekedő és vidám
                        kis csirkéket - Óbudát, a Hévizeket, Szentháromságot, Szentjakabot,
                        Tótfalut, Szentpétert... És ha túlnézett a Dunán, a könnyelmű, világos és
                        nyájas síkságon, az alacsony parton nagy tárházakat, pompás réveket,
                        malmokat, gyapjúmosókat, takácsok, kékfestők, posztófestők tárházait,
                        műhelyeit, telepeit látta, mint Firenzében, Milanóban, vagy a rajnamenti
                        frank városokban. És látta a nagyvásárok hemzsegő tömegeit, látott egy
                        mindjobban szélesedő, terpeszkedő, elhatalmasodó gabonapiacot aranyos
                        búzával, vörhenyes rozzsal, sápadt árpával. És látta a nagy magtárakat
                        megtöltve borsóval, babbal, lencsével, kenderrel, mákkal, árpakásával. És
                        látta a Dunán veszteglő karcsú, könnyű, magasra felcsavart szügyű, hajlós
                        orrú, ügyes teherhajókat, amelyeket mokány lovak készülnek felvontatni
                        Bécsbe, Regensburgba és látott nagy, talpas, otromba tutajokat, amelyek a
                        termékeny magyar föld drága magvait leszállítják egész a Fekete-tengerig.
                        Látta a parton sürgölődő velencei, génuai és konstantinápolyi hajósokat, -
                        mórokat, törököket, spanyolokat és szaracénusokat - amint viszik és hozzák a
                        két drága sárga kincset: a búzát és az aranyat.</p>
					<p>Ilyenkor a verandán üldögélve látta Wernher bíró az ezertornyú Párizst, a
                        szűk utcájú Firenzét, a cifra és kacér Brüsszelt, a komoly Kölnt, a vidám
                        Bécset és a rátartós, büszke Velencét... és úgy képzelte, hogy mindezeket a
                        városokat egyszer még utoléri, meghaladja és homályba borítja a Duna két
                        partján két magyar város, Buda és Pest jövőbeli dicsősége.</p>
					<p>- A világ legszebb és legnagyobb városa lesz ebből a két kő- és sárfészekből,
                        - mondogatta sokszor - mert ilyen pontja nincs több a föld kerekségének.
                        Hej, ha ezek a nomád életre termett, síkságon száguldozó magyarok, ezek a
                        saját erejüktől megrészegedett szilaj parasztkirályok, - Németújváriak,
                        Laczkfiak, Csákok, Brebiriek - ezek a gyermetegül derék hősök és naívul
                        gonosz hún betyárok tudnák, hogy mit építhetnének temérdek kincseikkel,
                        jobbágyaikkal, tengernyi rabszolgájukkal itt, a Duna két partján, a
                        várhegyen és a várhegy alatt!...</p>
					<p>Wernher bíró mélységes haragot érzett a sok barbár alföldi oligarcha, a
                        magamagával nem bíró dühödt vágvölgyi és dunántúli betyár, az egymást
                        pusztító, mindig vért gőzölgő sok hún ivadék iránt. Ha ezekre gondolt, úgy
                        érezte, hogy csak a városi polgár méltó az ember nagyszerű nevére.
                        Városbíróságának sok nehéz vesztes csatája jutott ilyenkor az eszébe,
                        amelyekben az ostobaság és a gőg, a rövidlátás és a szűkmarkúság, zsarnok
                        mezei oligarchák, kapzsi kolostor, gőgös és embertelen káptalan, idegen és
                        önző pápai érdek győzedelmeskedett fölötte... Wernher bíró fakupájából
                        felhajtott egy korty bort és kemény káromkodást mondott ellenségeire. Azután
                        újra hosszan és gyönyörűséggel nézegette a Pest fölött lógó fényes szélű,
                        ritkás és átlátszóan szürke bárányfelhőket és végiggondolt életének
                        változatos folyásán.</p>
					<p>A bírónak eszébe jutott az apja, az öreg Wernher, akit Béla király német
                        földről hozott Budára. Jól emlékszik még finom arcú édesanyjára, aki az
                        északi Rajnavidék egy hatalmas lovagvárából került Magyarországba. A nagy és
                        jóságos király udvarában Wernher apja rendkívül fontos pozíciót foglalt el.
                        Ő volt a királyi birtokok kezelője, a nyúlszigeti zárda birtokainak
                        felügyelője és az ötvenes években épülő Budavárnak - amelyet akkor
                        Pestújhegynek mondtak - egyik legelső bírája. Ő maga, az ifjabb Wernher,
                        eleinte, mint a királyi udvar apródja, a fegyverforgatást és lándzsalökést
                        tanulta, majd egy öreg franciskánus megösmertette vele a latin és német
                        betük rejtelmeit is. Hej, de szép idők voltak ezek! A pesti Wernher-palota
                        külsőségein vígan repült fényes szőrű berberparipák hátán a fiatal apród,
                        aki vadászatok alkalmával és a német háborúkban büszkeségtől és diadaltól
                        mámorosan vitte apja után a nehéz fegyvereket. Tizenhét esztendős korában
                        lovagfegyverek, vitézi mérkőzések minden művészetében jártas volt a
                        szőkehajú és tejarcú fiú, akit Veszprémben, az ottani híres káptalani
                        főiskolán, a hét szabad művészet és az összes kolostori tudományok
                        baccalaureatusának nyilvánítottak. Húsz éves koráig Páduában és Párizsban
                        hallgatta az egyetemi előadásokat s azután hosszú, kacskaringós utazással,
                        ami több, mint egy esztendőt emésztett meg, hazajött a király udvarába.</p>
					<p>Pesten és Budán abban az időben bizonyos Walther ispán állott a városi ügyek
                        élén. Walther szép szál legény volt, híres medvevadász, akit ezért
                        medveölőnek hívtak a felvidéken. Budán nagy tekintélye volt, többször
                        megválasztották bírónak s a király kegye elhalmozta őt címmel, birtokkal,
                        kiváltsággal bőségesen. Walther ispán özvegyember volt s ő neveltette
                        unokahúgát, Tyllmann Klárát, egy nagyon gazdag budai polgár árváját. Walther
                        és Wernher ispánok egymás mellett kaptak birtokot Felsőhévizen, Pesten és
                        Budavárban. A két családfő erős fegyverbarátságban élt egymással s az ifjú
                        Wernhert már a bölcsőben eljegyezték a csecsemő Tyllmann Klárával. Az öreg
                        Wernher úgy okoskodott, hogy az özvegy és magtalan Walther bizonyára
                        neveltleányára hagyja mindenét, amivel házai, szőlői, földjei, nyájai, ökrei
                        mind Wernher-kézbe kerülnek. És akkor az ifjú Wernher lesz a leggazdagabb
                        ember a Nagyszigettől a Duna könyökéig.</p>
					<p>Közben az öreg Wernher-házaspár - ha erre gondolt, a budai bíró szeméből
                        mindig kicsordult a könny - egy aacheni zarándoklat alkalmával ragályos
                        betegségbe esett és hirtelen meghalt. Fiuk akkor huszonkétéves volt és
                        nemrég tért vissza a nyugati országokból. Egyedül állott, átvette a birtok
                        kezelését, megszámoltatta lovait, ökreit, juhnyájait, vadászó sólymait és
                        rabszolgáit és érezte, hogy e temérdek ember és állat között túlságosan
                        egyedül áll. Asszony és család nélkül nem lehet élni - gondolta - s bár a
                        nyúlszigeti zárdában Erzsébet hercegasszony fejedelemnő mellett nevelkedett
                        menyasszonyát nem is igen ösmerte, - mégis elhatározta, hogy télire
                        megházasodik. Úgyis elítélték már, hogy az egyház parancsa ellenére bűnös
                        nőtlenségben él és tíz év óta eljegyzett menyasszonyát túlontúl sokáig
                        hagyja zárdában epedni.</p>
					<p>Tyllmann Klára! A budai bírónak mindig elborult az arca, ha valaki a
                        Tyllmann-nevet kiejtette. Tyllmann Klára. Wernhernek húsz év mulva is
                        megállott a szívverése, ha ezt a tragikus nevet nehéz álom után, halálos
                        veszedelem közepette, fegyverek csattogásának zajában, vagy csak úgy
                        gondolkozás közben, az elalvás öntudatlan pillanatában, ösztönszerűleg és
                        öntudatlanul kimondotta.</p>
					<p>Klára tizenhétéves volt, talán a legidősebb azok között, akik nem a
                        szerzetesi élet szentsége, hanem a világi és egyházi tudományok elsajátítása
                        kedvéért voltak Erzsébet fejedelemasszony környezetében. Wernher, az árva,
                        elvette a másik árvát, Tyllmann Klárát, aki messze földön legendás hírű volt
                        szépségéről, daliás ügyességéről és férfias okosságáról. Nála talán csak
                        egyetlen szebb és tökéletesebb asszonyi teremtés volt a világon: maga
                        Erzsébet fejedelemasszony, aki Klárát a saját képe mására nevelte.</p>
					<p>Amikor Tyllmann Klára férjhez ment, a királyné udvarának apródházában, a
                        Boldogasszony szigetének zárdáiban s a budai polgárok hálószobáiban
                        boszorkányos történeteket suttogtak az ifjú menyecskéről. Azt beszélték,
                        hogy Tyllmann Klára asszonyával, Erzsébet hercegnővel együtt már előbb az
                        ördögnek adta el a lelkét és minden gondolata zabolátlan sóvárgás és kéj.
                        Hogy földöntúli hatalma van a környezete fölött, az asszonyokra betegséget
                        bocsát s a férfiaknak kiszívja a nyakukból a vért. Hogy a férjét igézet
                        alatt tartja s ha rálehel, ura szemei megüvegesednek, hallása, látása,
                        öntudata elvész és ilyenkor akár orra előtt csalhatja meg őt.</p>
					<p>Klára, a megholt Tyllmann ispán leánya, csakugyan szép és hűtlen asszony volt
                        és férjét, az idős Walther gróffal, nevelőapjával, a daliás medveölővel,
                        csakugyan megcsalta. A budai bíró ritkán gondolt már e borzasztó tragédiára
                        és lelkében húsz esztendő eseményei lassankint elsímították a harag és
                        borzalom csapkodó hullámait. De mégis gyakorta megjelent előtte egy
                        csodálatosan szép és époly csodálatosan rossz asszony alakja és az a
                        borzasztó jelenet, amikor Klárát és Walther grófot tetten érve, hosszú
                        vadászkésével mind a kettejüket, leszúrta.</p>
					<p>Az egyházi törvényszék és utána a király - Szent László és Kálmán törvényeire
                        való hivatkozással - felmentette őt, minthogy a házasságtörő nőnek és
                        társának úgyis halál lett volna a büntetése. Az ifjú Wernher azonban önként
                        súlyos pénzbírságot fizetett s Rómában és Jeruzsálemben nyilvánosan
                        vezekelt. Aztán évekig félt a nőktől, mint a pokol portásaitól. A
                        házasságtörő asszony, a véres leszámolás, a fajtalan Walther gróf bűnhődése,
                        a király kegyelme, a zarándoklás és a vezeklés, az egész eset mámorító
                        misztikuma, végül a múló éveknek mindjobban sűrűsödő köde legendás nimbuszt
                        varázsolt Wernher feje fölé. Uccai énekesek, akik búcsúkban és vásárokban a
                        templom körül guggolnak, vagy a lacikonyhák vidám asztalai körül
                        settenkednek, lassankint dalba fogták és énekeltek egy titokzatos grófról,
                        Szűz Mária és Szent Lukács védencéről, aki törvényszéket ült hűtlen felesége
                        fölött. A Burggraf a hűtlen asszony bűnét magától a hétfájdalmas Szűzanyától
                        tudta meg egy hajnali mise után, amikor - ezüsttel pikkelyezett vértezetben,
                        hermelines palástban és arannyal kivarrott csizmában - a Boldogasszony képe
                        előtt imádkozott.</p>
					<p>A joglárok és uccai énekeskoldusok megszeppenve elhallgattak, ha előadásuk
                        közben véletlenül arra tévedt a budai bíró komoly, magas alakja; de a
                        hajósok eskü alatt vallották, hogy éjjelente a Duna vizéből fel-felbukkanik
                        egy intő kéz és hosszú, görcsös mutatóujjával megfenyegeti a nyúlszigeti
                        apácák kolostorát.</p>
					<p>- Hihetőleg azért, - suttogták félénken és titkolódzva, mert ott rontották
                        meg Tyllmann Klára lelkét, Erzsébet fejedelemasszony bűnös
                        környezetében.</p>
					<p>Wernher ispán maga is tudta, hogy milyen legendák fonódnak a személye körül.
                        Ezeknek a legendáknak tulajdonította, hogy mindenki szinte babonás
                        tisztelettel nézett reá s visszatérvén jeruzsálemi zarándokútjáról, nem
                        utasította vissza, hogy a budai polgárok megválasztották a város judexévé.
                        László király nemsokára rektorrá nevezte ki az ifjú Wernhert, aki azóta
                        többször letette és újra felvette terhes bírói hivatalát. Közben pihent
                        egyet-egyet, vagy követségeket vállalt az olasz és német fejedelmekhez.</p>
					<p>Ilyenkor, mikor sassadi bor mellett, fehér márvány villájának verandáján
                        üldögélt, emlékeiből ki-kiemelkedett egy-egy felejthetetlen monumentális
                        mozzanat. Wernher arcán büszke és megelégedett mosoly futott át: a
                        békülékeny, megértő és jólelkű győztes mosolya, aki szeretné szívére ölelni
                        megalázott és porba sujtott ellenfeleit. Így mosolygott, amikor eszébe
                        jutott a budai zsinat, Fülöp fermói püspök, Ladomér, a későbbi esztergomi
                        érsek, akik az egész világ gúnyos hahotája közben éhesen, rongyosan és
                        megalázva kényszerültek a zsinat feloszlatására. A városbíró alakja ekkor
                        egyenesen óriásivá nőtt, a király elhalmozta kegyeivel, gróffá tette, nagy
                        birtokokat adományozott neki s Budavárát példátlan kiváltságokkal ruházta
                        fel.</p>
					<p>Az 1285-iki események is végigfutottak ilyenkor Wernher bíró emlékezetén.
                        Ebben az esztendőben - talán magának a királynak tudtával és
                        beleegyezésével - újra megjelentek a tatárok Magyarországon és a kúnokkal
                        szövetkezve végigdúlták a Duna-Tisza közét. Az ország keleti felének - a
                        Dunától a máramarosi hegyekig lakó - apraja-nagyja, gazdagja-szegénye
                        halálos rémülettel igyekezett nyugatra, a Duna jobbpartjára. A jenei és
                        pesti révészek kétségbeesve nézték, hogy a roppant néptömeg mint szedi szét
                        a tutajokat és csónakokat és őrjöngő félelmében mint rombolja össze a révet.
                        Az általános fejetlenségben és ijedtségben mindenki hanyatt-homlok rohant a
                        Dunának és mindenki ott veszett volna a felborított és összetört csónakok
                        mellett a Duna hullámaiban, ha meg nem jelenik a jenei révnél Wernherius
                        gróf, a budaiak rektora. Micsoda küzdelem volt az! Hatalmas szavával és
                        csattogó korbácsával alig tudott rendet teremteni a fejvesztett tömegben.
                        Nagynehezen azonban megfékezte a tébolyult hordát s húszankint bocsátva a
                        polgárokat a csónakba, - először a gyermekeket, asszonyokat, betegeket,
                        végül a férfiakat, - két nap alatt egyetlen lélek sem maradt a Duna
                        balpartján.</p>
					<p>Egyébként a tatárok akkor nem is tudtak Pest falai alá férkőzni s a
                        veszedelem múlása után a pesti menekülők majdnem mindent érintetlenül
                        találtak otthonukban. Ám a nagy rémület és futás alatt nagyon sok értékes
                        marha, arany és ezüst kincs, drágagyöngyök, szerszámok és szövetek maradtak
                        zálogban a budai Zsidó uccában, valamint a szaracénusok, görögök,
                        izmaeliták, arabok és más keleti kúfárok kezén.</p>
					<p>A király hálás volt a budai bírónak, aki sokat megmentett abból, amit az ő
                        dühös szeszélye, a tatárok és kúnok által, rombadöntéssel fenyegetett.
                        Wernher bíró érdemeiért elrendelte, hogy a budai és pesti hajósközség többé
                        egy fillért se adjon a révdíjból az óbudai káptalannak. Aztán privilegiális
                        királyi levelet adott a városnak egy, évenkint Kisasszony napjától számítva
                        két hétig tartandó, országos vásárra.</p>
					<p>Wernher gróf és a budai nép ettől kezdve minden bajában és bűnében László
                        király mellé állott. Mikor a királyt az érsek kiátkozta, mikor barátai,
                        rokonai és szeretői halálra keresték őt, amikor minden keresztény lélek az
                        ördögtől való félelmében reszketve, vagy gyűlöletet fújva mondta ki a király
                        nevét - tavaly júniusban Erzsébet hercegasszony esküvőjén - a budai
                        polgárság pénzével, kardjával, testi és lelki üdvösségével László király
                        mellé állott.</p>
					<p>Ez jutott eszébe Wernher grófnak, aki verandáján boros kupája mellett
                        üldögélt és nézte az alkonyati égre rajzolódó szilhuettjét Buda
                        városának.</p>
					<p>Háta mögött Giovanni, az invalidus rendezgette a gróf fegyvereit és
                        páncélzatát.</p>
					<p>Szép augusztusi este volt, de szelet lehetett jósolni az égboltozat
                        színváltozásaiból. Fent a felhők fölött, ahol az esthajnali csillag szokott
                        megjelenni, mély, sötét bársonykékben úszott a mennyboltozat. Lejjebb
                        átlátszó zöldbe és hamvaskékbe hajlott az ég pereme s mint drága opálkövön
                        át, úgy ragyogtak keresztül rajta gyöngyös színei a búcsúzó napnak. Lenn,
                        ahol a budai hegytaréj, a várfalak, és templomtornyok szeszélyesen rajzolt
                        vonalai érintették a látóhatárt, lilás és sárgásvörös tűzben feketéllett
                        Buda tömör, erős, sötét árnyképe. Mintha a vasból és fekete szurokból
                        összesűrűsödött hegyek kigyulladtak volna s rubinvörös meg lángsárga párát
                        fújtak volna magukból.</p>
					<p>Ezt nézte gyönyörködő, csendes, halk örömmel Wernher és fokról-fokra melegebb
                        és mélyebb nyugalmat érzett a lelkében. Sok mindent tett-vett az életben s
                        magát lassankint egészen félretolta az igények, ambíciók, hiúságok és vágyak
                        teréről. És ez nagy örömet és erőt adott a lelkének.</p>
					<p>Ilyenkor Wernher arca szinte prófétai szépséget és inspirációt mutatott.
                        Különben is szép és érdekes feje volt a budai bírónak. Világos bőrét kissé
                        ritka, puha és selymes szőke szakáll árnyékolta. Hosszas koponyáját gyéren
                        fedte a haja, amelyben mind sűrűbben és fehérebben csillogtak korán
                        megőszült szálak. Boltozatos homloka egy vonalba rajzolódott az orrával, s
                        barlangos szemgödreiből, kissé mindig összeráncolt szemöldjei alól, szép kék
                        germán szem nézegetett, mosolygott s tekintetével végigsímogatta az embert,
                        akárcsak az édesanya, vagy a nevelődajka szemepárja. Termete kissé hajlott,
                        de negyvenéves korára még mindig daliásan ruganyos és karcsú; kemény ökle
                        kicsiny volt és fehér, mintha attikai márványból faragták volna ki. Járása
                        himbálózó volt és kissé tétova; a feje jobbra-balra lendült, mint az olyan
                        emberé, aki életében többet járt lovon, mint gyalogosan. Hangja mélyen és
                        lágyan zengett, mint halkan pendülő húros hangszeré. Lassan, meggondolva és
                        mosolyogva szokott beszélni és szóközben lenézett embertársa lelke fenekére.
                        És ha ott olyasvalamit lelt, ami nem tetszett neki, szép csendesen levette
                        róla tekintetét és felnézett az égre, vagy a szoba gerendájára. És
                        elfelejtette, hogy valaki szemben áll vele.</p>
				</div>
				<div type="chapter">
					<head>IV.</head>
					<p>Mintha a földből nőtt volna ki hirtelen, Kézai Simon toppant Wernher bíró
                        elé. Simon mester a király táborából jött, emberben és pénzben segítséget
                        kérni a budai bírótól. Szomorúan és reménytelenül írta le a helyzetet.</p>
					<p>- Egyetlen igaz barátja te vagy a királynak. A keresztes háború, amelyet a
                        pápa a király párthívei ellen visel, nem törte le ugyan urunkat, de
                        vigasztalanná tette helyzetét. Örökös vér és vér, gyűlölet és halál, -
                        Úristen, mikor lesz már vége az öldöklésnek? Az Isten elvette az emberek
                        eszét.</p>
					<p>Simon mester legutóbb egy portyázáson megsebesült, sokáig feküdt a nedves,
                        ingoványos földön és mellhártyagyulladást kapott. Azóta folyton köhög,
                        gyenge, beteges és útálja a háborút.</p>
					<p>- A felséges úr nagyon kér téged, küldj neki pénzt és katonát, ha lehet, -
                        suttogta Kézai erőtlenül.</p>
					<p>- Pénzt küldök, néhány ezer márkát. Csavarunk egyet a zsidóutcai
                        olajoskorsókon. Katonát azonban keveset tudok küldeni... a budai polgárok
                        vonakodnak részt venni ebben az ostoba vérengzésben. Hol van most a
                        király?</p>
					<p>- Amikor eljöttem, a Dunántúlra indult, hogy hátbatámadja a
                        németújváriakat.</p>
					<p>- Átkozott szégyen, hogy egymást gyilkolják a magyarok, mikor az osztrák
                        herceg az ország nyugati szélét dúlja.</p>
					<p>- Miért nem állanak a Csákok, Frangepánok, Brebiriek, Pektáriak a király
                        oldala mellé?</p>
					<p>- Mert útálják a kúnokat, a szajhák és hóhérok uralmát, - szólt közbe
                        Giovanni lovag, - s nem tudom, nem nekik van-e igazuk.</p>
					<p>- Háborúban eleinte mindenkinek igaza van, - jegyezte meg a bíró, - a végén
                        azonban csak annak, aki győzött. Hogy van a király?</p>
					<p>Kézai helyett Giovanni felelt:</p>
					<p>- Tetszik neki a vitézi élet és tetszenek neki a kún leányok. Azt hallom,
                        hogy most már egész tábora van dajkákból és javasasszonyokból, akik a
                        leányok egészségére ügyelnek.</p>
					<p>- Igaz ez, Simon?</p>
					<p>- A kún férjek a királyhoz hordják fiatal feleségeiket első éjszakára. Az
                        anyák neki ajánlják fel serdületlen gyermekeiket s a király állandóan
                        mámorban és szerelemben fürdik. Én is voltam három hónapig a király
                        táborában - folytatta a lovag.</p>
					<p>Kézai elpirult és konokul hallgatott.</p>
					<p>...E pillanatban délről, a keszüi út kacskaringós fehér szalagján, nagy
                        porfelleg kerekedett.</p>
					<p>Giovanni szeme fölé tartotta a tenyerét és merően nézett az országútra.</p>
					<p>- Fegyveres seregek nem ilyen rendben jönnek. Nem látok kémet és előörsöket.
                        Bizonyára a jövő hetivásárra jönnek osztrák kereskedők.</p>
					<p>Kézai Simon biztonság kedvéért összekiabálta a major embereit, a csőszöket,
                        mezőőröket, juhászokat, kanászokat, szőlő- és földmunkásokat, valamint a
                        kéznél levő rabszolgákat. Azok íjat, husángokat és görbe lőcsöket kapva
                        kezükbe, lerohantak az út szélére.</p>
					<p>Kis idő mulva két lovaslegény kivált a közeledő csapatból és bevágtatott a
                        major udvarába. Egyik jelentette, hogy egy gazdag és előkelő úrnő és
                        kísérete közeledik az úton. Szállást és barátságos fogadtatást kér a maga és
                        emberei számára.</p>
					<p>- Hányan vagytok? - kérdezte a bíró kedvetlenül.</p>
					<p>- Az úrnő asszonynépe, valami tíz; lovászok, kocsisok valami húsz;
                        vezetéklovak és sátorhordó öszvérek kísérői újra tízen; fegyveres
                        cselédség, udvarnép és csatlósok lehetnek vagy százan. Az Isten verje meg
                        ezeket a gyilkos dunántúliakat, - tette hozzá panaszkodva a lovaslegény, -
                        éppen négyszer szalasztottak meg fegyveres latrok az úton. Nyolc jó vitézünk
                        otthagyta a fogát, hármat sebesülve hozunk az ökrösszekéren. Gaz pogányok
                        laknak errefelé, uram, nem istenfélő keresztények.</p>
					<p>Félóra mulva a csapat zöme is megérkezett a majorba. Elől ötven lovas
                        várkatona, aztán néhány szekér, benne asszonycselédség mindenféle
                        drágaságokkal: élelemmel, ruhával, kincses szekrényekkel, fehérneművel,
                        takarókkal, medvebőrökből rögtönözhető tábori ágyakkal. Aztán néhány
                        finomabb ruhájú, nagycsizmás, tollbokrétás vitéz, - nemes úrfi, vagy
                        fegyverhordozó apród, de az arcuk egyforma volt a portól, izzadságtól és a
                        napsütés vörösbarna patinájától. A lovagok közt gazdag felszerelésű fehér
                        lovon, kék bársonynyeregben, bő barna palástba burkolózva, mélyen
                        lefátyolozott asszony ült. A hölgyből semmi sem látszott. Sűrű fehér fátyola
                        egészen eltakarta arcát, megvédelmezve azt naptól, portól, széltől, valamint
                        a szolganép, katonák és cselédek kíváncsi tekintetétől. Kis lába férfimódra,
                        aranyos kengyelben pihent és teste ritmikusan, de hanyagul himbálózott, mint
                        azé a lovasé, aki nagyon otthon van a nyeregben, de fölötte fáradt.</p>
					<p>A hölgy mellett egy hasonlóan palástba burkolt, de kevésbbé lefátyolozott,
                        szép fiatal nő: az első komorna lovagolt; utána a cselédség lovas része,
                        végül újból ötven kemény testőrző vitéz baktatott.</p>
					<p>A menet letért a dűlőútra s nehézkesen kapaszkodott fel a major udvara felé.
                        A vitézek leugráltak lovukról és nyomban évődni kezdtek a jobbágynéppel,
                        amely tátott szájjal és az ujság felett repeső, boldog örömmel fogadta a
                        katonákat.</p>
					<p>Kézai Simon összebarátkozott a külföldi vitézekkel és eltünt velük egy
                        présház alacsony, félköríves kapuja mögött. Ott már jó sör, friss túró és
                        forró zsírban sütött apró hal várta őket.</p>
					<p>Wernher bíró a vendég elé sietett és hódolattal mutatta neki az utat a
                        palácium felé.</p>
					<p>A nagy teremben megállapodtak. Wernher e pillanatban valami különösen édes,
                        érzéki illatot érzett, amely az asszony ruhájából, hajából és finom kezeiből
                        áradt.</p>
					<p>- Erzsébet!... - kiáltott öntudatlanul és tétován Wernher és szinte földbe
                        gyökerezett a lába, mikor a vendég egy hirtelen rántással levonta fejéről a
                        fátyolt.</p>
					<p>- Hercegnő... hogy kerülsz te ide?</p>
				</div>
				<div type="chapter">
					<head>V.</head>
					<p>Wernher bíró paláciumát egy sor oszlop két hajóra osztotta; az oszlopok
                        között dúsan faragott, alacsony tölgyfaasztalok állottak cifrán kivésett
                        kecskelábakon. A terem tetőzetét barnára pácolt síma tölgyfakeretek
                        osztották mezőkre. Az egyik mezőben a Wernherius-család lovagsisakos,
                        tollbokrétás címere: a vár hadi oromzata fölött ragyogó üstökös csillag. A
                        másikban az 1262. évszám, a harmadikban a család jelmondata pompázott,
                        művészi gót betűkkel kifaragva; a színes márványlapokból álló padlózaton
                        ragyogó színű bizánci szőnyegek és oroszországi állatbőrök hevertek. A
                        Rittersaal falán, amely kék, piros, sárga arabeszkekkel volt kifestve, -
                        ezt a keresztes háború alatt az araboktól tanulták - Wernherius harci
                        szerszámai lógtak: pajzsok, íjak, kardok, hadi tárogatók, kürtök, s a vér és
                        halál jelképei között az örökélet és mennyei béke tanui: szentek, vértanuk
                        és püspökök képei ékeskedtek. Az ikerablakok félköríves tábláiba ólomkarikák
                        közé illesztett csillámpala-lemezeken szűrődött át a napvilág, amelyből csak
                        lila meg sárga, vörös és kék fénynyalábok jutottak a terembe s a fegyverek
                        bronzán, a padozat márványain s a gerendázat síma fafelületén apró, csillogó
                        reflexekben templomos titokzatossággal tört meg a fény. Az ablakmélyedésben,
                        kőpadokon duzzadt vánkosok, szép, hímzett selymek, kivarrott, aranyozott,
                        festett bőrök bizonyára azt jelentették, hogy a házigazdát messziről feléje
                        nyúló, szép fehér asszonyi kezek dédelgetik...</p>
					<p>A falak mellett padsor futott végig, a terem jobb hajójának közepén magas,
                        emelvényes pohárszékben tálak, tányérok, billikomok, korsók, pokálok -
                        pesti és budai aurifaberek remeklései - állottak. A padok előtt
                        lábzsámolyok hevertek, amelyekre a márványpadozat hidegsége miatt ugyancsak
                        nagy volt a szükség. A mennyezet közepén végighúzódó mestergerendára
                        liliomok, szamócalevelek, fantasztikus állatstilizálások alkotta füzérben ez
                        volt olvasható: Hoc opus fecit fieri magnificus comes Wernherius rector
                        regius montis novi pestiensis anno Domini 1262.</p>
					<p>Szemben az ablaksorral szürkés-sárga márványból épült hatalmas kandalló
                        terpeszkedett, amelynek tátongó szájába télen embervastagságú hasábokat
                        szoktak bedobálni. Most üresen, sötéten és hidegen ásított a kemence szája,
                        amely előtt fából való kerevetre finom prémek és bőrök borultak s e drága,
                        vastag és lágy derékaljban szinte elsüppedt az ember. A kerevet fölött,
                        régi, megfeketedett, kivehetetlen rajzú Mária-kép lógott, előtte egy római
                        ampolnában örökmécs égett.</p>
					<p>Itt, az ampolna vörös kristályüvegén átszűrődő gyengéd fénybe mártva, a
                        kerevet puha prémjein hosszan, fáradtan elnyúlva feküdt Rasenberg Závisz
                        kormányzó felesége, Erzsébet hercegasszony.</p>
					<p>Erzsébet ekkor már asszonyi virágzásának javateljében volt. Elmult
                        harminchároméves, egy tizenötéves leányka anyja. A fehér lepel s a fázósan
                        magára teregetett prémek alatt - az esti homály és a vörös ampolna fényében
                        - jóformán semmit sem lehetett belőle látni. De a hangját, azt a mélyen
                        zengő, bársonyos tónusú érzéki hangot, amely bugyborékolt, búgott, mint a
                        líra, vagy a hárfa húrja, ezt a telemellből jövő muzsikás, zengő hangot
                        hallani magában is kéjes gyönyörűség volt. Most a fáradtság és a fájdalom
                        zokogóvá tette a beszédét.</p>
					<p>- Tizenöthónapos házaséletemben örökös reszketés volt a részem. A cseh-morva
                        határon Fürstenbergben éltünk...</p>
					<p>Így kezdte panaszait a hercegnő, aki hirtelen fölkapta fejét. Az öröm egy
                        sugara átvillant az arcán.</p>
					<p>- Kis gyermekem van, Wernher; azt ugyebár, tudod?</p>
					<p>- Tudom, hercegnő. Imádkozom érted és a kis hercegért.</p>
					<p>- Wernher, a kis fiam hasonlít hozzád. Igen sokat gondoltam rád, mikor a
                        szívem alatt hordoztam. De az Isten nem áldotta meg az én házasságomat.
                        Závisz túlságosan nagy és hős férfiú volt ahhoz, hogy mostohafia, a király,
                        maga mellett megtűrje. Jól tudod, hogy férjem első felesége Kunigunda
                        királynő volt, a mostani király anyja. Csehország csakugyan kicsiny egy
                        királynak és mellette egy Rasenberg-féle kormányzónak. Vencel hamarosan
                        megsokallta az uram hatalmát és dicsőségét és cselt forralt ellene. Ugy-e,
                        borzasztó dolog, mikor a fiúk az apák ellen támadnak?</p>
					<p>- Az élet nagyon kegyetlen.</p>
					<p>- Igen és Závisz túlságosan bízott szerencsecsillagában. Újszülött kis
                        fiúnkat nagy pompával akarta megkeresztelni. Meghívta a porosz hercegeket,
                        öcsémet, László királyt és mostoha fiát, Vencelt, a cseh királyt is. A gyáva
                        Vencel azt kívánta, hogy Závisz maga keresse őt fel Prágában s onnan
                        személyesen kísérje várába, Fürstenbergbe. Uram beleegyezett. Megjelent a
                        prágai kastélyban s a királynőnek hódolata jeléül gyönyörűen hímzett drága
                        fátyolt nyújtott át. Wernher, ismered te a királynőt?</p>
					<p>- Sohasem láttam, hercegnő.</p>
					<p>- Sovány, hajlotthátú, beteges asszony, mindig boszorkányoktól és a fekete
                        mágiától fél. Most is azt hitte, hogy Rasenberg - akit az ostoba csehek
                        varázslónak tartanak - megbűvölte a fátyolt és érinteni sem merte a
                        drágaságot. Hogyan van az, Wernher, hogy mindenkit varázslónak tartanak az
                        emberek, aki különb a többinél? Emlékszel? Terólad is azt beszélték, mikor
                        éjjel hozzám jártál, a Johanniták donjonjához.</p>
					<p>- Ki tudja, hercegnőm, nem a túlvilági lények hatalma alatt állottunk-e
                        akkor?</p>
					<p>- Varázslat? Talán megbántad már, Wernher?</p>
					<p>Wernher megcsókolta a hercegnő kezét, aki szomorúan folytatta:</p>
					<p>- A cseh királyné azt hitte, hogy Závisz boszorkány. Vencel pedig eszeveszett
                        félelmében szemébe vágta neki, hogy áruló.</p>
					<p>- És Závisz?</p>
					<p>- Závisz nyugodtan tiltakozott a gyanusítás ellen és a királyt, aki végre is
                        mostohafia volt neki, ridegen kérdőre vonta, hogy micsoda aljas forrásból
                        meríti gyanuját. E pillanatban előugrott kilenc cseh nemes és megrohanták
                        Záviszt.</p>
					<p>Erzsébet alig tudott beszélni az újra átélt izgalmaktól.</p>
					<p>- Závisz oly óriási erővel védte magát, hogy alig tudták lekötözni. Amikor
                        aztán bilincsekben, mozdulatlanul ott feküdt a király előtt, Vencel
                        felszólította őt, hogy adja vissza a kezén levő királyi várakat. Závisz
                        megtagadta.</p>
					<p>- Mi lett Závisszal? - kérdezte őszinte csodálattal és rokonszenvvel
                        Wernher.</p>
					<p>- A király börtönbe vetette. Jószágait elkoboztatta, de erős várait, amelyek
                        a királyi hadak ostromával dacolnak, most is hiába vívja. Nekem futnom
                        kellett, mert a királyné gyűlöl engem.</p>
					<p>A hercegnő arca itt egyszerre büszkévé és diadalmassá vált.</p>
					<p>- Mellettem a királyné olyan volt, mint egy beteg, ázott kotlós.</p>
					<p>- Hol van Závisz?</p>
					<p>- Most Hlutska várának tornyában ül, amelynek kiugró párkányán van az ő
                        cellája. Ég és föld között lebeg, ezer láb magasságban a mély út felett,
                        baglyok és keselyűk szomszédságában. Én anyám és fivérem oltalma alá
                        szaladtam.</p>
					<p>- Sajnos, most ők maguk sincsenek nagy biztonságban - sóhajtott a bíró, aki
                        tisztelettel állott a kerevet előtt.</p>
					<p>- Mindent tudok. Nincs senkim... egyedül te, Wernher.</p>
					<p>Wernher meghajtotta a fejét.</p>
					<p>- Jöjj hozzám közelebb, - intett a hercegnő, - ülj le mellém ide a
                        nyestbőrre. Félsz tőlem, Wernher?</p>
					<p>Erzsébet megfogta Wernher kezét.</p>
					<p>- Mikor Závisz herceg feleségül kért, a nyúlszigeti zárda refektóriumában
                        kettéhasadt a szűzanya kép nagy tölgyfarámája. Tetejéről leestek az arany és
                        ezüst ereklyetartók, élesen csörömpölve, mint a cintányérok. Éjjel hullát
                        fogtak ki a révészek a Dunából.</p>
					<p>A hercegnő összerázkódott.</p>
					<p>- Závisz herceg szép, daliás férfiú, hős katona, aki a lantot is époly
                        művészettel kezeli, mint az íjat. Páncélban, kopjával a kezében, húsz
                        lovagtól sem ijed meg, de valahányszor az ágyamba jött, mindig megjelent
                        előtte a Szűzanya képe felemelt újjal, mintha figyelmeztette volna, hogy én
                        az egyháznak vagyok eljegyezve. Závisz herceg foga vacogott a félelemtől, az
                        ijedtsége rámragadt és majd megőrültünk a borzalomtól. Szegény kis fiam
                        bizonyára nem lesz hosszú életű.</p>
					<p>- Hercegnő, te sokat lovagoltál és bizonyára fáradt vagy. Nem akarsz
                        pihenni?</p>
					<p>- Adj egy kupa meleg bort, Wernher és mondd meg nekem, hol van a leányom?</p>
					<p>- A zárdában, ahol te is nevelkedtél.</p>
					<p>- Tudja már a származását?</p>
					<p>- Isten mentsen. Még mindig azt hiszi, hogy ő Milutin herceg törvényes
                        gyermeke.</p>
					<p>- Köszönöm neked, Wernher. Szeretsz még engem?</p>
					<p>Wernher nem bírt magával. Megragadta az asszony fejét, ráborult az arcára és
                        megcsókolta a száját. A hercegnő boldogan kacagott.</p>
					<p>- Szeretsz?</p>
					<p>- Hercegnő, a te karjaid ölelése olyan, mint a langyos, habzó víz ömlése
                        testünkön. Hercegnő, légy az enyém.</p>
					<p>- Wernher, mióta vagyok a tiéd?</p>
					<p>- Nem olvastam a napokat, hercegnő, de azt hiszem, a tatárdúlás idején vetted
                        észre először a te Wernheredet.</p>
					<p>- Hat esztendeje, úgy-e? Emlékszem, azóta mennyit jártál hozzám a
                        Nyúlszigetre?</p>
					<p>- Fehér palástban, aminőket a velenceiek hordtak, hogy a hajósok a
                        holdvilágban kísértetnek nézzenek és ne merjenek megszólítani...</p>
					<p>- És egyedül jöttél a csónakon, amelyet vaskarikába fűzött háncsokkal
                        kötöttünk a parthoz.</p>
					<p>- Nem féltél az éjszaka rossz szellemeitől?</p>
					<p>- Semmitől sem félek, ha a te védelmed alatt vagyok.</p>
					<p>Erzsébet felugrott a kerevetről és ledobta magáról fehér gyapjútakaróját. Nem
                        volt rajta más, mint a divatos kettős ing. Egy nagyon vékony, selyemszövésű,
                        egész a bokáig redőkbe hulló, áttetsző, puha lepel alul, fölötte pedig
                        térdig érő, ugyancsak fehér gyapjútunika. Az alsó inget, melynek nem volt
                        ujja, a mell táján apró gombok tartották össze; a felső tunika, amelyet
                        vékony fehér hermelinprém-csík szegélyezett, nyitott volt elől és ujjai
                        felhasítva, minden mozdulatnál megmutatták a hercegnő finom, rózsás kis
                        könyökét és hófehér, gömbölyű karját. A tunikát arannyal hímzett, vékony
                        selyemőv szorította össze a derekán, némileg megfeszítve mellén a ruhát, úgy
                        hogy rugalmas és reszkető, teljes asszonyi keblei átrajzolódtak a vékony
                        szöveten. A hercegnő nem igen volt magasabb a közepesnél; de csípői oly
                        keskenyek, gyomra és hasa oly beesett és kissé rövid derekához túlhosszú
                        lábszárai oly finoman és gyengéden leányosak voltak, hogy rendkívül
                        nyúlánknak látszott, ami mellének egyenesen előrefeszülő, erős dombjait is a
                        valóságnál nagyobbnak mutatta.</p>
					<p>A hercegnő kéjesen ásítva nyújtózott egyet és puha bőrbocskorba szorította
                        lábait, amelyen klasszikus mintákat utánzó olasz divat szerint keresztbe
                        fűzött szíjak feszültek, feltette a kerevet szélére.</p>
					<p>- Wernher, csak téged szeretlek.</p>
					<p>Wernher körülölelte az asszony rugalmas derekát.</p>
					<p>- Ne bánts, kicsit járkálni szeretnék.</p>
					<p>A hercegnő néhányszor fel és alá járt a teremben, amelyre már-már egészen
                        leereszkedett az est.</p>
					<p>Kívülről a vendégek sürgése-forgása, szaggatott kiáltások, cselédek
                        kurjantása, lovak nyerítése hallatszott. Lovászok itatták a lovakat, egy
                        kút kereke erősen nyikorgott. Káromkodásokba, kiabálásokba csókák és varjak
                        hangja keveredett.</p>
					<p>- Hűvös van, tedd be az ablakot. Adj ennem, Wernher.</p>
					<p>És mialatt a bíró a gulyáshúst behozatta, a sót megáldotta, a kenyeret
                        megszegte és imádkozott, azalatt Erzsébet, gondolataiban elmerülve, fel és
                        alá járkált. Mozdulatai délcegek, ide-oda hajladozók, ruganyosak és mégis
                        lágyak, mindenekfelett pedig ingerlőek és csábítóak voltak. Arca bájos,
                        tiszta és okos volt. Mint egy ártatlan bárányé, olyan fényesek és
                        gyermekesek voltak a szemei. Valami összehasonlíthatatlan szépségnek
                        bizonyára nem lehetett mondani, egyéniségének mégis szédítő és lenyügöző
                        volt a hatása. Egy gyönyörűséges asszonyi állat volt, a benne rejlő kún,
                        magyar, olasz és bizánci vérkeverék karakterével.</p>
					<p>- Mintha kissé soványabb volnék, úgy-e? - kérdezte mosolyogva estebéd után és
                        kigombolta mellén az ingét. - Nagyon sokat szenvedtem.</p>
					<p>Csakugyan kissé szikárnak, de ezáltal fiatalosnak, roppant rugalmasnak,
                        acélosnak és szenvedélyesnek látszott.</p>
					<p>Wernher tekintete lángolóvá és zavarossá lett. Szinte részegen és őrjöngve
                        simogatta a hercegnő fényes, fehér, síkos bőrét.</p>
					<p>- Az éjjel nálad alszom - jelentette ki a hercegnő - s aztán
                        továbbmegyek.</p>
					<p>- Hová?</p>
					<p>- Hová? Istenem, hová! - ismételgette a hercegnő és majdnem sírva fakadt.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>Kézai Simon ezalatt a cseh uraktól, Rasenberg Závisz hűséges párthíveitől már
                        megtudta, hogy kicsoda az a fehér asszony, aki Wernherrel eltünt a
                        paláciumban. Az ő imádott fejedelemasszonya újra itt van: ez a gondolat -
                        sok egyéb gondja, búja és keserűsége mellett - elviselhetetlen izgalommal
                        töltötte el a lelkét.</p>
					<p>Kézai Giovanni társaságában az udvarnokok házában aludni tért. Kebléből
                        kivett egy bizánci Mária-képet, letette a padra, melléje jobbról Szent
                        Norbert, balról Assisi Szent Ferenc elefántcsont reliefjét állította,
                        letérdelt és halkan mormolta a rózsafűzért. Mikor elálmosodott, egy bundát
                        maga alá terítvén, ráhajtotta a fejét és nyomban elaludt. Giovanni nem
                        zavarta az imádkozót. Megivott két kupa bort, kiosont az udvarra, ahol
                        sátor alatt pihent a vendégasszony kísérete.</p>
					<p>Nem telt el félóra és a sánta lovag Beatrice, a hercegnő kisebbik komornája
                        szívében egész otthonosan elhelyezkedett.</p>
					<p>- Sohasem szerettem senkit, csak téged - suttogta a fülébe Beatrice és
                        szorosan magához ölelte a lovagot.</p>
					<p>- Tudom - szólt az invalidus komolyan. - Így mondják ezt a hercegnők is. Ezt
                        nagyon szeretem az asszonyokban.</p>
				</div>
				<div type="chapter">
					<head>VI.</head>
					<p>Wernher bíró, Kézai Simon mester és az invalidus Giovanni lovag könnyű hegyi
                        lovacskákon poroszkáltak Buda felé a nyéki úton. Kézai mester, aki hosszú
                        lábait úgy lógatta kétfelé, mintha szamáron baktatna valami zarándokúton,
                        nagyokat hallgatott és többször mélyen felsóhajtott. Wernher bíró is
                        elmélyedt és csak akkor rezzent fel néha, ha Giovanni ajkán felzendült
                        egy-egy dal. Giovanninak kellemes, lágy és nagyon világos tónusú tenorhangja
                        volt. Ha magasra felvitte, az ember hátgerince bizseregni kezdett és a vér
                        az arcába szökött. Tréfás lovagi énekeket tudott a várúrnőről, akiért egy
                        ismeretlen lovag lándzsát tör, ellenfelét kiveti a nyeregből s jutalmul egy
                        éjszakát kap a hölgytől. Egyetlen éjszakát, semmivel sem többet. És ettől a
                        boldogtalan vitéz szájaíze nagyon finnyássá lesz. Többé nem ízlik neki a
                        csaposleány, vagy szolgálóasszony szimpla szerelme. Nem izgatja a fonóban
                        vagy a fürdőben szemérmetlenkedő polgárleány, sem a faluk kendert tiloló
                        ártatlan szűze. Meghibbant lélekkel lohol, izzad, keresi a küzdelmet, az
                        előkelő udvarokban epedve pengeti a lantot, minden úrnőért megverekednék, de
                        senki sem reagál a hetyke kihívásaira. Valóságos futóbolond lett belőle, az
                        ajkán mindig ott van annak az egyetlen csóknak az íze, az orrában annak az
                        egyetlen éjszakának az illata... szegény bolond... futóbolond...</p>
					<p>Erről énekelt a vidám Giovanni és gúnyos enyelgéssel Kézai Simon felé
                        kacsintott. A krónikás önkénytelen naívsággal megjegyezte:</p>
					<p>- Csakugyan, a hercegnők szeszélye néha kiismerhetlen.</p>
					<p>Giovanni nevetett, Wernher bíró azonban nem is hallotta a tréfálkozást, az ő
                        gondolatai ezalatt egészen másutt jártak. Azon töprengett, vajjon sikerül-e
                        neki megmenteni a királyt.</p>
					<p>- Istenem, - fohászkodott csendesen, - térítsd okos, helyes útra a királyt.
                        Hiszen ő alapjában olyan nemes, lovagias, méltányos és nagylelkű. Látod,
                        mennyi földet, falut, jobbágyot, rabszolgát adományozott a Te egyházadnak.
                        Engedd, hogy alaposan eldöngesse ellenfeleit, vagy ha erre nem tartod őt
                        elég erősnek: hadd kössön békét az érsekkel. Budavára minden polgára
                        fejenkint tíz márkát ad a Szentföld visszafoglalására és egyszülött,
                        fiadnak, Krisztus urunknak dicsőségére Jeruzsálemben kórházat építünk.</p>
					<p>- Amen, - szólalt meg halkan, mint aki lelkével érez, lát és hall mindent,
                        amit ura és bálványa gondol... Amen, - felelt Kézai Simon, a krónikás.</p>
					<p>...Ahogy a nyéki hegyről lefelé ballagtak, Wernher bíró lelkesedve mutatott a
                        velük szemben kibontakozó Várhegyre.</p>
					<p>- Nézzétek, ez a mi szent hegyünk.</p>
					<p>Giovanni nagy bőbeszédűséggel kezdte dícsérni a hegy alakját, amely olyan,
                        mint egy oltár, mint a Gorizim hegye, Szichem városa fölött.</p>
					<p>- Vagy mint Sikár mellett az Ebal gerince, - toldotta meg Simon.</p>
					<p>- Bizony, - szólt a bíró - olyan ez a hegy, mint a jeruzsálemi templom
                        magaslata. Ez a mi szent hegyünk, ez az a szikla, amelyen az ország
                        dicsősége épül. Ezt a sziklát kell erőssé és gazdaggá, bevehetetlenné és
                        hatalmassá tenni. Arannyal kell beborítani és cédrusfákból kell cölöpöket
                        verni a lábaihoz. Alá kell támasztani kőpillérekkel és ezüstrudakkal. Itt
                        kell hatalomnak, tudománynak, erőnek és szépségnek trónt emelni, hogy
                        uralkodjék az ország felett. Olyan ez a hegy, mint az olajfák hegye. Béla
                        királyunk könnyeivel, izzadságával és vére hullásával szentelte meg a
                        hegyet, amikor a kővárat építette. Ezek a falak Jericho falai: ha ezek
                        leomlanak, mindnyájan elpusztulunk.</p>
					<p>- Gróf úr, te bejártad az egész világot: oly sok különb hegyet, folyók felett
                        őrt álló várat, nagyobb, meredekebb, merészebb, vadabb sziklabércet láttál;
                        láttad a rajnamenti várakat, amelyek ég és föld között lebegnek s a vizekre
                        terítik árnyékukat, - mondta Giovanni. - Mit szeretsz ezen a hegyen?</p>
					<p>- Azt, hogy a miénk. A mi szent hegyünk - ismételte a gróf komolyan és
                        ünnepélyesen.</p>
					<p>Wernher bíró teste a hercegnő csókjainak nyomán fáradt és bágyadt volt; de a
                        lelke üde, merész, forró és extázisra hajló, mint aki az élet és a rajongás
                        forrásából ivott.</p>
					<p>A nap már jó magasan állott a vár fölött, amikor a hegy lábához értek.</p>
					<p>Wernher szeretettel, szinte az apa lázas elfogódottságával nézte a hegy
                        peremén elhúzódó keskeny, nem is nagyon hosszú, de erős és kihívó
                        bástyafalakat. A köröndök kiugró terméskőfalai mélyen lenyúltak a
                        hegyoldalba, mintha alá akarnák támasztani a várhegyet. A budai hegyek és a
                        várhegy között nem éppen tágas, de kellemes földhullámokkal meg-megszakított
                        teknő terült el. A nyugati hegyoldalon tehenek legelésztek. Egy-egy
                        mezítlábos, ingre vetkőzött kisleány hosszú fűzfavesszővel hajtotta a
                        széleshomlokú, nagyszarvú és füstösnyakú fehér állatokat. A tehenek lassan,
                        szinte bánatosan lépegettek egyet-egyet a kövek között, a leányka együgyű,
                        melódiátlan nótát dúdolgatott. Ilyenre mondhatta a boldog emlékezetű Gellért
                        püspök tréfásan:</p>
					<p>- A magyarok szimfóniája.</p>
					<p>Feljebb a várfalak alatt a mohos kavicshumust erősen sárguló bokrok, sötét
                        bozót, kecskekóró, hajnalban nyíló vadvirág tarkították.</p>
					<p>A szombati kapuhoz meredek országút, haladt fel. Itt a kapunál lándzsás őrök
                        beszélgettek nagyszakállú zsidókkal. Csak körvonalaik látszottak, mert hátuk
                        mögül éppen Wernherék szemébe sütött a nap. Emiatt a vár szilhuettje is
                        élesebben rajzolódott ki. Wernher megelégedéssel konstatálta, hogy az ő
                        városkája kicsiny ugyan, de elragadóan szép és festői. Várfalainak, kiugró
                        bástyáinak nem volt ugyan még viharvert, régies patinája, de mellvédje szép
                        vonalakban futott végig a hegytaréjon. Négy templom - a Ferenciek
                        János-temploma, a Miklós-templom, a németek Nagyboldogasszony-egyháza, a
                        magyarok Magdolna-temploma - sorakozott egymás mellé északról délnek s a
                        sort lenn a Szent Péter-egyház, fenn a várhegy déli szélén a királyi vár és
                        kápolna zárta le. A várbástya északkeleti sarkán állott Wernher egyik háza,
                        magas, kétemeletes, tornyos épület, amelyben most nem lakott senki, gazdája
                        csak azért építette, hogy szépítse a várost, hogy kiegészítse a bástya
                        körvonalait és teljessé tegye a várhegy távlati képét, amelyben nándorhegyi
                        majorjából oly nagy gyönyörűséggel szokott elmerülni.</p>
					<p>- Giovanni Benvenuto, - kiáltott Wernher a hátul el-elmaradozó invalidusra -
                        hogy tetszik neked ez a város?</p>
					<p>Giovanni ravaszul mosolygott:</p>
					<p>- Mit szólnál hozzá, comes, ha legalázatosabb szolgád vakmerő volna azt
                        tartani, hogy Párizs mégis különb város Budánál?</p>
					<p>Ekkor már átlépték a Zsidókaput, amelynél néhány lábasház - árkádos épület -
                        jelezte, hogy itt a kereskedők negyede kezdődik. Eleinte elég szabályosak
                        lehettek ezek az uccák, de mikor rohamosan népesedett a várfalak által
                        körülhatárolt felső város, a várbeliek úgy segítettek magukon, ahogy tudtak.
                        Közbe építettek, toldoztak, foldoztak s ha szélességben nem
                        terjeszkedhettek, fölfelé kapaszkodtak. Így fért el a falak között mintegy
                        kétszáz kisebb-nagyobb ház, palota, kőhajlék, templom, zárda, az utcákon,
                        tereken és kertek bokrai között. Ez a kétszáz ház volt Wernher bíró Budája,
                        a királyi vár palládiuma alatt épült várhegyi újváros.</p>
					<p>A szombati kapunál nem nagyon épületes látvány tárult a bíró szemei elé. Egy
                        csúf, öreg kofaasszony egy fiatalabb némbert hajszolt maga előtt, akinek
                        gyerekfejnyi kődarabbal megterhelt általvető lógott a nyakában. Az üldözött
                        asszonyt az öregebbik vashegyű rúddal nógatta futásra. Így büntette a városi
                        magisztrátus a nyelveskedő kofákat, mindjárt a sértett félre bízván az
                        ítélet végrehajtását.</p>
					<p>Wernher elfordította a fejét.</p>
					<p>A városban valami nagy, lázas nekikészülődés sürgése-forgása rajzott. A
                        templomok körül bódékat ácsoltak, hosszú póznákat ékeltek a kavicsos földbe,
                        a Miklós-téren s a Szombathelyen, a bástyák mentén gerendákból állásokat
                        szögeltek össze s korlátokkal kerítettek be kisebb-nagyobb területeket. A
                        vízi kapun dunavíz-hordó emberek jöttek-mentek, súlyos korsót cipelve nagy
                        rúdon, vagy két-két tömlővel megterhelt lovat hajtva maguk előtt. A vizet
                        ciszternába gyüjtötték, amelyet a királyi palota előtt ástak, nehogy
                        tűzveszedelem esetén víz nélkül legyen a város. Budavára a kisasszonynapi
                        vásárra készült.</p>
					<p>A szűk, görbe utcák szeméttel, hulladékkal, fűrészporral, forgáccsal és
                        meszes homokkal voltak tele. Kocsik jártak-keltek gyékényfonással,
                        ponyvákkal letakart nagy teherrel, alig tudva egymásnak kitérni. Magyar,
                        kún, német, olasz káromkodások hangzottak a máskor oly csendes utcákban,
                        ahol a házak előtt rendesen álmos kutyák szunyókáltak és öreg, fáradt
                        macskák nyujtózkodtak.</p>
					<p>Feltűnő volt, hogy papot, vagy királyi embert, apácát vagy Jánosrendi lovagot
                        egyet sem láttak a városban. Budavára átok és kiközösítés alatt állott, a
                        nyúlszigeti és óbudai egyházi személyek elkerülték, a helybeli papok
                        vezekeltek. Csupán a Boldogasszony-templom és a magyar egyház plébánosa,
                        valamint Lajos fráter, egy maga is kiközösített minorita szegték meg a
                        tilalmat, bár a harangokat ők sem merték meghúzatni s a szent misét zárt
                        ajtók mögött mormolták szomorú elvonultságban.</p>
					<p>Wernher bíró szótlanul és komoran elgondolkozva ballagott a vár nyugati
                        bástyáján végig. Most mintha a nagy vásár is alig érdekelné, tépelődő,
                        aggódó lelke a királlyal és Erzsébet hercegasszonnyal volt tele.</p>
					<p>Wernher bírónak hiába köszöngettek a Zsidó utca nagykereskedői és bankárai, a
                        gróf nem látott és nem hallott semmit.</p>
				</div>
				<div type="chapter">
					<head>VII.</head>
					<p>A Zsidó ucca közvetlenül a várfal alatt húzódott; mögötte mindössze két-három
                        házikó lapult meg, amelyekben katonákon és éjjeli őrökön kívül csak a
                        kovács, meg egy acélköszörűs lakott s a legszélsőből csapszék borszaga
                        áradt. A kocsma előtt kofaasszony üldögélt és főtt almát, birkasajtot és
                        savanyú ugorkát árult. A csapszék körül gyakran ittak áldomást hátsóvárosi,
                        táborréti és hárshegyi kapások s ilyenkor a közeli Zsidó utca lakosai
                        ugyancsak jól elreteszelték a házak és boltok ajtait s ablaknyílásait.</p>
					<p>Kétszáz ember élt ebben az eldugott, lenézett és babonáshírű utcában, amely
                        maga egy külön kis város volt Budavár nyugati lejtőjén. Az utcában
                        nagykereskedők és kisboltosok gondosan elkülönítve éltek. A nagykereskedők
                        háza komoly, símafalú téglaépület. Ablak alig egy vagy kettő rajta; ha
                        kettő, akkor azokat nem egymás mellé, hanem egymás fölé vágták. Az ablakot
                        mindig lefüggönyözték és nehezen nyíló, vastag, barátságtalan tölgyfaajtót
                        kellett megkopogtatni, hogy beengedjék az embert.</p>
					<p>Juda ben Adret kőpalotájával kezdődött a Zsidó utca és Hekkul egyházfi sárból
                        és fából összetákolt viskójával végződött. Hekkul és felesége, Szába
                        asszony, ajándékba kapta a düledező vackot a hitközségtől, amelynek sáfárja,
                        szolgája, postása, reggeli keltegetője és templomosa volt a töpörödött öreg
                        házaspár. Hekkul és Szába egyébként évek hosszú sora óta egyre azon
                        töprengtek: miképpen lehetne meggazdagodni.</p>
					<p>- Valami üzlet után nézhetnél, apjuk, - sóhajtott naponta húszszor Szába
                        asszony, aki, élhetetlensége miatt, a világ legrosszabb zsidajának tartotta
                        az urát.</p>
					<p>- Csak szerencsém volna, csak akkorka szerencsém, mint egy szem a Duna
                        fövényéből, mint egy pikkely a bajuszos hal testén, mint egy szál a birka
                        gyapjúján. De nekem soha életemben nem volt szerencsém és Isten azt akarja,
                        hogy szegényen haljak meg. Igyekszem meggazdagodni, de ellenem esküdtek a
                        csillagok. Ha szemfedőkkel kereskedném, senki sem halna meg, ha gyertyát
                        árulnék, a nap le nem nyugodnék halálom órájáig.</p>
					<p>Így dörmögött az öreg egyházfi, aki teherhordó szamara, játékszere, pajtása,
                        meghitt bizalmasa és bűnbakja volt minden hitsorsosának és néma céltáblája,
                        csendes és mosolygó filozófus mártírja a duhaj fuvarosok, kőművesek, és
                        ácsok gúnyjának és kötekedésének.</p>
					<p>Hekkult még a felesége is lenézte, mert neki intím, bizalmi állása volt a
                        családoknál. Bába volt és kuruzsló asszony; jósolt a fiataloknak és
                        vigasztalta az öregeket. Szába asszony kifogyhatatlan korsója volt a
                        praktikus tudományoknak és a bölcseségnek, amiből keresztény és zsidó
                        egyforma bizalommal merített, ha bajba jutott. Szába tudta, hogy mit kell
                        csinálni, hogy szép, erős, egészséges legyen a gyerek; arról is tudott
                        tenni, hogy fiú legyen, vagy leány, hogy szőke legyen, vagy barna, hogy
                        világoskék legyen a szeme, vagy fekete, mint a kormos éjjel; sőt akkor is
                        Szába asszony tanácsát kérték ki, ha egyáltalán semmiféle gyerekre nem vala
                        szükség. Szába asszony csak nagyon megbízható és előkelő házaknál vállalt
                        ilyen kényes megbizatásokat. Jól tudta ugyanis, hogy a fejével játszik, ha
                        valami kitudódik. A budai zsinat úgy rendelte, hogy a Dunába öljék azokat az
                        asszonyokat, akik rozsüszöggel, vagy nadályfűvel kúrálják a
                        hajadonokat.</p>
					<p>Juda és Hekkul háza között - mintha földrengés szeszélye keverte, forgatta,
                        csavarta volna hétrétűvé - keskenyen, félszegen, bátortalanul és sután
                        húzódott a bástya mentén a Zsidó utca, a földkerekség legporosabb,
                        leggödrösebb és legzugosabb gettója. Némelyik ház csak a féloldalával
                        fordult az utcára, mintha csak úgy véletlenül nézne hátra: a szembenlevő
                        csűrrel egy percre elbeszélgetni. A másik ablak nélkül, mint egy vak koldus,
                        dőlt ki a sorból, hetyke, magas, ferdefedelű szomszédja árnyékában. Budavár
                        többi utcája sem volt valami túlságosan egyenes, széles és rendes; de a
                        Zsidó utca néhol úgy összeszűkült, hogy a nap délben is alig tudott
                        átbújtatni néhány sugarat a majdnem összeérő tetők között. Máshol meg
                        kiszélesedett, mintha fulladása közben lélegzetre tátaná ki a száját.
                        Rothenburgi Salamon háza előtt, a domboldal nyerges kiemelkedésénél, a
                        kapunál megtört az utca és délkeletnek fordult. A fordulónál kis terecske
                        képződött, amelynek gödrében összefolyt az esővíz és a házak szennyvize:
                        roszszagú, folyton gőzölgő, opálos színben játszó zsíros lé, ételfolyadékok,
                        ruhák öblögető leve, amelyet a gyapjú festékje kékes-barnás, vagy vöröses
                        színűvé tett. Itt álldogáltak a vízhordó leányok az oszlop körül, amelyre
                        négyoldalt vaskampókat erősítettek. Vásár napján itt, a vaskampók körül
                        ütötték fel a lacikonyhát, ahol idegen zsidók rituális ételeket, birkahúst,
                        sóshalat és hagymát ettek.</p>
					<p>Az utca északi felében az előkelők, déli részében a kisemberek laktak. Fent
                        volt Kohen Avigdor, a bécsi származású csinos zsidó gavallér háza, mellette
                        a fűszerárus Bergman épített csarnokot a gyömbérnek, faolajnak, borsnak,
                        sáfránynak és cukornak, amiket roppant drágaságuk miatt csak a
                        legelőkelőbb bécsi, mechelni, zürichi és brüsszeli nagykereskedők számára
                        tartogatott. Kicsinyben nem adott el egy unciát sem s a budai lakosság alig
                        is ismerte Bergman ínycsiklandozó élelmiszereit. Bergman volt a
                        legelzárkózottabb és legbüszkébb lakója a Zsidó utcának; valószínűleg, mert
                        mindig arab és velencei kereskedőkkel érintkezett. Néhány gazdag tőzsérnek,
                        pénzváltónak és földbérlőnek volt még itt háza s Rothenburgi Salamon büszke
                        és hallgatag palotája után, amelynek rácskerítésén át csak néha-néha
                        lehetett egy házbelit megpillantani, a kisemberek apró viskói
                        következtek.</p>
					<p>Ezek a fenyőfából, sárból, nádból és régi törmelék óbudai kőből összehordott
                        fecskefészkek azonban nem tudtak oly kicsinyek, szűkek és jelentéktelenek
                        lenni, hogy azokat egyetlen háztulajdonos teljesen a magáénak mondhatta
                        volna. A legtöbbnek két gazdája volt, de akadt, amelyiken öt-hat
                        osztozkodott. Ha az utcára kapuja volt a háznak s jobbról és balról egy-egy
                        ablak, bizonyos, hogy a kapuhasználat fölött, szigorú szerződés dacára, két
                        gazda veszekedett. Emeletes háznál pince, földszint, emelet, padlás mind
                        külön háziúr kezében volt, ami sok heves vitára, pörlekedésre és zűrzavarra
                        adott alkalmat. Ilyen jogi viták eldöntése a Bethdin, a törvényszék elé
                        tartozott, mert a zsidóbírót, a budai prépostot, csak a legelkeseredettebb
                        esetben hívták ítélkezésre.</p>
					<p>Az apró zsidók házába néhol becsurgott az eső; néhol átjárt rajta a patkány;
                        ablak és ajtó híján ki- és bebarangolt a téli szél s a fagy néha vastag
                        jégrétegeket formált a falakra az emberek lehelletéből; a kutyák szabadon
                        garázdálkodtak a kerítetlen házak körül s nem egyszer róka vagy farkas
                        látogatta meg a hízott libák ólját; a budai gyerekek sok bajt és bosszúságot
                        okoztak az apró boltok tájékán; udvari vitézek, csatlósok, nyergesek,
                        kocsisok, lovászok sok illetlen garázdálkodásra ragadtatták magukat a
                        Zsidó-utca szegényebbik felével; - de erősen tévedne, aki kétségbe vonná,
                        hogy mégis itt, e piszkos, szűkös, egészségtelen zugokban laktak a
                        boldogabb, megelégedettebb és vidámabb zsidó emberek. Bizony, ezért
                        megirigyelhették őket ott fenn, a nagykereskedők mindig zárkózott, csendes
                        és büszke kőpalotáiban, ahova, ha idegen tévedt, mindig megkérdezte, mit
                        gyászolnak e bezárt ablakú, komor hajlékok és kivel vagy mivel dacolnak e
                        hangulatos és bizarr formájú házak lakói. Az odatévedt ember valahol
                        Kasztiliában képzelte magát, ahol a gondnak és aggodalomnak nesztelen és
                        sötét árnya bujkál a házak között. Kasztiliai, arragóniai, belga és német,
                        lengyel, orosz és pérai zsidók keveréknépe ődöngött e városrészben, ahol
                        majdnem minden ember más nyelven becézte a gyermekét, de valamennyi egy és
                        ugyanazon nyelven imádta az Istent.</p>
					<p>Itt üldögélt Wernher bíró, a zsidótörvényszék elnökének, Juda ben Adretnek a
                        háza előtt, egy nagy fehér kövön, amely valamikor, talán ezer évvel ezelőtt
                        Mercurnak, vagy Apollónak volt az oltárköve. A gróf előtt félkörben állt a
                        három zsidóbíró, Juda, Salamon és Kohen, akik elégedetten és önérzetesen
                        simogatták szakállukat, mert már elintézték Wernherrel a hadikölcsön ügyét.
                        Velük volt Giovanni lovag, az invalidus kancellista is.</p>
					<p>Vasárnaponkint este sokszor üldögélt Wernher bíró e helyen s a zsidók, akik
                        ilyenkor a szombati ünnepek örömeit pihentették a házuk előtt, kiváncsi
                        tisztelettel pillantgattak Juda háza felé. Ma éppen nagyon szép szeptemberi
                        este volt; a levegőben csókák kiabáltak s a Boldogasszony templomának tornya
                        kezdett kékes homályba tünedezni.</p>
					<p>Szép, békességes, enyhe galileai csendesség honolt ezeken az estéken. Nem is
                        galileai, hanem bölcs, boldog magyar csend, amiben az egész Európából
                        kiüldözött zsidó boldogan és hálásan pihent meg.</p>
					<p>Rothenburgi Salamon éppen erről beszélt a bírónak.</p>
					<p>- Ó, uram, te jobban tudod, mint mi, mit szenved a zsidóság két évszázad óta.
                        Két évszázad óta vér és arany jelöli a zsidók útját egész Európán át. A
                        zsidó vér hullik, mint a szakadó zápor, mert a zsidó arany sohasem tud elég
                        bőségesen ömleni bizonyos feneketlen tarisznyákba. Jákob fiai keletről
                        nyugatra és nyugatról keletre vándorolnak, mint a bélpoklosok; nyomukban a
                        véres kard, a máglya tüze és a zsineg, amivel megfojtják őket. Én Mainzban
                        ezerháromszáz holttest fölött imádkoztam tavaly, a Rajna mentén tizenhétezer
                        kedósim szelleme bolyong a vizek felett. Apám, anyám ezelőtt hét évvel
                        haltak meg Münchenben, ahova Mainzból menekültek. De akárhova futottak
                        volna, Speierben, Oppenheimben, Wormsban, Bécsben, mindenütt utoléri őket a
                        halál kaszája, a Judenbräterek rostélya.</p>
					<p>- Ami elmult, az elmult, - szólt közbe Kohen, a bécsi gavallér, aki félt,
                        hogy a bíró rossz néven veszi a panaszkodást.</p>
					<p>- No nem mondom, - enyhítette a dolgot Salamon - a sebek begyógyulnak és aki
                        élve maradt, hálát adhat az Istennek, hogy ilyen helyre vezette, mint a mi
                        jó és békességes Budánk. Azért mégis szép az élet, gróf úr, és minden zsidó
                        örvend, ha családjára és gyermekeire tekint. Kedvükért tűri a hegyesszarvú
                        kalapot és büszkén viseli a sárga foltot a kabátján. És tudja-e, gróf úr,
                        mit érzek én, mikor a belső szobámban számadást vetek és rájövök, hogy mind
                        az öt gyermekemnek szép pénzt tudok adni, mert iparkodom, hogy legyen nekik,
                        amivel megússzák az örvénylő vizeket!</p>
					<p>- Mindenki iparkodik - szólt Juda - és aki iparkodik, annak szerencsét ad az
                        Isten.</p>
					<p>A bíró csendesen hallgatta zsidó barátait és elmesélte nekik terveit, hogy mi
                        módon teszi naggyá és széppé, hatalmassá és erőssé Budát. A zsidók
                        csordultig tele szívvel nyelték a bíró szavait s kabátjuk feneketlen
                        zsebében lelkesedve csörgették a pénzt. Most minden áldozatra készek lettek
                        volna, hogy megvalósítsák a bíró merész álmait.</p>
					<p>E pillanatban Juda házából két köpenyeges alak lépett ki. Bő, barna,
                        lepedőformájú ruhájukban csak egész közelről lehetett rájuk ismerni: az
                        egyik Minna, Juda leánya volt, a másik pedig annak testvérbátyja, Simon.
                        Egyik sem volt még húsz esztendős. A leány szép spanyol-arab típus, a fiú
                        kissé beteges, vöröshajú, alacsony növésű. Azt mondták róla, hogy
                        nyavalyatörős. A két gyermek a Dunapartra ment vízért.</p>
					<p>Minna egy cserépkorsót vitt a kezében, majd, amikor elhaladt a beszélgetők
                        előtt, a fejére tette azt. A korsót egyik felnyújtott karjával támasztotta
                        meg s amint így, bő köpenyegében, kinyújtott karral a várhegy taraján
                        lépegetett, a vöröses égboltozat hátterében olyan volt, mint a samariai
                        asszony.</p>
					<p>Wernher bíró érdeklődve nézett utána a szép leánynak, akinek alakját
                        feltartott karja és a hosszúnyakú füleskorsó eszményien megmagasította.</p>
					<p>- Szép leányod van, Juda - mondta az apának, aki a bókot kissé fanyar
                        mosollyal fogadta és hirtelen másra terelte a beszédet.</p>
					<p>- Csak a káptalan ne akadékoskodjék a vásárvámokkal.</p>
					<p>- Hasztalan erőlködés - szólt büszkén a bíró - A budai zsinat óta...</p>
					<p>Giovanni közbeszólt:</p>
					<p>- Hej, a budai zsinat! Éppen tíz esztendeje! Sohasem felejtem el életemben.
                        Fülöp fermói püspök udvarához voltam beosztva éppen. Akkor ismertem meg a
                        gróf urat s elgondoltam, hogy ha nekünk ilyen emberünk lett volna csak
                        egyetlen egy is Bolognában! Csakhogy nálunk meg Firenzében és Génuában nem
                        urak, hanem szatócsok kormányozzák a várost és a fejükben nem agyvelő
                        székel, hanem szárított sáfrány és töröttbors szárad. A gróf úr akkor szépen
                        kitette a fermói püspök szűrét.</p>
					<p>Giovanni láthatólag kéjelgett a visszaemlékezéseiben.</p>
					<p>- Micsoda temérdek nép volt itt! Légiója a papoknak. Érsekek, püspökök,
                        apátok, priorok, dékánok, esperesek, prépostok, plébánosok, kanonokok.
                        Mindegyiknek káplánja, csatlósa, zászlósa, címerhordozója, kocsisa, bérese,
                        lovásza és egy vagy két szép lombardiai kenőasszonya volt derékfájás
                        és álmatlanság ellen. A kanonokok emellett szerették a budai leányokat is
                        és sokra becsülték a kún szűzeket, akiket egyúttal meg is kereszteltek. A
                        püspök akarta, hogy a kúnok megkeresztelkedjenek és jó erkölcsű, jámbor
                        polgárok legyenek, mint a németek és olaszok. Evégből rengeteg sarlót és
                        borotvát hozott magával, hogy a kúnokat megfossza hosszú hajuktól és símára
                        borotválja arcukat. A püspök azt hitte, hogy a pogányságnak hajában van az
                        ereje, mint Sámsonnak.</p>
					<p>Giovanni elemében volt s mikor látta, hogy a bíró jókedvűen mosolyog, hangos
                        kacagással folytatta:</p>
					<p>- Hát a kún leányokat sikerült is megtéríteniök. Soha annyi kún kölyök nem
                        látott napvilágot, mint ez áldásos munka idején.</p>
					<p>A zsidók csak csendesen és titokban nevettek ezen a cinikus és léha
                        beszéden.</p>
					<p>- Tagadhatatlan, hogy Fülöp püspök kemény legény volt és ki tudja, súlyos
                        öklével mint nehezedik rá az országra, ha véletlenül olyan ellenfélre nem
                        akad, mint a bíró úr. No de azt a futást! Egyszer csak halljuk, baj van a
                        püspökök táborában. Elfogyott a rozskenyerök. A budaiak nem adnak enni! Ez a
                        vészkiáltás mindenkinek elvette a kedvét a tanácskozástól. Éhes gyomorral
                        nem lehet Istent dicsőíteni, és Fülöp püspök jó törvényhozó volt, de rossz
                        koplaló. A kanonokok azt mondták: nemcsak Isten igéjével él az ember. A
                        kulcsárok, pincemesterek, szakácsok, kukták, mosogatók, pecsenyesütők és
                        nyársforgatók erélyesen követeltek valamit, vagy valakit a nyársra. A gróf
                        ur és a budai polgárok nem ijedtek meg a pecsenyesütőktől és a zsinat
                        tagjai, világi papok, szerzetesek, gvardiánok, custosok, ciszterciták,
                        bencések, premontreiek, prédikátorok, minoriták és más egyéb rendek
                        káptalanjai, ispotályosok, templomosok s a Szűz Mária-lovagrend mesterei,
                        praeceptorai, fráterei és vitézei bánatos gyomorral vonultak ki a tótfalusi
                        kapun és ájtatosan és éhesen, mint az első keresztények, - minthogy az öt
                        kenyér csodája sehogy sem akart megismétlődni, - Esztergom felé húzódtak.
                        Éppen tíz esztendeje ennek...</p>
					<p>Wernher bíró megsokalta az olasz istentelen beszédét és kezének egy intésével
                        elhallgattatta az invalidust. Odafordult Judához:</p>
					<p>- Honnan jönnek áruid?</p>
					<p>- Brüsszelből, Aachenből, Kölnből és Tirlemontból. Azonkívül velenceiektől
                        vettem néhány mázsa selymet. Firenzei és veronai posztóban sem lesz hiány,
                        ha ugyan útközben el nem rabolják a génuaiak.</p>
					<p>- Jó áru?</p>
					<p>- Gyönyörű posztó. Dalmáciában és Tótországban a királyné vitézei szívesen
                        adnak rőfjéért egy ökröt vagy lovat. A Németújvári grófoknak tavaly száz
                        rőffel adtam el a skarlátból, száz ökröt adtak érte. Igaz, hogy a komáromi
                        révnél megtámadtak és visszavették tőlünk a barmokat.</p>
					<p>- Hát Köln?</p>
					<p>- No majd meglátjuk. Ha élve ideér az emberem, onnan is lesz valami. Bécs és
                        Esztergom azonban erősen szaglász az országutakon. Minden bokor halált
                        rejteget. Amíg Bécs és Esztergom városát a király el nem riasztja a
                        kalózkodástól, addig a kereskedők nem szívesen jönnek Budára.</p>
					<p>- De azért csak jönnek, - mosolygott a bíró.</p>
					<p>- Persze, hogy jönnek. Élni csak kell, uram! A keresztes hadak söpredéke úgy
                        gyilkolta a zsidót, - bosszúságból, vallásosságból, szórakozásból,
                        unalomból, - mint a legyet. A zsidó azért mégis ment a seregekkel s árulta
                        borát, szerszámát, posztóját, fegyvereit és csizmáját. Zsidó volt a
                        markotányos, az élelmező, az szállította a zabot és a szénát.</p>
					<p>- És meggazdagodott, - szólt közbe Giovanni.</p>
					<p>- Vagy meggazdagodott, vagy agyonszúrták...</p>
					<p>Közben öregeste lett. Pestről áthallatszott a nyolcórai harangszó. A budai
                        polgároknak mindig összeszorult a szívök, valahányszor óbudai vagy pesti
                        harangot hallottak. Az ő templomaik tornyában mozdulatlanul lógtak a
                        harangok, az interdiktum súlyos átka nehezedett rájuk s a megnémult,
                        elátkozott, halálraítélt, harangokat még az eretnek Lajos fráter sem merte
                        megkongatni.</p>
					<p>A pesti harangok csengése, bongása átsírt a Dunán s a budai polgárok
                        keresztet vetettek magukra. Este nyolc óra s józan életű, komoly ember
                        ilyenkor visszavonul házába, gondosan elreteszeli ablakát, ajtaját, miután
                        házőrző kutyáinak nyakáról leoldozta a kölöncöt. Később sötét van s a
                        girbe-görbe budai utcákon, szűk sikátorokban, mészárszékek, kenyérsütők,
                        lacikonyhák és korcsmák között goromba révészek, duhaj kún legények és
                        részeg molnárok közé keveredni, ilyenkor, vasárnap este, nem tanácsos.</p>
					<p>Wernher bíró elbúcsúzott barátaitól s maga is pihenni tért.</p>
				</div>
				<div type="chapter">
					<head>VIII.</head>
					<p>Az est alattomosan és sebesen terítette fekete köpenyét a budai hegyre. Nyolc
                        óra volt. Minna és testvére is visszajöttek a Duna partjáról, fejükön
                        mozdulatlanul ült a teli korsó, félkarukkal meg-megtámogatták néha, ha
                        testüknek megbillent az egyensúlya. Simon előresietett és Wernher bíró háza
                        előtt magára hagyta nővérét, Minnát. A leány letette fejéről a korsót,
                        nekitámaszkodott egy magas kőoszlopnak és halk hangon monoton melódiájú,
                        ismeretlen dalba fogott. Az Énekek Énekéből voltak a versek.</p>
					<p>Az ő orcája hasonlatos a drága</p>
					<p> Füveknek táblájához,</p>
					<p> Amelyek illatos plántákat nevelnek.</p>
					<p> Az ő ajkai liliomok,</p>
					<p> Melyekről csepegő mirrha foly.</p>
					<p> Az ő kezei aranyhengerek,</p>
					<p> Melyek befoglaltattak topázba.</p>
					<p> Az ő teste elefántcsontból való mű,</p>
					<p> Zafirokkal megrakva,</p>
					<p> Az ő tekintete, mint a Libánus;</p>
					<p> Tetszetős, mint a cédrusfa.</p>
					<p> Az ő inye édességes</p>
					<p> És ő mindenestül fogva</p>
					<p> Kívánatos.</p>
					<p>Ezt dalolta Minna halkan dudorászva, könnyező szemmel, magamagának. Minna a
                        zsoltároknak, szent énekeknek és spanyol-arab földön termett zsidó
                        verseknek nagy tudója volt. Szép, tiszta, szelíd hangján úgy énekelt, mint a
                        fülemile, mikor a ligetekben mogyoróbokor alatt megbúvik.</p>
					<p>Minna hangja szemérmesen, de odaadóan zengett és piros volt a leány arca a
                        dal szenvedélyétől. Wernher gróf fia, László, egy szép és eszes húszéves
                        suhanc, aki most jött meg a páduai egyetemről, házuk kapujából kilépett és
                        megszólította a leányt, aki újra fejére tette korsóját és hazafelé
                        indult.</p>
					<p>- Hová sietsz, Minna?</p>
					<p>Minna elpirult, letette a korsót és közelebb lépett a diákhoz. Majdnem minden
                        este így találkoztak s beszélgettek távoli világokról, itáliai csodákról,
                        nagy hajókról, amelyek a perai kikötőből jönnek, óriási templomokról és
                        márványoszlopokról, boszorkányokról, akik lombárdiai leányok és asszonyok
                        testében járnak, fényes lovagvárakról, keresztes vitézekről, narancsfákról
                        és arab lovakról.</p>
					<p>Ma is kissé tovább beszélgettek, mintsem illendő lett volna.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>Juda fia, Simon, már régen otthon volt s egyenként engedte be a szomszédokat
                        apja házába, ahol titkos összejövetelt tartottak. A dúsgazdag spanyol zsidó
                        palotája temploma és bírói széke, iskolája és törvényháza volt a
                        hitközségnek. Minden fontos ügyet itt beszéltek meg a közösség vénei, akik
                        szombat után, mikor az isteni dolgokkal végeztek, hasonló odaadással vették
                        elő a világi ügyeket is.</p>
					<p>Az összejövetelek titkosak voltak és az udvar hátulsó részében levő nagy
                        teremben folytak le. A ház ugyanis kívülről nagyon keskeny volt, de annál
                        mélyebben nyúlt hátra az udvarba. Az emeleten lakott Juda és családja,
                        néhány szegény rokona és cselédje; földszinten volt a raktár, a selymek,
                        posztók és brokátok, aranyfonalak, prémek és strucctollak kincsesháza,
                        valamint az imaterem, amelyet iskolának is használtak. Az imateremnek
                        festett üvegablakai voltak; ennek legendás híre járt az egész városban.
                        Hogyne, mikor üvegablakot csak a királyi kastélyban, a nagyobb templomokban
                        és néhány főúri vár paláciumában lehetett látni.</p>
					<p>- Isten dicsőségére nem sajnáljuk a költséget, - mondták a zsidók, ha valaki
                        megcsodálta az ablakokat. A valóságban úgy volt, hogy a Boldogasszony
                        templomához, melyet most alakítottak át, Juda ben Adret szállította
                        Franciaországból az üveget; abból aztán jutott az imaháznak is.</p>
					<p>A ház többi ablaka azonban - talán éppen az irígy kedélyek megnyugtatására -
                        szintúgy zsíros papírral és áttetsző hártyával volt behúzva, akár Sós
                        Mártonnak, a nyergesnek a házán.</p>
					<p>Az imaterem fényes és gazdag berendezésű volt. Szép rézcsillár lógott a
                        faragott tölgyfagerendázatról s a dúsan aranyozott hétágú gyertyatartó,
                        ékes cifrázatokkal túlterhelten, granadai arabok kezenyomát hordta magán. A
                        kőkockás falon drága damaszkuszi szőnyegek hevertek, - egészen bizonyos,
                        hogy nem sok budai úrnak volt ilyen pompás paláciuma.</p>
					<p>Tíz-tizenkét öreg zsidó ember gyült össze rövid idő alatt a teremben. Mintha
                        mind testvérek lettek volna, egyazon gesztusokkal, ugyanazon hangon és
                        egyforma mozdulatokkal jöttek-mentek, beszéltek, ágáltak; az arcuk azonban
                        mind más-más éghajlat és külön-külön világ karakterét hordotta magán. Juda
                        ben Adret hosszú, barna, őszes ember volt s mélyen ülő szemeiből a
                        kasztiliai vérmérséklet heve áradt. Salamon nehézkes, kissé elhízott német,
                        roppant görbe orra mintha örök gúnyolódásra volna teremtve. Voltak ott apró
                        vörös kis emberkék Csehországból és Párizs környékéről és ezek mellett egy
                        csodálatosan szép, daliás, fekete olasz zsidó ült, akit Ezrának hívtak
                        társai.</p>
					<p>Hangos zsibongás, élénk gesztusok és a szellem hánykolódását, a kedély gyors
                        és mély viharzását eláruló arcjáték mutatta, hogy nagy események
                        tárgyalásáról van szó, talán még nagyobbról, mint a kisasszonynapi vásár és
                        a nyúlszigeti apácák vámja.</p>
					<p>Az elnöklő ben Adret alig tudta a kedélyeket fegyelmezni.</p>
					<p>- Messiás, Messiás - ez a szó gyakran kicsendült az általános hangzavarból,
                        amelybe Juda felcsattanó éles hangja hirtelen közbesüvített, mint vadludak
                        közé a kilőtt nyílvessző:</p>
					<p>- Isten talán dupla szájat adott nektek, hogy olyan zúgó áradat ömlik
                        torkotokból? Pedig homályban tévelyegtek és nem fogjátok fel a legmagasabb
                        Isten rendelését.</p>
					<p>- A Messiásról beszélj nekünk! - zúgott közbe egy durva, türelmetlen hang,
                        egy oppenheimi menekült harsány baritonja. Oppenheimi József leányát
                        keresztes katonák megbecstelenítették és összevagdalva beledobták a városon
                        keresztülfolyó kanálisba. Józsefnek volt oka bőven, hogy mindig indulatosan
                        és gorombán beszéljen.</p>
					<p>- A Messiásról szeretnék valamit hallani - dörmögte Kohen, a bécsi bérlő, aki
                        majmunista volt és gyakran idézgetett Ábrahámnak, a barcelonai nagyrabbinak
                        halhatatlan írásaiból. De most e felvilágosult majmunista is a Messiásról
                        kívánt hallani valamit, bár csak mormogva - könnyen letagadhatóan - árulta
                        el az eljövendőben való hiedelmét.</p>
					<p>Mert abban az évben minden zsidó - bármint tagadta volna is - elhitte egy
                        kissé, hogy az idők teljessége megérkezett. Az ígéret Saragossából jött,
                        Ábrahám ben Sámuel Abulafia ajkairól. Ez a rajongó kabalista azt hirdette,
                        hogy Isten tudatta vele az exilium végét és a teremtés 5049. esztendejében
                        eljön a Messiás.</p>
					<p>Hiába cáfolta meg a próféciát a barcelonai nagyrabbi, a zsidóság körében
                        villámgyorsan terjedt el a hit és a hivők szent rajongással várták a
                        Messiást.</p>
					<p>- Félek, hogy ti az Antimessiásról beszéltek, ördögtől megszállott
                        szerencsétlen fiai Jákobnak - szól szomorú szemrehányással Juda.</p>
					<p>A gyülekezet megbotránkozva ordított fel és Rothenburgi Salamon exaltált
                        hangon magyarázta:</p>
					<p>- A Messiás ideje elérkezett. Dobjatok el magatoktól minden világi hiúságot,
                        szórjátok szét aranyaitokat, adjátok Ézsau fiainak barmaitokat, posztóitok
                        és selymeitek báljait. Házatokat bontsátok le, hogy az Isten szeme elől ne
                        legyetek elrejtve. Aki méltó akar lenni a Messiáshoz, az legyen, mint a
                        próféták a Zionban, vagy mint Illés a pusztában. Le kell mondani a száj és
                        szem örömeiről, borról, lakomáról, asszonyról és pengő cimbalmok
                        muzsikájáról. Annak távol kell maradni a világ hiúságos lármájától és
                        asszonyi karok szagát nem szabad beszívnia az ő tüdejébe. Szabadítsátok meg
                        a szellemet minden terhétől, öltsetek fehér ruhát, vegyétek magatokra a
                        taleszt és a tefilint és görnyedezzetek és mondjátok el ezerszer és ezerszer
                        Isten nevének bűvös varázsbetűit, mígnem rátok jön a szent ájulás és
                        látomásaitok lesznek és isteni csók csattanik el a sziveteken. Erről
                        beszélj, Juda ben Adret, ha nem vagy önző és ridegszívű farizeus!</p>
					<p>- Öltsetek fehér ruhát és mondjátok el ezerszer Isten nevének betűit -
                        ismételgette reszkető hangon az öreg Áron Halévi - és mindenhatókká lesztek,
                        mint Dániel, a próféta.</p>
					<p>- Le a hitetlenekkel! - zúgta a tizenkét öreg, mint egy harsogó orgonának
                        tizenkét vén sípja. Rothenburgi Salamon reszkető kézzel verte a mellét, a
                        homlokáról nehéz izzadságcseppek csurogtak, szája fehér volt, arca vonaglott
                        és szemének delejes tekintetét végigjáratta a zsidók arcán. A szava úgy
                        döngött, mint a kinyilatkoztatás.</p>
					<p>- Menjetek és imádkozzatok, bőjtöljetek és alamizsnáskodjatok. Ezt kívánja az
                        Ősöreg, az Atya, az Anya, az Ősember, az Ara, a Fehérfej, a Magasabb Ég, a
                        Liliom és az Almakert. Ámen.</p>
					<p>- Ámen, Ámen... - morajlott végig a gyülekezeten s a szemekből könnyek
                        potyogtak.</p>
					<p>Isten neve s a Messiás becézgető hívogatása hangzott néhányszor a megzsibbadt
                        lármából, mígnem lassan-lassan helyreállott a csend. Ekkor végre megszólalt
                        Juda:</p>
					<p>- Béke velünk, várjuk meg a nagy napot s azután mondjunk véleményt földöntúli
                        dolgokban. Én ugyan kételkedem Abulafia igazában, mert Palesztinán kívül
                        egyáltalán lehetetlennek tartom a próféciát, - de majd meglátjuk. Meglátjuk,
                        ez az elárvult kor alkalmas-e az idők beteljesedésére. Jól van, készüljünk
                        el a boldogságra, de a csalódás se találjon bennünket fegyvertelenül. Ám
                        pénzünkre vigyázzunk, mert ez az egyetlen erőnk és menedékünk a siralmak e
                        szomorú völgyében. Egyetlen igaz szövetségesünk, barátunk és protektorunk az
                        arany. Az arany nem csal meg, mindig megteszi kötelességét, az arany mindig
                        hatalmas szószólónk marad királynál és püspöknél, katonánál és
                        hajóslegénynél. Amit a keresztények jó szóval, rokonsággal, erőszakkal,
                        vérrel és vassal érnek el, azt mi arannyal vásároljuk meg magunknak.
                        Vigyázzunk aranyainkra! Vigyázzunk utolsó tartalékainkra! Franciaországból
                        és Angliából éppen most űzték ki Jákob fiait. Mi lenne velük, ha nem
                        támaszkodhatnának arannyal töltött mankóikra? A Szajnába és a Themzébe
                        ölhetnék magukat és hajadon szűzeiket. Vigyázzunk a magunkéra és el ne
                        számítsuk magunkat a Messiás eljövetelének reményében.</p>
					<p>Juda beszéde sokaknak tetszett.</p>
					<p>- Okos és hasznos beszéd ez, - szólt Kohen és magamagát biztatva bólintgatott
                        hozzá.</p>
					<p>- Áruló! - kiáltott a szép, erős olasz, Ezra ben Salamon. - Megtagadja a
                        próféciát. A keresztényekkel cimborál.</p>
					<p>- Hazudsz! - riadt fel nyugalmából Juda - hazudsz, hazudsz, sehonnai!</p>
					<p>- Áruló! - ordította még egyszer Ezra. - Eltűri, hogy a leánya keresztény
                        embernek legyen a szeretője.</p>
					<p>- Hazudsz, gyáva kutya! - zúgott fel újra Juda hangja és odalépett az olasz
                        elé.</p>
					<p>Ezra tátott szájjal meredt az öreg emberre. Juda fölemelte a karját.</p>
					<p>- Bizonyítsd be, hogy Minnának szeretője van.</p>
					<p>Ezra szólni akart, de az öreg torkon ragadta.</p>
					<p>- Egy szót se most! Összehívom a Béth-dint és az előtt bizonyíts.</p>
					<p>Az öreg ember ujjai görcsösen összeszorultak. Ezra a halál veszedelmében
                        érezte magát. Homlokán kidagadtak az erek, szeme vérbe borult és ijesztően
                        rövid, rekedt hörgést hallatott.</p>
					<p>Juda elengedte az olasz óriás torkát. Egyet köpött a rágalmazó szemébe. Az
                        meg sem moccant. Érezte, hogy a gyülekezetben egyetlen hang sem emelkednék
                        mellette. A keresztényekkel való cimborálás vádja olyan óriási és
                        gyűlöletes dolog volt, oly vakmerő és rettenetes támadás, hogy senki sem
                        csodálta volna, ha a rágalmazóba belefojtja lelkét Juda öreg, csontos,
                        halálosan görcsös keze.</p>
					<p>- Találkozunk a Béth-din előtt - hebegett az óriás testű, szép olasz zsidó,
                        aki feleséges ember és öt szép gyermek atyja volt; de - úgy beszélték -
                        titkos szerelmet érzett Minna sötét szemöldökei iránt.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>Tíz óra felé járt az idő, a hold nyájasan kandikált be a budai várhegy
                        zegzugos, keskeny utcái közé. Wernher bíró háza sarkán még mindig ott állott
                        a fekete szemöldökű Minna és suttogva beszélgetett a fiatal gróffal. Juda
                        ben Adret özvegyember volt, - ha felesége még élne, az bizonyára nem engedné
                        meg Minnának az éjszakai beszélgetéseket.</p>
					<p>A várban mindenki aludt. Tizenkét zsidó volt ébren, tizenkét zsidó, akik a
                        Messiást várták. És a páduai diák virrasztott apja tornáca előtt, ahol egy
                        kasztiliai vérű, szép fiatal leány súgta fülébe Jehuda Halévi verseit:</p>
					<p>Hervasszad el arcomról a virágot,</p>
					<p> Ha hozzád egykor hűtelen leszek.</p>
					<p>Halkan suttogta a két sort és megcsókolta László úrfi száját.</p>
					<p>Minna tizennyolc esztendős volt és Granadában született. Az örökfutás már a
                        bölcsőjénél elkezdődött IV. Sancho király és a Domonkos-barátok
                        ostorcsapásai alatt, amikor a gazdag Juda ben Adret nagykereskedőt száműzték
                        Kasztiliából. Minna anyja mohamedán arab leány volt, aki Judáért áttért a
                        zsidó hitvallásra. A barnabőrű, délceg és büszke asszonyra szemet vetett
                        valamelyik kasztiliai főnemes. Az asszony hű maradt urához s Judáéknak
                        menekülni kellett. Valaki bevádolta a gazdag nagykereskedőt, hogy
                        uzsoráskodik.</p>
					<p>Nagy vagyonából csak aranyait vitte magával Juda és két kicsiny gyermekét.
                        Feleségét útközben valahol a svájci hegyek között elvesztette. Viselős volt
                        szegény arab asszony és nem bírta a fáradalmakat. Meghalt és holtteste egy
                        kis falu árkában pihen a temető mellett. Egyetlen zsidó sem volt a határában
                        s már maga Juda is elfelejtette a falu nevét.</p>
					<p>A gyermekek megmenekültek és Minna csodálatosan hű mása lett szegény, meghalt
                        édesanyjának. Magas, karcsú, majdnem sovány; lába, mint az erős, izmos és
                        vékony arab paripáké; arca büszke, keskeny, hosszas; orra enyhén és nemesen
                        hajlott; szemei mélyen bennülnek üregeikben és mély sejtelemmel világlanak
                        elő, mint két égő olajmécses, fekete szemöldökernyők alól. Minna dereka
                        rugalmas, csipői keskenyek, combja kemény és ragyogóan barna bőre mindenhol
                        megfeszül a testén. Sovány bordáin duzzadt melle reszket, amikor jár, vagy
                        ha mélyet lélegzik.</p>
					<p>Tizennyolc éves volt már Minna és még nem volt férje. A szíve tiszta volt, a
                        kedélye gyengéd, vídám és nótás és csak akkor szomorodott el, ha mohamedán
                        anyjára gondolt, aki egy svájci faluban pihen, amelynek még a nevét sem
                        tudják.</p>
					<p>Mindennap eszébe jutott, hogy milyen jó volna, ha neki is volna anyja, vagy
                        valakije, aki fonásban, selyemhímzésben és az imádságok kikeresésében
                        segítene; aki megtanítaná sütni, főzni, mosni, ruhát szárítani és
                        mángorolni, aki megmagyarázná a mesék értelmét, a baglyok huhogását, a
                        darvak repülését, a lángokban jelentkező betűk jelentését... ha ez eszébe
                        jutott, majdnem haragot érzett az apja iránt, aki szent volt, bölcs volt és
                        tiszteletreméltó volt ugyan, de éppen olyan hideg és józan és közömbös is,
                        mint egy kőbálvány... Ó, ha egy idősebb nővére, vagy legalább egy bizalmas
                        öreg dajkája volna!</p>
					<p>Minnát vén talmudisták és száraz, unalmas aszkéták nevelték. Szerencsére egy
                        fiatal papjelölttől Jehuda Halévinek sok szép versét megtanulta. Esténkint
                        meg is szólalt ajakán a vidám és érzelmes zsidó költő hangja.</p>
					<p>S ilyenkor szokta László úrfi megszólítani:</p>
					<p>- Hova sietsz, Minna?</p>
					<p>Minna mindig elpirult, de mindig letette a korsót.</p>
					<p>...És ma éjjel tíz órát mutatott a csillagok járása, a város aludt s olyan
                        végtelen fínom és mozdulatlan csend ereszkedett a hegyre, hogy a Duna
                        vizének halk loccsanásai áthallatszottak a várfalakon. A bástyák kékes
                        tömegben váltak ki a holdvilágos égboltozatból és a toronyőrök
                        elszundikáltak az erkélyen.</p>
					<p>- Az enyém leszel, Minna, - súgta egy gyengéd, remegő, izgatott
                        férfihang.</p>
					<p>- Máris a tied vagyok, - felelte a leány.</p>
					<p>- De az Isten és a törvények szerint is kívánom, hogy egymásé legyünk, -
                        reszketett a fiatal legény hangja.</p>
					<p>- Milyen szépeket mondasz te nekem, de én tudom, hogy semmi sem lesz
                        abból.</p>
					<p>- Miért ne? Ha én akarom!</p>
					<p>- Zsidó és keresztény nem lehet egymásé a törvények előtt.</p>
					<p>- Ki mondja?</p>
					<p>- Tudom. Hiszen zsidónak és kereszténynek még fürödni sem szabad együtt.</p>
					<p>- Ezt a papok mondják.</p>
					<p>- Hévizen kiszúrták Jóbnak, a szamárkordés zöldségkofának a szemét, mert
                        benézett a keresztény nők fürdőjébe.</p>
					<p>- Drága kis Minnám, nem értesz te ehhez. Te a feleségem leszel. Vajjon
                        Lambertnek, a nádorispánnak leánya nem lett-e Simon fia Henrik felesége?
                        Hát Mizse gróf nem szaracénusból lett-e várispán és királyi kapitány? A
                        magyar törvények nem tiltják a zsidókkal való házasságot. Különben is az én
                        apám a leghívebb szolgája a királynak, nem egyszer állott pártjára
                        káptalannal, érsekkel, magával a pápával szemben is, fegyverrel segítette őt
                        a csehek, németek, Albert herceg, a Németújvári grófok, kúnok és tatárok
                        ellen, pénzt adott neki, mikor kifogyott a kincstára, Budavára minden
                        hatalmát ő tartja kezében, - tudod-e te, Minna, hogy ki is az a Wernherius
                        gróf budai bíró? - esküszöm neked, hogy a király megengedi a mi
                        házasságunkat.</p>
					<p>- A királynak ugyan egyéb gondja van mostanában.</p>
					<p>A szép magas zsidóleány körvonalai egészen összeolvadtak a fehértunikás,
                        hegyescsizmás, hajadonfőn álló úrfi körvonalaival. Hosszan és önfeledten
                        csókolták egymást. A mámorból először a fiú bontakozott ki, aki egyszerre
                        aggodalmaskodni kezdett.</p>
					<p>- Én jobban félek a tieidtől. A zsidók gyűlölnek bennünket.</p>
					<p>- Benneteket, keresztényeket talán igen, de Wernher bírót és a fiát nem.
                        Értetek a pokol tüzébe menne minden lakója a Szombati-kapu környékének.</p>
					<p>- A pokol tüzébe igen, de a Boldogasszony templomába nem - mosolygott
                        fanyarul a fiú. - Félek, hogy az apád nem egyezik bele.</p>
					<p>A német diák s az arab-spanyol zsidóleány sokáig búcsúzkodott. Minna
                        komolykodva suttogta László fülébe:</p>
					<p>- Én nem félek. Salamon, a pénzváltó, ismeri a titkos tudományokat és ígérte,
                        hogy nekem megmagyarázza az Isten-betűk csodatevő hatalmát. Nem félek
                        semmitől. Neked is megmutatom a csodatevő kabalát.</p>
					<p>- Babonás vagy, Minna.</p>
					<p>- Mit beszélsz? Ez szent dolog és ne gúnyold a mi kabaláinkat, László.</p>
					<p>A leány szemében szent tűz égett és László csodálkozva és félve nézett
                        Minnára. A leány a csillagos égre emelte sötét szempilláit és mintha
                        jelenést látna, lángoló enthuziazmussal suttogta:</p>
					<p>- Egy levélre vagy cserépre ráírjuk az Isten nevének betűit s az megadja
                        nekünk a tér, idő és az érzékek felett való hatalmat. Ha akarjuk, egy
                        pillantás alatt ezer mérföldnyi távolságra ragadtatunk, vagy ha úgy tetszik,
                        láthatatlanok leszünk minden emberi szem számára. Itt maradhatunk, vagy
                        elmehetünk Páduába, vagy ahová akarod. Mi mindent látunk, hallunk és érzünk
                        és minket sem látni, sem tapintani nem képes senki.</p>
					<p>Búcsúzóul hosszan és erősen megcsókolta az úrfi arcát Minna.</p>
				</div>
				<div type="chapter">
					<head>IX.</head>
					<p>Ha valaki Kisasszony-napja körül vetődött Budára, alig hitt a szemének, oly
                        nagy, színes és hatalmasan zúgó volt az élet.</p>
					<p>- A nagyvásár teszi ezt, - magyarázták a budaiak, akik e napokon boldogan
                        jártak-keltek a királyi vártól a Szombati kapuig és lenéző gőggel néztek át
                        Pestre és jobbra-balra: Óbudára, Kelenföldre.</p>
					<p>Igazuk volt a budaiaknak. A Felsőváros szűk utcái, apró templomterei Lübeck
                        vagy Hamburg csillogó képét mutatták, amelyben, mint egy panorámában, Európa
                        majd minden nemzetéből lehetett néhány vállalkozó kalmárt látni.</p>
					<p>Szép rendben és a városi magisztrátus becsületére valló okos elosztással
                        használtak ki minden talpalatnyi helyet a vásárosok. A királyi palota előtt
                        való téren - amelyet Szombathelynek neveztek - a takácsok, kelmefestők,
                        selyemszövők és posztónyírók helyezkedtek el. Ezek Franciaországból,
                        Flandriából vagy a Levanteból jöttek s hajóik a felhévizi révnél
                        vesztegeltek; ott különben is sok zömöktestű, széleshátú, hajlósbordájú,
                        felkunkorodó orrú szállítóhajó várta a vásár végét. A hajók faránál egy kis
                        deszkából összetákolt kabinet állott, bőrökkel, ponyvákkal leterítve; ebben
                        húzta meg magát a hajós zord és barátságtalan éjszakának idején. Hajón
                        leginkább magyarok jártak, akik alulról hoztak gabonát és németek, akik
                        Bécsből, Pozsonyból szállítottak iparcikkeket. Szerbiából és a Fekete-tenger
                        mellékéről, sajnos, hajó nem jöhetett Budára, mert a határvidéki szorosok és
                        az Al-Duna sziklái miatt járhatatlan volt a nagy, büszke folyó. A felhévizi
                        révkikötő, amelyet egymás hátára dőlve leptek el a lacikonyhák, kocsmák és
                        vásárosbódék, most olyan volt a málhás lovak, halaskocsik, talyigák, kézi és
                        igás járművek útvesztőjében, mint egy összezsúfolt szekértábor.</p>
					<p>A posztókereskedők erős zsúpszalmával letakart, cölöpökkel megerősített
                        kirakodóhelyeket állítottak fel, amelyekben belgák, franciák, németek,
                        olaszok, arabok, szíriaiak, oroszok és törökök árulták a drága, fínom
                        szöveteket. Venni csak a budai nagykereskedőknek volt joguk s az idegen csak
                        ahhoz juthatott, ami már nem kellett a budaiaknak. Itt sürgött-forgott Juda
                        ben Adret, Kohen Avigdor, Bergman, valamint Szerechen, az arab, meg egy
                        csomó német kalmár a Rajna vidékéről és a Hanza-városokból. A zsidók is
                        épúgy adtak-vettek, kereskedtek, mint a keresztények. Ez is csak
                        Magyarországon volt szabad; a német és francia birodalmakban csak a ki nem
                        váltott zálogtárgyakat adhatták el a zsidók.</p>
					<p>A kelmekereskedőkhöz közel állottak a pénzváltók asztalai. Nagy szükség volt
                        rájuk a sok mindenféle pénz zűrzavarában. Volt itt bizánci, flórenci,
                        szekercés, bugyogós, liliomos magyar arany, troyesi márka, kölni denár,
                        olasz forint, frizachi ezüst... keleti, északi és angliai pénzek... ember
                        lett légyen, aki ebben kiismerte magát s nagyon becsületesnek kellett lenni
                        annak az olasz bankárnak, aki be nem csapta súlyban, ázsióban, minőségben a
                        körülötte tolongó üzletfeleket, sőt magát a pénzbírót is, aki a váltás körül
                        előfordult perekben ítélt megfellebbezhetetlen fórum gyanánt.</p>
					<p>A flandriai és kölni Hanza tagjai, külön csoportban, a Magdolna-templom körül
                        helyezkedtek el, tőszomszédságában a magyar sátraknak. Ők exkluzív gőgjükben
                        minden más kereskedőt kicsibe vettek és lenéztek. Külön vásárbírájuk volt, a
                        pénzüket maguk mérték és őrségük katonai tekintéllyel vigyázott a Hanza
                        érdekeire. A katonák láncszemes páncélban, térdvédővel, széles karimájú
                        vassisakban, karddal, lándzsával és paizzsal, mint a germán erő, hatalom és
                        gőg vasba öntött szobrai, mindenkiben tiszteletet és félelmet keltettek, de
                        szeretetet aligha. Sokkal kellemesebb legények voltak a francia lovasok,
                        fürge arab lovakon, könnyű páncéllal, amely fölött elegáns posztókabátot
                        viseltek. Bőrből volt a nyak-, térd- és mellvédjük, két kardjuk volt a
                        verekedésre, de ezer szemük a leányokkal való kacérkodásra. Ezek a legények
                        a Troyes, Provence, Lagny sur Marne, Ypern, Brüsszel és Párizs körül való
                        kereskedő-királyokkal jöttek, inkább a parádé, mint a védelem céljából,
                        ámbár a mostani zavaros, véres világban egyáltalán sehol, de a Duna mentén
                        különösképpen nem voltak feleslegesek.</p>
					<p>A Boldogasszony temploma előtt volt a vásárbíró bódéja, ahol az igazságot
                        mérték. Máskor az óbudai prépost székelt e sátorban, most, az interdiktum
                        alatt, Wernher gróf maga látta el a vásárbíró tisztjét tizenkét
                        esküdtjével.</p>
					<p>E pillanatban Wernher bíró keskeny, prémezett, bő kabádionjában a templom
                        előtt való téren beszélgetett az idegenekkel, Miklós pápa, Rudolf császár,
                        Fülöp francia király, Anjou Károly, Visconti Mattheo és Przemysl lengyel
                        király alattvalóival. A bíró az általa bejárt városokról, Aachenről,
                        Párizsról kérdezősködött és szívesen merült beszélgetésbe az okos,
                        világlátott levantei kereskedőkkel, akik Bizánc lassú süllyedéséről, a
                        délfranciaországi, olaszországi és csehföldi inkvizícióról, a lovagi élet
                        elzülléséről, a főurak és lovagok erkölcstelenségéről panaszkodtak.</p>
					<p>A velenceiektől András herceget tudakolta, aki már egyszer betört a
                        Dunántúlra, hogy elfoglalja László bátyja trónját. A velenceiek nem sokat
                        tudtak a magyar hercegről, de annál többet annak édesanyjáról, a szép és
                        büszke Morosini Tommasináról, akit a provencei dalnokok és a velencei
                        lovagok az Adria királynőjének, új Eszternek, vagy poétikus becézgetéssel,
                        ibolyás hölgynek hívtak.</p>
					<p>A nápolyiakkal Mária királynőről, László húgáról beszélgetett, akiről
                        nyilvánvaló volt, hogy szintén áhítozik a magyar trónra. Wernher bírónak a
                        lelkében egy józan és hűvös hang azt súgta, hogy Endre is, Mária is, az
                        Anjouk is több hasznára volnának az országnak és különösképpen Buda
                        városának, mint László, a vitéz, de barbár kún ivadék. Fényűzés, kultúra,
                        kereskedelmi szellem, szabadgondolat, művészet költöznék velük a Duna két
                        partjára s az ország naggyátevésében biztos segítőtárs volna a római egyház
                        és a pápai világi hatalom is. Wernher azonban összeszorította a fogait és
                        kemény lélekkel elnyomta magában ezeket a gondolatokat.</p>
					<p>- Az én útam nyílegyenes és az én célom tiszta és világos. Nekem László
                        királyt kell naggyá tennem, hogy naggyá lehessen az én népem és az én
                        városom.</p>
					<p>Voltak, akik egyenesen Párizsból jöttek.</p>
					<p>- Párizsban sok magyar diákot ismerünk - jegyezte meg az egyik, aki a
                        főiskola szállítója volt - Párizs hatalmasan épül. Több száz tornya és
                        bástyájának ugyanannyi rondellája volt; a Louvre maga valóságos útvesztő;
                        akkora, mint ez az egész város; a bástya körül vízzel telt árok;
                        felvonóhidak, kapuk minden száz lépésnyire. Fülöp király a világ
                        leghatalmasabb fejedelme.</p>
					<p>- Nagy király, nagy nép - sóhajtott Wernher, - de hallom, boszorkányt égettek
                        és az inkvizíció tönkretette a provencei tartományokat.</p>
					<p>A franciák érezték, hogy erős gúny és lenézés van Wernher gróf szavaiban.
                        Arcukba szökött a vér és helykén odaszóltak:</p>
					<p>- Itt meg pogányok vannak, azt halljuk. Az emberek sátorban laknak s ha nem
                        tudnak tüzet csiholni, nyersen is megeszik a húst. Így mondják, bár nem
                        tudjuk, igaz-e?</p>
					<p>Wernher bíró nem reagált a kötekedésre és halkan beszédbe elegyedett egy
                        bécsi gabonaszállítóval. A francia kihívást Giovanni lovag vette fel.
                        Gúnyos arccal fordult feléjük és a vállát vonogatta.</p>
					<p>- Hát bizony mi csak harcolgatunk és a tatárokat irtogatjuk. Mi nem érünk rá
                        gyömbérrel, mirrhával, sáfránnyal és szentelt olvasóval járni a világot.</p>
					<p>- Az igaz, hogy a kereskedő élete nem olyan hősies, mint a sánta lovagoké -
                        felelt egy cingár, kopasz belga, akinek vörösre sült, száraz, pötyögős
                        nyakában félelmesen mozgott az ádámcsutkája.</p>
					<p>A körülötte állók nevettek, mire a belga vérszemet kapva, hevesen
                        folytatta.</p>
					<p>- Vannak emberek, akik az Isten drága napját locsogással és pogány versek
                        másolásával lopják. Ezek olyanok, mint pávatollak a lovagsisakon. Legelőször
                        tűnnek szembe, jobbra-balra hajladoznak, szemtelenül csillognak-villognak és
                        hetykén kihívják a strucctollasok haragját. De az első összecsapásra
                        lehullanak és a sárba lapulnak. Versmondók, táncosok és rimák: ingyenélő,
                        haszontalan népség, mint a cserfa törzsére tekerődző borostyán.</p>
					<p>Giovanni sem maradt adós.</p>
					<p>- De olyan emberekről is hallottam, - mondta jókedvűen - akik kard és okos
                        könyvek helyett besózott hallal és héringgel dícsérik az Istent. Akik a
                        szegény gothlandi halászt borral és részegséggel fizetik ki és a bécsieknek
                        drága aranyon adják tovább a bepácolt döghalat. Ezek, úgy hallom, szent
                        piócát imádnak s annak tiszteletére szívják ki megszorult királyok és kóbor
                        lovagok vérét. Hallottam, hogy vannak emberek, akik pénzért adják a vad
                        bőrét, amelyet nem ők ejtettek el, pénzért adják az áldott föld és mindenki
                        tengerének ingyenadta gyöngyeit, a források istenáldotta gyógyító vizeit,
                        Krisztus keresztfájának szilánkjait, Szent Veronika kendőjének lenszálait,
                        vértanuk vérének cseppjeit, fák kérgét, bokrok bogyóját, füvek erejét, rózsa
                        illatját, az eget és földet, levegőt és tüzet, a barátságot, a védelmet, a
                        bűnbocsánatot, a szerelmet és az Istent. Az életet a levegőből lopják, vagy
                        a földön keresgélik, mint tyúkok az árpaszemet; meghasogatják a föld kérgét
                        és beleiből kifejtik az arany és ezüst sarat. És pénzért adják mindezt a
                        városi embereknek, mint a piros sipkás leányok a csókot. Ilyenekről is
                        hallottam - szólt a lovag félvállról odavetve.</p>
					<p>A belga egészen elszomorodott.</p>
					<p>- Hogy lehet ép ésszel ennyi őrültséget összefecsegni, barát? Tudod-e, mi az,
                        kereskedőnek lenni?</p>
					<p>- Tudom hát. Ha van valahol egy embernek jó farkasbundája és a szomszédja
                        didereg, akkor közéjük áll egy harmadik - kereskedőnek hívják őt - és mind a
                        kettőtől pénzt vesz el azért, hogy a didergő ember magára ölthesse
                        szomszédja bundáját.</p>
					<p>A körülálló emberek most Giovanni javára kacagtak.</p>
					<p>- A régi jó világban - folytatta a lovag - Pálnak volt egy jó kancája,
                        Péternek meg négy rőf posztója. Ha Péternek harcba kellett menni, Pálnak meg
                        férjhez ment a leánya, akkor szépen összebeszéltek és megcserélték a
                        jószágot. Most pedig jön a zsidó, vagy a nagyszakállú yperni kereskedő,
                        Páltól megveszi a kancát, Pétertől a posztót, megcsalja mind a kettőt és
                        zsebrevág ebből a bitangságból két fertőt, ha nem hármat.</p>
					<p>- Úgy van, úgy - röhögött a gubás nép, de a ráncos nyakú belga dühösen rájuk
                        kiáltott.</p>
					<p>- Hallgass, ostoba szajkó. A kereskedőember nemcsak pénzt mérni és adni-venni
                        tud, de ahhoz is ért, hogy miként kell furkósbottal ütni és hencegő fickókat
                        a becsületre ököllel kitanítani. Ha Brüsszelben, Marseilleban vagy
                        Barcelonában valaki így beszélne, kétfelé vágnák, mint a süldő malacot.
                        Hallottad-e, fickó, valaha hírét a kölni és flandriai Hanzának? A beszéded
                        után azt hihetné az ember, hogy olasz vagy és ismered Piza, Génua, Velence
                        és Bologna hajósait, akik Kaffától Londonig hordják a földnek, valamint az
                        emberi észnek és szorgalomnak kincseit: a tudományt, művészetet és
                        lovagiasságot.</p>
					<p>Az arcán látszott a lovagnak, hogy tetszik neki ez a vitézi mérkőzés. Annál
                        nagyobb dühvel rikácsolta a belga.</p>
					<p>- Tiszteld, öcsém, a kereskedőt. A kereskedő fia lovon születik és az anyja
                        tejével szívja magába a földrajzot, idegen emberek nyelvének ismeretét, a
                        hajózásnak, szelek járásának, csillagok állásának tudományát. Maga védi meg
                        portékáját rablók és ingyenélő lovagok orvtámadásai ellen. Tengeren és
                        szárazon ezer veszély les reá, kalózok, magadfajta éhenkórászok, bitang
                        katonák, rabló várurak, vihar, szél, hófúvás, áradás, - de a kereskedőt mi
                        sem tudja megfélemlíteni... lóra pattan, megy, küzd, nélkülöz, szenved,
                        vérét és eszét pazarolja barbár népek között, tűri nagyurak, királyok,
                        városok zsarolásait és kénytelen hallgatni tudatlan fickók
                        viccelődéseit.</p>
					<p>A belga alig győzte lélegzettel és hápogott, mint a megzabált lúd, de azért
                        keményen folytatta:</p>
					<p>- A kereskedők a harcok mezején is megállják helyüket és Paleologos Mihály
                        tudta, miért adta Galatát a génuaiaknak. És Génua nem sánta ispotályosokkal,
                        hanem acélmarkú és fürgelábú kereskedőkkel győzte le Pizát, a latin
                        császárságot, a levantei rablókat és a beduin, arab, szaracén hordákat.</p>
					<p>Az öreg kereskedő fején néhány árva hajszál lengett, jobbra-balra, mint
                        tépett vitorlavászon foszlányai. Sárga és szürke volt ez a haj, mint a
                        napszítta ponyva; alóla, mint sárga borostyánkő, villogott ki fényes és
                        síma koponyája. Ezt az ázott, tépett, kifakult hajkoszorúval szegett
                        koponyát dühösen rázta, lógatta a belga és egyre ömlött belőle a szó:</p>
					<p>- Ha mi nem volnánk, te még mindig száraz gallyakból csiholnád a tüzet, mint
                        az afrikai partokon a szerecsen; elevenen nyúzott medve bőrével takarnád
                        testedet, mint a burgundok és jazigok ezelőtt hatszáz esztendővel; nem volna
                        késed, amivel lekapard a húst az ürü csontjáról, nem volna csizmád és
                        megdagadna a lábad és megkeményednék rajta a bőr, mint a ló patája, mert nem
                        volna szerszámod, hogy egy rongyos bocskort hasíts ki a marha bőréből. Vagy
                        - mondd meg, ha tudod! - ki hozta el Kína áruit Ceylonból, az arab pengéket
                        a malakkai Kalehből, a fínom prémeket a Kaspi és Ural tó vidékéről? Tudod-e,
                        kik jártak törékeny hajókon a Perzsa-öbölben, a Vörös-tengeren, Afrika
                        partjain! Hát ki volt ezelőtt húsz esztendővel a kublaji mongol nagykánnál,
                        ha nem Niccolo Polo, a te honfitársad? Talán csak nem akarod velünk
                        elhitetni, hogy Niccolo, vagy fia, Marco, János-rendi barátok volnának?</p>
					<p>- De velük dominikánusok és keresztes lovagok is voltak - jegyezte meg kissé
                        megszeppenve a lovag.</p>
					<p>- Voltak, voltak, de azok már Örményországból visszaóvakodtak - vágott vissza
                        a ráncosnyakú belga, s úgy látszott, hogy a közhangulat most a kereskedő
                        pártjára állott.</p>
					<p>Giovanni észrevette a veszedelmet és nem tűrhette tovább.</p>
					<p>- Öreg komám, vén selyemhernyó, ha nem volna olyan ráncos a nyakad és nem
                        védené a vendéget a lovagi becsület, meg Budaváros főbírája, Wernherius gróf
                        úr ő nagysága, most kiporolnám hosszú kaftánodat ezzel a léniával, amellyel
                        rubrikákat szoktam vonalozni a te fűszereid és mázsa selymeid számára. De
                        nem bántalak, csak azt kérdem tőled, kik voltak azok, akik a te bizánci
                        áruidat - a brokátot, a papirost, az üveget, a selymet, a fűszerszámokat, -
                        kiverekedtek a keleti császároktól, törököktől, araboktól, görögöktől,
                        szeldzsukoktól? Mi? Ha netalántán kedved volna azt mondani, vén piróknyakú,
                        szőrös hernyó, hogy mindezt nem nekünk, János-rendi ispotályos keresztes
                        lovagoknak, a Krisztus földjét hódító vitézi rendeknek, zarándokoknak és
                        katonáknak köszönhetitek, hát akkor nagyot hazudtál és megérdemelnéd, hogy
                        ujjammal a földre fricskázzalak és utálattal széttapossalak, mint a
                        kukacot.</p>
					<p>A csőcselék torkaszakadtából röhögött, Giovanni lovag szájából pedig zuhogott
                        a szó, mint a májusi zápor. A belga kereskedő ádámcsutkája szaporán ugrált
                        pötyögős bőre alatt, erősen pislogott a szemével, a szája hangtalanul és
                        dühös vonaglással hápogott, mint a szárazra vetett harcsáé.</p>
					<p>E pillanatban a vitázó felek közé lépett Wernher gróf és Giovannit vásárbírói
                        asztalához kergette.</p>
					<p>Egy speyeri kereskedő hevesen panaszkodott Wernhernek:</p>
					<p>- Csoda, hogy valakinek még kedve van ebbe az országba betenni a lábát. Már a
                        határnál kezdődött a gyötrelem. Ott a harmincadot szedték be rajtunk
                        irgalmatlanul. Pozsonynál királyi emberek követeltek vámot, Esztergomnál az
                        érsek zsoldosai állták utunkat, a győriek árumegállító jogot tartottak
                        orrunk elé, szó volt a királynéi harmincadról, kamarai illetékről, s a
                        várurak folyton hátunkba uszítottak marcona zsákmányolókat. Ha nem
                        tömegesen jövünk s nem tudunk fizetni karddal, csákánnyal, buzogánnyal, -
                        esetleg arannyal - mindnyájan otthagyjuk a fogunk. No aztán jött a pesti
                        vám, a jenei rév, a margitszigeti apácák adószedője, a királyi várak
                        ispánja, a hajósok céhe, Bergmann, a vásárpénz bérlője, a céhek, a káptalan,
                        a plébános és a magasságbéli Úristen tudja csak, kicsoda-micsoda népség, ha
                        ennek mind fizettünk volna, most négy ökörért sem adhatnánk egy fél rőf
                        durva posztót.</p>
					<p>Wernher bíró nevetett és egyben bosszankodott, mert a speyeri kereskedőnek
                        igaza volt, de a viszonyok máshol sem voltak különbek.</p>
					<p>- A Rajna mentén hatvannégy vámvonal van - vetette oda.</p>
					<p>- Hatvannégy vámvonal, - csattant fel a speyeri - de hatvannégy vára is a
                        polgári jognak, a munkának, iparnak és kereskedelemnek.</p>
					<p>Wernher válaszolni akart a speyerinek, de ekkor a Magdolna-templom felől
                        zavaros kiáltozás vágta ketté a vitát. Subát, a szűrszabót hurcolták a bírói
                        fórum mellett felállított pellengérre.</p>
					<p>Suba már harmadszor mért a vásár alatt hamis mérleggel, amiért egyik karjának
                        elvesztésére ítélték. Az ítélet végrehajtását - bár a budai zsinat erősen
                        tiltotta - példaadás okáért nyomban végrehajtották s a vértől csepegő,
                        hörgő, ordító ember kínjait száz és száz bámész ember nézte végig.</p>
					<p>Sokkal enyhébb büntetést kapott egy keszüi nemes, aki egy ökörhajcsárt úgy
                        vágott főbe dühében, hogy az menten meghalt. A nemes a hajcsár leányával
                        harminc márkában egyezett ki és az árvát nyomban feleségül vette egy
                        mészároslegény, akitől különben teherben is volt.</p>
					<p>Legény és leány megjelentek a plébános előtt s a mészáros beismerte, hogy ő a
                        születendő gyermek atyja.</p>
					<p>- Akkor én titeket házastársaknak jelentelek ki - szólt a plébános s eltette
                        a fertót, ami a funkcióért járt neki, az ifjú házaspár pedig magyar szokás
                        szerint kézadással fogadta, hogy hűségesen kitartanak egymás mellett
                        holtig. Aztán néhány pajtásuk társaságában nagy lakodalmi fürdőzést csaptak,
                        majd vígan letelepedtek egy boros asztal mellé a Vízikapunál és csendesen
                        nézegették a rácvárosi dombon legelésző lovakat.</p>
					<p>- Holnap megveszem félkezű sógor mészárszékét. Az öreg úgyis kezd vakulni,
                        már régen nem neki való a tagló.</p>
					<p>Ennyi volt az egész tragédia.</p>
					<p>A magisztrátus egész nap munkában volt.</p>
					<p>Egy szabólegénynek, aki hamisan játszott, keresztül verték kockáját a kezén.
                        Majd panaszra jött Hekkul zsidó felesége, akinek ellopták egyik gyerekét.
                        Talán kóbor jokulátorok, vagy bohócok tették, akik lopott gyerekeknek ki
                        szokták csavarni a karját, össze-vissza hajlítják a testét, hogy komédiákban
                        mutogassák őket. A zsidóasszony Wernher bíró előtt térdreesett és
                        jajveszékelve könyörgött, hogy kerítse meg a kis leányát.</p>
					<p>- Hány gyermeked van, Szába? - kérdezte a bíró résztvevően.</p>
					<p>- Tizenöt - zokogta az asszony, - de ezt a kis férget szerettem
                        legjobban.</p>
					<p>A bíró összevonta homlokát s intett a poroszlóknak.</p>
					<p>- Hirdessétek ki a városban, hogy Hekkul zsidó felesége, Szába, véletlenül
                        elvesztette a gyermekét. Aki ide hozza, öt ezüst márka jutalomban részesül
                        tőlem, de ha valakinél megtaláljuk, ha férfi, kerékbe töretik, ha nő, vízbe
                        fojtatik.</p>
					<p>Egy sassadi kún asszony, aki hallotta a bíró szavait, elérzékenyedve
                        suttogta:</p>
					<p>- Áldja meg az Isten a jó szívéért. Imádkozom érte, hogy legyen minden szép
                        leány az övé, akit csak megkíván.</p>
					<p>Ennél nagyobb jót nem tudott elgondolni.</p>
					<p>Giovanni eközben szerződést írt, amely szerint Kohen Avigdor negyven márka
                        kölcsönt adott Uhlwingnak, az építésznek, aki ezért a Boldogasszony-templom
                        számára színes üveget, finom vésőket és szerszámokat, aranyfüstölőt,
                        valamint néhány ezüstözött gyertyatartót vásárolt. Mihály kusztosz zálogos
                        írásokat, adásvételi és fuvaros szerződéseket tákolt össze és tolmács
                        gyanánt szerepelt németek, olaszok és magyarok között.</p>
					<p>A két íródeák sátránál kezdődött a fűszeráruk piaca, amelyről Budavárának
                        vásárai elsősorban váltak híresekké. A bors akkor kezdett nemzeti fűszer
                        lenni, habár nagyon drágán kellett megfizetni. Szeben és Brassó minden
                        kereskedője itt tolongott és Schedius, a szász fűszeres harminc fontért
                        szívesen fizetett ezernyolcszáz forintot s még azt mondta, hogy jó vásárt
                        csinált. Liszt, gabona, rozs, árpa, zab, apró és nagy sózott hal, élő ökör,
                        sertés, bor és só itt váltott gazdát magyar és német kereskedők között vagy
                        készpénzért, vagy a keresztes háborúk alatt megismert luxuscikkekért,
                        sáfrányért, cukorért, tömjénért, selyemért, amiket gazdag zsidók, főurak és
                        papok szívesen vásároltak.</p>
					<p>A budai kereskedők és iparosok a kapuknál, valamint rendes boltjukban és
                        raktárakban árulták a hazai cikkeket. Bőrmunka, lószerszám, ötvösművek,
                        szőrmék, ólom, réz, nyersanyag, ezüst a Zsidó és Német utcában kínálkozott
                        az idegenek számára. Számos kisebb bódé, deszkaszín, pajta mellett valóságos
                        csarnokok álltak e helyen s a lábasházak előtt tarkaruhás német, francia,
                        meg olasz kereskedők nézegették a magyarok holmijait, amiket Jakab, a
                        nyerges, Csóka, a szabó, Zala, a tímár, Szatmári, a fegyverkovács, Szőcs, az
                        asztalos és Czudar, a lópatkoló állítottak ki.</p>
					<p>A táblanyitást, az áruknak kirakatba való kitételét méltóságán alulinak
                        tartotta a nagykereskedő, de benn a boltjában annál nagyobb melegséggel
                        fogadta a vevőt. Boltja - mint a Zsidó utca arisztokratáié - román stílusú,
                        vaskos oszlopokon álló, tömör kőből épült, alacsony csarnok volt, amelyben
                        zsákok, ládák, kelmevégek, mérlegek állottak szanaszét, vagy szép
                        sorrendben. A kereslet nagy volt, szinte tolongó. Az idegenek most
                        mindenáron meg akarták tölteni hajóikat, mert vásáron kívül tilos volt a
                        nagykereskedés.</p>
					<p>A föld áldott terményein kívül, különösen a magyar specialitásoknak volt nagy
                        kelendőségük. Menyétbőrt, fegyvert, lószerszámot, kocsit, juhbőrt, gyapjút,
                        viaszt és bort sehol sem lehetett oly jót és olcsót kapni, mint a Kunczok,
                        Tyllmannok, Szerechenek és Bergmarmok boltjában.</p>
					<p>A nagykereskedők fertálya most is komoly és csendes volt. Nem úgy, mint a
                        vásár többi részében, ahol mulatság, zaj és sokadalom - a vásári búcsú -
                        majd szétvetette a sátrakat. Ott vígan szólt a duda, pengett a hárfa, a
                        leányok és legények - különösen estefelé - féktelen tánccal, játékkal és
                        duhaj örömökkel ünnepelték a kisasszonynapi nagyvásárt.</p>
				</div>
				<div type="chapter">
					<head>X.</head>
					<p>A magyar templom előtt, a búzapiacon, új csődület támadt. Kún ködmönök,
                        magyar gubák, német köpenyek, görög kabádionok, francia gallérok simultak
                        egymáshoz s közöttük meglapulva préselődtek fehértunikás, fátyoldíszes
                        asszonyok, meg kún cselédek, akik azt sem tudták, mit keresnek a szorongó
                        sokadalomban, de a kíváncsiság, a csoportosulás és bámészkodás ösztöne
                        mindig a legnagyobb tömegek közé sodorta őket.</p>
					<p>A templom előtt pedig nem majmot, vagy medvét táncoltattak, nem is joglárok
                        dobáltak színes üvegeket, nem is görögtüzes arab, bajuszos hölgy, vagy
                        óriáskígyó kedvéért tódultak oda az emberek, hanem hogy meghallgassák Lajos
                        papnak, a szekvesztrum alatt álló enthuziaszta aszkétának prédikációját,
                        aki élvén a vásári szabadsággal, itt öntötte ki keserűségét a szerzetesek,
                        kolostorok és a hierarchia minden fokozata ellen, a püspököktől számítva az
                        utolsó szubdiakónusig.</p>
					<p>Lajos pap szava olyan volt, mint a mennydörgés. Az arca, mint a vértanuké:
                        sovány, beesett, barna; nagy, villogó, lázastüzű szemei mély üregben
                        világoltak, mint barlangban a lobogó rőzseláng. Hatalmas orra majdnem
                        ráhajolt duzzadt ajkára és erős, hegyes álla szokatlanul vészt jósló
                        komolyságot kölcsönzött a fanatikus pap arcának.</p>
					<p>Most a paráznaság és a kevélység ellen szónokolt és rettentő romlást jósolt
                        az emberiségnek. Ezsaiás könyvének Zsidóország pusztulásáról szóló XXIV.
                        részéből citált.</p>
					<p>- Megüresíttetvén, megüresedik a föld és elpusztíttatik. A föld
                        megfertőztetett lakosai áthágták a törvényeket, azért megégnek a földnek
                        lakói s kevés ember marad meg. Gyászol a must, elhervad a szőlő és sóhajtnak
                        minden vidámszívűek.</p>
					<p>A budai hegyekben kövéren és mézédes lével csepegő fürtök ígértek vidám és
                        bőséges szüretet. A budaiak vásár után szokták a szüreti munkát megkezdeni.
                        Lajos pap sötét jóslata tehát rémült ijedelmet keltett a szívekben.</p>
					<p>- Megszünt a dobok vidámsága, elcsendesült az örvendők zajgása, a citerának
                        vidámsága megszünt - zokogta fejét lehajtva Lajos pap s vele zokogtak a
                        polgárnők is, akik alig várták a szüreti vigalmakat.</p>
					<p>- Énekléssel nem isznak bort; keserű a részegítő ital az ivónak. Rommá lőn az
                        álnokság városa, becsukatott minden ház, senki be nem mehet. Az utcákon
                        panaszkodás hallik a bor miatt; minden öröm alkonyra szállt, a föld
                        vigassága elköltözött. A városban csak pusztaság maradt és rommá zúzatik a
                        kapu. Mert így lesz a népek között a diófa megrázásakor, midőn a szüret
                        elmult.</p>
					<p>A tömeg mind nagyobbra és nagyobbra dagadt. Az asszonyok sírtak. Lajos pap
                        egyenesen hozzájuk fordult:</p>
					<p>- És most halljátok meg, bujálkodó asszonyok, akik most bátorságban vagytok
                        és nem ismeritek az özvegységet. Eljön rátok a gonosz, noha gazdagok vagytok
                        a varázslásban és igéző a beszédetek. Úgy jártok, mint ama samariabeli két
                        asszony, Oholá és Oholibá, akik Egyiptomban paráználkodának és megfertőzték
                        magukat lovagokkal, lovakon ülőkkel és kívánatos ifjakkal. És jönnek tereád
                        szekerekkel és kerekeknek tömegével. És így szól az Úr: Íme, én feltámasztom
                        szeretőidet ellened, akik simogatták kebleteket és szorongatták ifjúságtok
                        emlőit; a kívánatos ifjakat és helytartókat, papokat és püspököket, a zsinat
                        összes prépostjait, kanonokjait és diakónusait, a ti szeretőiteket. És
                        jönnek rátok kis és nagy pajzzsal és sisakkal és körülvesznek titeket
                        mindenfelől és rátok vetik fajtalanságaitokat, mert felhatalmazom őket,
                        hogy kövezzenek meg benneteket, vagdaljanak össze fegyvereikkel. Fiaitokat
                        és leányaitokat öljék meg és házaitokat égessék el.</p>
					<p>Így prédikált Lajos pap s az emberek sírva hagyták el a búzatéren egymásra
                        dobált zsákokat, amelyek tetején karjait kétfelé tárva, úgy állott ott a
                        pap, mintha keresztre feszítették volna.</p>
					<p>Mindenhol zaj, különböző nyelvek zavaros disszonanciája, kürtök, réztányérok,
                        dobok recsegő, csengő-bongó, kongó zenéje, vallásos processziók éneklése,
                        koldusok jajveszékelése, kofák nyelvelése, az elítéltek, megbotozottak,
                        megcsonkítottak ordítozása. A piacokon csepűrágók mulattatták a népet. A
                        házak között kötelet feszítettek ki s azon kötéltáncosok egyensúlyozták
                        magukat. Máshol hasbeszélő, zsonglőr, kígyóember, kardnyelő produkálta
                        magát, feszes ruhában, furcsa csörgő sipkában. Itt majmokat mutogattak, ott
                        medvét táncoltattak, másutt meg kígyókkal mutatott mindenféle csodát egy
                        ázsiai jövevény. Lenn pedig, a zsidótemetőhöz közel két bitófán két szegény
                        ördög holtteste lógott s körülöttük hollók és varjak kerengtek útálatos
                        károgással. Raboltak, vagy leányokkal erőszakoskodtak a boldogtalanok. Vásár
                        multáig nem vették le őket az akasztófáról.</p>
					<p>Estefelé, mikor leereszkedett a sötétség, a katonák, várőrök s a tanács
                        szolgái bejárták a várost, aludni küldték a vásárosokat és megszállották
                        azokat az utcákat, ahol kocsmák, vagy pirossipkás leányok házai voltak.</p>
					<p>Éjszakákon át különösen a külföldi kereskedők mulattak sokat katonai fedezet
                        alatt. A borhoz szép leányokat, mesemondókat, bohócokat és hegedűsöket
                        kívántak. A maguk szerelmi- és nép-énekesei mellett, akik apró románcokat
                        recitáltak, szívesen hallgatták a budai énekes koldusokat és a rigmusos
                        utcai poétákat is. Különösen szerettek a felhévizi kocsmába járni, ahol egy
                        züllött minorita-barát énekelt Erzsébet hercegasszonyról, a nyúlszigeti
                        zárdáról, Wernher bíróról, László király szeretőiről, a János-rendi lovagok
                        viselt dolgairól. A züllött barát, Anzelmus, temérdek pletykát tudott s amit
                        nem tudott, azt fantáziájával pótolta.</p>
					<p>Énekében Wernher bíró családi tragédiájáról is megemlékezett. Elmondta
                        Tyllmann Klára bűnét és tragikus bűnhödését, Szűz Mária legendáját s a Duna
                        vizéből felbukkanó intő kéz történetét. A barát éneke tetszett és tengernyi
                        bort fizettek a mainzi, kölni, lübecki, regensburgi kereskedők.</p>
					<p>- A ti bírótoknak, látom, nincs szerencséje az asszonyok körül - jegyezte meg
                        nevetve egy lübecki posztógyáros.</p>
					<p>- Te ugyan jól eltaláltad - röhögött a barát. - Több asszonyt kapott ő
                        életében, mint amennyi elég volna ahhoz, hogy egy Lübecktől Budáig érő
                        kenderfonalat megfonjanak. S még hozzá milyeneket! Hallottad-e valaha
                        Erzsébet hercegasszonynak, az apácafejedelemnőnek hírét?</p>
					<p>- Hát azzal hogyan volt? - érdeklődtek a kereskedők. - Arról is tudsz
                        verset?</p>
					<p>- Halljuk, halljuk! - ordítottak a vendégek.</p>
					<p>- Csakhogy az nem mese, hanem igaz történet - jegyezte meg a barát.</p>
					<p>- Annál jobb - kiabáltak s már előre csettintettek a nyelvükkel. - De aztán
                        jól mondjad, barát.</p>
					<p>Anzelmus megsímogatta hosszú szakállát, amelyen gulyáshús leve, bor és
                        kenyérmorzsa száradt. Köhintett egyet, majd körülnézett, hogy hallgatói
                        eléggé égnek-e a kíváncsiságtól.</p>
					<p>- Éjszaka gyakran láttam őt halkan csónakba szállni és a Nyúlszigetre
                        evezni.</p>
					<p>Így kezdte meséjét Anzelmus fráter, a Domonkosok részeges szakácsa, aki a
                        nyúlszigeti apácák klastromának kertjében szokott éjjelenkint bujkálni.</p>
					<p>- Egyedül jött, mint az égből letaszított arkangyalok fehér fejedelme, mint
                        Lucifer fia, Belzebub. Szép, szőke selyemszakállt és fehér rózsás képet
                        öltött, mint a túlvilág álarcát. Fényesen kiöltözve, mint a bizánci
                        császárok, drága nyestbőrrel és hermelinnel szegett bársonyszövetű,
                        gyöngyökkel kivarrott, arany övvel összeszorított tógában; válláról stóla
                        lógott, amelyre csillagok, liliomok és a pokol evangéliumának sorai voltak
                        ráhímezve. A fején drágaköves korona, amelyen láncocskák függenek, lábán
                        finom, sárga bocskor aranyszögekkel és gyöngyökkel kihányva... mint az
                        eretnek pátriárka császár, mint a keletről támadt Antikrisztus... Így száll
                        a csónakba, amely evezőcsapás nélkül viszi a Nyulak szigetére...</p>
					<p>A barát előrehajolt, szemöldökét magasra felhúzta, összecsucsorította a
                        száját és úgy susogta, miközben - bizonyára a hatás kedvéért - elnémult a
                        lantja:</p>
					<p>- ...a Nyulak szigetén meggyilkolt feleségének szellemével szerelmeskedik,
                        mert a lelküket mind a ketten eladták az ördögnek. Tyllmann Klára lelke most
                        Erzsébet hercegnő gonosz testében él, abba varázsolta a király anyja, a
                        bűbájos kúnasszony, akinek hatalma vagyon a lelkeken, eleveneken és
                        halottakon.</p>
					<p>Az idegenek a csodálkozástól és izgalomtól megdermedve hallgatták a regős
                        énekét, de egy budai német polgár, aki vendégével, a bécsi Walther
                        gabonakereskedővel mulatott a sarokban, méregbe jött ennyi hazugság
                        hallatára.</p>
					<p>- Hazudsz, gazember, - kiáltotta a barátra - a bíró nem jár aranyhímes
                        oltárterítőben, hanem úgy öltözik, mint minden gazdaember: ümögbe,
                        rókaprémes kabátba és csizmába, meg nadrágba, mert inkább lovon jár. Ostoba
                        vagy, barát, vagy minket szeretnél bolondítani.</p>
					<p>- Felöntött egy kicsit a garatra - gúnyolódtak a kereskedők, ámbár mindegyik
                        gondolkodóba esett és legtitkosabb bensőjében valamennyi elhitte a részeges
                        regős meséjét.</p>
					<p>Wernher bírónak másnap jelentették, hogy a felhévizi csárdában varázslással
                        vádolta őt Anzelmus, a kóbor, kicsapott barát.</p>
					<p>A tizenkéttagú tanács elfogatta és arra ítélte a regőst, hogy a Vizikapu
                        alatt kiugró szikláról dobassék a Dunába. Tegyen mellette tanuságot az
                        Isten; ha szörnyet hal, a mindentudó mennyei Bíró ítélt felette, ha épkézláb
                        kiemelkedik és kiúszik a vízből, csak nyelve tépessék ki bűnös szájából.</p>
					<p>A bíró megsemmisítette az ítéletet.</p>
					<p>- Anzelmus, fogd a botodat és eredj. Hallom, hogy jól vered a lantot és
                        szépen cifrázod a dalt. Az is valami.</p>
					<p>Egy füst alatt egy másik boszorkánypert is elintézett a bíró. A panaszos egy
                        kölni vitéz volt, akit a felhévizi félkezű kocsmáros leánya, Mandula,
                        leitatott és minden pénzéből kifosztott. A kölni vitéz nem tudta elhinni,
                        hogy vele szemben ilyesmire közönséges hajadon leányzó képes. Esküdözött,
                        hogy Mandula bájitalt kevert a borába, szemmel megverte őt és lehelletével
                        megbénította az eszejárását. Látta, amikor a leány szeméből zöld láng
                        csapott ki és orrából forró vérpára áradt.</p>
					<p>- A felhévizi kocsmáros leánya boszorkány. Éreztem rajta a repülözsír szagát.
                        Amikor nála aludtam, megjelent nekem az éjjeli bakkecske és iszonyúan
                        eldöngetett. Tűzpróbát kérek.</p>
					<p>A főbíró kinevette.</p>
					<p>- Takarodjál a szemem elől. Anyámasszony katonája az, akit bor és csók leüt a
                        lábáról.</p>
					<p>A legény hadonászott:</p>
					<p>- Én a Hanza csatlósa vagyok.</p>
					<p>- A Hanza bizonyára szégyenli magát, ha megtudja, hogy ilyen katonája akadt.
                        A leányt megbüntetem, mert lopott és paráználkodott, téged pedig azért,
                        mert ok nélkül boszorkánysággal vádolsz együgyű kún cselédleányt. A leány
                        holnap, vasárnap, szalmaruhában áll a templom előtt a te hazád szokása
                        szerint. De mellette te is ott állsz, sásból fonott köpönyegben, mert te
                        voltál az, aki őt szemérmetlenségre csábítottad.</p>
					<p>Másnap nagy zálogperben kellett ítélkeznie. Egy nürnbergi gyapjúkereskedő még
                        a tavalyi vásáron zálogban hagyott két hajórakomány árut Rothenburgi
                        Salamonnál. Most, amikor ki akarta váltani, kitudódott, hogy Rothenburgi már
                        eladta a gyapjút. A nürnbergi kereskedő azt állította, hogy ő a zálogot egy
                        esztendőre - vásártól vásárig - ígérte kiváltani. Ezzel szemben azt vitatta
                        a zsidó, hogy a zálogüzlet csak félesztendőre szólt és neki ennek
                        következtében joga volt túladni a portékáján.</p>
					<p>Az eset nagy port vert fel és zsidóról meg keresztényről lévén szó, a
                        hangulat a vásáron majdnem elmérgesedett. Az idegenek erősen kardoskodtak a
                        nürnbergi mellett s még a gyanú ellen is tiltakoztak, mintha a Hanza egy
                        tagja nem mondana igazat.</p>
					<p>Wernher bíró viszont a magyar törvényre hivatkozott, hogy zsidó és keresztény
                        perekben a zsidót is esküre kell bocsátani.</p>
					<p>Mindenki belátta, maguk a zsidók is, hogy nagyon kényes az ügy a budai vásár
                        jóhírneve és a külföld előtt való népszerűsége szempontjából. Ennélfogva
                        sokan egyezkedésre gondoltak. A nürnbergi azonban hajthatatlan maradt s így
                        mind a két felet esküre kellett bocsátani. Elsőnek Rothenburgi Salamont
                        vették elő.</p>
					<p>Salamon a törvény értelmében rövid palástot öltött magára, fejére tette a
                        hegyes zsidókalapot, mezítláb odaállott a bíró asztala elé, a nap felé
                        fordult, kezével megérintette az eléje tartott tórát és esküdött:</p>
					<p>- Én, Rothenburgi Salamon, zsidó, esküszöm az élő Istenre, a szent Istenre, a
                        mindenható Istenre, aki az eget és a földet, a tengert és mindazt
                        teremtette, ami ezeken és ezekben van, hogy ebben az ügyben, amellyel engem
                        ez a keresztény vádol, teljesen ártatlan és bűntelen vagyok. És ha bűnös
                        vagyok, nyeljen el a föld, amely Dathant és Abyront elnyelte. És ha vétkes
                        vagyok, lepjen meg a szélhűdés és bélpoklosság, amely Eliseus kérésére a
                        szíriai Naamant és Jeziit, Eliseus szolgáját meglepte. És ha vétkes vagyok,
                        érjen engemet a nyavalyatörés, vérfolyás és hirtelen gutaütés és ragadjon el
                        a véletlen halál és vesszek el testestül és lelkestül és vagyonostul és
                        sohase jussak Ábrahám kebelébe. És ha vétkes vagyok, semmisítsen meg Mózes
                        törvénye, melyet neki a Sinai-hegyen adtak és szégyenítsen meg minden írás,
                        amely Mózes öt könyvébe van írva. És ha ez az esküm nem való és igaz,
                        töröljön el Adonáj és az ő istenségének hatalma. Ámen.</p>
					<p>A nép halotti csöndben állotta körül az esküttevő zsidót. Rothenburgi Salamon
                        oly megrázó erővel esküdött, hogy mindenki igazat adott neki.</p>
					<p>Eskütétel után Juda ben Adret, aki előimádkozója is volt a hitközségnek,
                        összehajtogatta a tórát, beletette cifra, zörgős, ezüst ékszertokjába és
                        visszavitte a szentséget az imaházba. A zsidók útközben áhítattal érintették
                        ujjukkal Mózes törvényeit.</p>
					<p>Wernher bíró kihirdette az ítéletet.</p>
					<p>- Minthogy Rothenburgi Salamon zsidó eleget tett ősi törvényeinknek, kérdezem
                        a pert indító Adalbert nürnbergi kereskedőt, vajjon kívánja-e esküjével az
                        ellenkezőt bizonyítani?</p>
					<p>Hasztalan várták a feleletet. A nürnbergi eltünt a tömegben s a Hanza
                        képviselője komor arccal, láthatólag szégyenkezve, kardjával a bíró
                        asztalára ütött.</p>
					<p>- Nem kívánjuk a per folytatását. Lehet, hogy egyik vagy másik fél emlékezete
                        tévedett.</p>
					<p>A zsidók ragyogó arccal magasztalták Wernhert.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>A nyolcadik napon az adás-vétel legszomorúbb része kezdődött. Még javában
                        virágzott a rabszolgakereskedés, de már nem a templom előtt és az
                        árupiacokon, hanem a falakon kívül, a Vár budai oldalának lábánál árulták az
                        eleven portékát. A rabszolgák nagyrészt külföldiek voltak: oroszok, tatárok,
                        törökök, litvánok, lengyelek, csehek és ausztriaiak, valamint az ország
                        délkeleti vidékén mostanában feltünedező oláhok, akiket budai vitézek vagy
                        környékbeli nemesek hurcoltak haza Ottokár, Albert, vagy a tatárok ellen
                        vívott hadjáratokból. Legnagyobb részük egyszerű zsoldos katona, urak és
                        vitézek fegyvernöke, lovásza, kocsisa, csatlósa. Az előkelőbb lovagokat,
                        vagy asszonyokat már régen kiváltották, vagy kicserélték. Az emberpiacon
                        mégis volt néhány íródeák, öreg polgár, kevés szép leány és fiú, akiket
                        egy-kettőre elkapkodtak a külföldi kereskedők. Fiatal és szép emberekért
                        harminc márkát is adtak, de jobbágyok, rabszolgák, cselédek, pásztorok
                        gyéren és nagyon olcsó pénzen keltek.</p>
					<p>Néhány öreg cseh polgár, a határszéli Fürstenberg városka szenátorai,
                        félrehúzódva gubbasztottak egy bokor aljában. Rövid, erős lánc kötötte
                        össze őket, mint a medvéket. Porosak, fáradtak, betegek és sebesek voltak a
                        gyaloglástól, a lánc súrlódásától, a piszoktól és a bogaraktól. Egy Nyékről
                        való hetyke kún majoros állott mellettük és ostorával nagyokat húzott az
                        öregek hátára, mert bosszús volt, hogy a csehek Ottokár és László király
                        feszült viszonya miatt elkerülték a budai vásárt s a foglyokért senki sem
                        kínált egyetlen árva ezüstöt sem. A kún majoros pedig mindenáron meg akart
                        tőlük szabadulni. Az öregeknek semmi hasznát nem tudta venni, etetni, itatni
                        kellett őket és unta a velük való vesződséget. Amúgy is rosszkedvű volt, az
                        éjjel kockajátékon sokat vesztett és kocsmai gőztől és bortól még most is
                        mámoros volt a feje. Indulni akart hazafelé s a négy rabszolgára, mint az
                        ökrökre, rákiáltott:</p>
					<p>- Hé!</p>
					<p>Ostorával alaposan végigütött rajtuk. A négy fáradt ember feltámolygott.
                        Hanem az egyik, egy kopasz, sovány, alacsony aggastyán, aki az ütést kapta,
                        nyomban vissza is rogyott a földre.</p>
					<p>- Lusta dög vagy, kutya - ordította a majoros és rántott egyet a láncon.</p>
					<p>- Az öreg haldoklik - szólt az egyik fogoly németül, majd amikor látta, hogy
                        a kún majoros nem érti a nyelvét, keresztet vetett magára és égfelé
                        fordított arccal, hátraesett fejjel, behunyt szemmel mutatta, hogy társa a
                        végét járja.</p>
					<p>- Hadd múljék ki békével, várj egy kicsit, lovag - könyörgött aztán
                        tekintetével és összetett kezeivel.</p>
					<p>A majoros hallatlan dühre fakadt.</p>
					<p>- Hazudtok kutyák, bolonddá akartok tenni, - kiabált rekedten - majd
                        megtáncoltatom én ezt a vén medvét!</p>
					<p>És megfogta a lánc végét, felrántotta vele az öreget, néhányszor fejbevágta
                        és ráparancsolt, hogy ugráljon.</p>
					<p>- Ahogy én mondom! - nevetett és valami egyhangú medvetáncoltató nótába
                        kezdett.</p>
					<p>Az öreg cseh polgár feje lehanyatlott, a szeme fehérje kifordult és állkapcsa
                        leesett.</p>
					<p>- Gyilkos gazember! - harsant fel egy hang a nyéki gazda háta mögött.</p>
					<p>A majoros méregtől és meglepetéstől eltorzult arccal hátrafordult, de e
                        pillanatban borzasztó ütést kapott a képébe.</p>
					<p>- Vérengző barom! - dörgött Giovanni hangja.</p>
					<p>A majoros felhördült és öve mellől kikapta hosszú, hegyes kését. Giovanni
                        fegyvertelen volt. Sánta lábával nem valami szilárd talajon állott s az
                        izmos, ügyes, fiatal vadmacska hajlékonyságával rendelkező falusi legénnyel
                        szemben óriásilag hátrányban volt. A majoros maga is biztos volt fölényében
                        és magasra emelve kését, azzal Giovanni torkát vette célba.</p>
					<p>A sánta lovag érezte, hogy a helyzet kritikussá vált. Szélesvállú, magas
                        ellenfelével szemben semmiféle fegyvere nem volt, az egyik lába mindig
                        útjában állott a másiknak és karja, amelyet kopja- és lándzsaforgatás
                        valamikor megacélozott ugyan, már elpuhult a biblia-másolásban és szép
                        leányok ölelgetésében. A halált érezte a feje felett elsuhanni. De ha már
                        bajban van, - gondolta - védekezik, ahogy tud. Fejével, amely kemény és nagy
                        volt, mint egy oroszláné, hirtelen mellbelökte ellenfelét, aztán mind a két
                        karjával átfogta és leszorította, úgyhogy az magasra emelt kését nem tudta
                        használni. Azután végső erőfeszítéssel hanyattvágta magát és zuhantában
                        magára rántotta a nyéki udvarnokot.</p>
					<p>Ez volt az a perc, amelyben egyiknek vagy másiknak pusztulnia kellett.
                        Giovanni úgy érezte, mintha még egyszer a csaták forgatagában volna.
                        Keze-lába használhatatlan, hanyattfektében mellét nyomta az erős, nagytörzsű
                        ember s arca előtt látta a majoros eltorzult szemeit és dühtől táncoló
                        vonásait. Ellenfele forró lélegzete a szájába ömlött és hallotta dühös,
                        hörgő kiáltását. E pillanatban Giovanni kinyitotta száját, odakapott a rajta
                        fetrengő ember torkához és hatalmas, villogó, fehér fogaival átharapta a
                        majoros nyakát.</p>
					<p>A nyéki nemes száján kibuggyant a vér, karjai elernyedtek és élettelenül
                        lefordult az invalidusról. Giovanni felállott, ruhájáról leverte a port és
                        megtapogatta csontjait. A csehekre pillantott, akik térdenállva imádkoztak
                        öreg bajtársuk holtteste felett.</p>
					<p>- Ezt a goromba disznót elküldtem a másvilágra - dörmögte bosszúsan
                        Giovanni.</p>
					<p>A csehek rajongva néztek a lovagra.</p>
					<p>- Uram, légy áldott, nemeslelkű, hatalmas vitéz. És végy át bennünket, jogos
                        tulajdonaidat.</p>
					<p>Lovagi szokások szerint a megszabadított rabszolgák a győztes tulajdonába
                        mentek át. Giovanni először mosolygott, de csakhamar elkomolyodott az
                        arca.</p>
					<p>- Hej, öregek, mi nagyon rosszul jártunk egymással. Nekem semmi egyebem nincs
                        hártyapapírjaimnál, juh- és disznóbőrtekercseimnél és másolószerszámjaim
                        lim-lomjánál, - semmim ezen a kerek világon. Én bizony nem tudlak benneteket
                        eltartani, atyafiak. Tyüh, az áldóját, ugyancsak megjártam, még vérdíjat is
                        kell fizetni ezért a gazfickóért.</p>
					<p>A foglyok kétségbeesetten tördelték kezüket és az égre néztek, mintha onnan
                        várnának segítséget.</p>
					<p>- Szent Maturin áldjon meg és sugalmazzon valami gondolatot - rebegte az
                        egyik fogoly.</p>
					<p>- Imádkozzunk szent Maturinhoz és Nolaziri szent Péterhez - sóhajtotta a
                        másik.</p>
					<p>Giovanni, hallván a rabszolgák patrónusait emlegetni, könnyedén
                        felkiáltott:</p>
					<p>- Azt hiszitek, hogy trinitárius vagyok?</p>
					<p>- Ahogy érdekünkben síkra szállottál, azt hinnők, hogy az vagy. De hol van
                        fehér ruhád, vörös és kék kereszted?</p>
					<p>- János-lovag vagyok.</p>
					<p>- Fehér keresztet sem látunk a köpenyeden. Inkább azt gondolnánk, hogy
                        invalidus vitéz vagy, sok csaták és diadalok hőse, lovagok virága és
                        koronája, szegények, özvegyek, árvák, ügyefogyottak és rabszolgák
                        patrónusa.</p>
					<p>- Gyenge kis patrónus, - nevetett a lovag - ha Wernher gróf, a gazdám meg nem
                        könyörül rajtam és ki nem fizeti helyettem a vérdíjat, akkor én is közétek
                        köthetem magamat és mind a négyen beállhatunk ennek a nyéki baromnak a
                        majorjába talyigát vontatni. Gyerünk a bíróhoz.</p>
					<p>Giovanni lovag a vállára kapta a szegény öreg holttestét.</p>
					<p>- Ez a kopasz legény fog mellettem tanuságot tenni néma szájával.</p>
					<p>- Uram, - szólt az egyik cseh polgár alázatosan és rajongással - Szent János,
                        a keresztesek védszentje, a Szűzanya Mária és az ő egyszülött fia, Jézus
                        Krisztus áldjon meg téged jóságodért. Mondd meg a nevedet, hogy imáinkba
                        foglalhassunk téged.</p>
					<p>- Giovanni Benvenuto da Saliceto lovag Isten kegyelméből - szólt büszkén az
                        invalidus és gyorsan szedegette sánta lábait, hátán cipelve az öreg
                        rabszolga holttestét.</p>
					<p>- Gyerünk a bíróhoz.</p>
					<p>A nyéki majorosgazda ott feküdt a vár alatt, hanyatt, kimeredt szemmel,
                        mintha tátott szájjal, csodálkozva, az eget bámulta volna.</p>
					<p>Senki sem nézett vissza a földön fekvő hullára.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - </p>
					<p>A vásár utolsó napján követek jöttek Budára. Az esztergomi érsek követei,
                        akikhez, úgylátszik, a jenei és felhévizi réveknél egyéb papok, a
                        nyúlszigeti apácák küldöttei és ügyvédjei is hozzácsatlakoztak. Valamennyien
                        Wernher bíró elé állottak. Elmondták, hogy az esztergomi érsek haragszik,
                        mert a regensburgi, bécsi és más kereskedők nem mindegyike ejtette útba
                        Esztergomot, ennélfogva nem is fizettek vámot sem a királynénak, sem az
                        esztergomi érseknek.</p>
					<p>Wernher bíró László király kiváltságlevelére hivatkozott.</p>
					<p>- Más baj is van, - folytatták a követek - nem fizetitek a nyúlszigeti
                        apácáknak járó vásárbért, valamint az óbudai káptalan adóját sem. A pesti
                        hajósok megtagadták a révvámot.</p>
					<p>- Nem is kötelesek fizetni. A király felmentette őket.</p>
					<p>- Még nincs vége. A budaiak szüntelen üldözik a káptalan embereit, nemcsak az
                        adószedőket, hanem a kanonokokat is. Ilyenformán az apácák háromnegyed mázsa
                        ezüsttel rövidültek meg és nem kevesebbet vesztettek a kanonokok.</p>
					<p>- Majd a másvilágon kárpótolhatják magukat - súgta oda Giovanni.</p>
					<p>- Egyéb baj is van, - folytatták a követek - a budaiak dunai malmokat
                        állítottak fel, amelyek gátolják a halászatot. A halászat joga a káptalané s
                        a kanonokok konyhája igen súlyosan érzi, hogy a malmok elriasztják a
                        folyóból a halakat. Felsőhévizen még a Dunába ömlő patakokra is malmokat
                        építettek. Malmokat és fürdőket. Ez tűrhetetlen.</p>
					<p>János fia, Péter kapellánus, kancelláriai jegyző, a küldöttség vezetője,
                        szigorú hangon magyarázta a budaiak vétkét.</p>
					<p>- A felhévizi malmok adófizetéssel tartoznak a hospitálisoknak, akik ott
                        földesúri és kegyúri jogokat bírnak. A János-lovagok panaszkodnak, hogy ezen
                        a címen hatszáz ezüst márkától estek el.</p>
					<p>- Hát hol őröljenek a felhéviziek? - kérdezte a bíró nyugodtan.</p>
					<p>- Az nem a mi gondunk.</p>
					<p>- Mit gondoltok, tisztelendő atyák, nem elég a kanonokoknak az egész roppant
                        Duna halászatra?</p>
					<p>- A kanonok urak ragaszkodnak jogaikhoz és szentségtörésnek veszik a
                        renitenciát.</p>
					<p>A bíró agyára tolult a vér.</p>
					<p>- Takarodjatok szemem elől és mondjátok meg odahaza, hogy nekem Felséges
                        Urunk és Királyunk több kiváltságlevele vagyon birtokomban és annyit sem
                        adok a fenyegetésekre, mint a birkák bégetésére.</p>
					<p>- Nem addig van az, - kiáltott Péter káplán, a kancellista. - Az érsek
                        követeli a vámot, mert különben átok alá veszi a város minden polgárát.</p>
					<p>- Nagy része már úgyis átok alatt van. Erzsébet hercegasszony esküvője óta
                        elég időnk volt megszokni az interdiktumot. Amint látjátok, azért épek és
                        egészségesek vagyunk és szívünkben csendesen és buzgón imádjuk az
                        Istent.</p>
					<p>- Az érsek kiátkozza az idegeneket is.</p>
					<p>- Ahhoz nincs joga.</p>
					<p>- De joga van őket felszólítani, hogy azonnal hagyják el a várost, különben
                        szentségtörés bűnébe esnek és ha itt maradnak, interdiktum alá kerülnek. Íme
                        az oklevél... Őszentsége Miklós pápa jóváhagyásával.</p>
					<p>Wernher most igazán megdöbbent. Ebből mérhetetlen kár hárulna a város
                        lakosságára. Az új Buda végre is nagyrészt idegenekből él s ha a kereskedők
                        elkerülik a várost, Buda szegénységnek és elnéptelenedésnek néz elébe.
                        Félő, hogy ezt a budaiak hamarább észreveszik, mint kellene. Úgy sem sok
                        kell ahhoz, hogy megunják az örökös harcot érsekkel, pápával és elpártolva
                        László király mellől, paktumra lépjenek az égiekkel. Egyezkedni próbált
                        tehát.</p>
					<p>- Ravaszok és kegyetlenek vagytok, - fordult a követekhez. - Én nem akarom
                        veletek felvenni a versenyt az ördög tudományában. Jól van. Kifizetjük a
                        vásárpénzt, a révvámot, a harmincadot, de előbb hozzatok oklevelet,
                        amelyben az érsek jövőre lemond minden igényéről és feloldja a várost az
                        átok alól.</p>
					<p>A követek gúnyosan nevettek.</p>
					<p>- Azt hiszed, az érsek alkudni fog veled?</p>
					<p>- A becsületes alku nem szégyen és az érsek tisztes és becsületes ember.</p>
					<p>- De te, bíró, csak nem tartod magadat az esztergomi érsekkel egyenrangú
                        félnek?</p>
					<p>Wernher bíró nem felelt a sértésre. Egy darabig merően nézte Pétert, a
                        kapellánust, aztán méltóságteljesen és lojalitással hangsúlyozta
                        szavait:</p>
					<p>- Itt nem rólam van szó, hanem a városról, sőt elsősorban felséges urunkról
                        és királyunkról.</p>
					<p>A káplán gúnyos arcot vágott.</p>
					<p>- Először is azt kérdem, hogy micsoda királyról beszélsz? Csak nem arról, aki
                        ellen keresztes hadjáratot visel a pápa? Vagy tán Endre királyról
                        beszélsz?</p>
					<p>- Emberek, elment az eszetek? - kérdezte Wernher felháborodással és dühvel. -
                        Hogy merészelitek sértegetni László király szent és koronás személyét?</p>
					<p>- Azt az urat nem ismerjük, - felelt Péter lelkész szárazon.</p>
					<p>Kézai Simon, a krónikás, aki Wernher közelében ült az irnoki asztalnál,
                        hirtelen felugrott és arculütötte a papot. A jámbor olvasópörgető Simon
                        mester, aki naponta elmondott egy rózsafűzért és egész életét Szent Norbert
                        és Assisi Szent Ferenc tiszteletének szentelte, mint egy bősz bika rohant az
                        Isten szolgájára.</p>
					<p>- Káromolja a királyt, - hörögte habzó szájjal és nagyot lódított a hatalmas
                        fiatal kapellánuson. A pap az első pillanatban meghökkent a nem várt
                        támadásra, de aztán magához tért, kiegyenesedett és felkiáltott:</p>
					<p>- Szentségtörő, aki bántani meri a követ személyét. A követ szent és
                        sérthetetlen.</p>
					<p>- Gazember vagy, nem szent, - ordította Kézai Simon - felségáruló,
                        királysértő, hazaáruló, bitang!</p>
					<p>A kapellánus megragadta Kézai vállát, messze ellódította magától, úgyhogy az
                        a tömeg közé esett. A mester, amint földre bukott, estében még három-négy
                        embert levert a lábáról. Orrán és száján bugyogott a vér.</p>
					<p>Amint a tömeg a kiömlő vért megpillantotta, egyszerre mozogni kezdett. Eddig
                        alig értett a szóváltásból valamit, mert a követek latinul beszéltek, de a
                        papokat örök ellenségének tartotta s most a népszerű fiatal nótárius esetén
                        egyszerre felbőszült.</p>
					<p>Wernher bíró észrevette, hogy itt veszedelem készülődik, de nem volt ura
                        többé a helyzetnek. Megfordult és Istennek és a budai népnek ítéletére bízta
                        a követeket.</p>
					<p>Az ítélet borzasztó volt. Az emberek nekirohantak az érsek követeinek,
                        megragadták a papok reverendáit, letépték róluk a palástot, megrugdalták és
                        véresre verték őket. A legdühösebb verekedő az a mészároslegény volt, aki
                        Félkezűnek, a felhévizi kocsmárosnak székét szándékozott megvásárolni. A
                        legény tegnap nagyot ivott a megölt hajcsár vérdíján s még most is részeg
                        volt. Nekirohant a kancelláriai jegyzőnek és felöklelte ostoba, nagy, kemény
                        kún fejével. Aztán tovább lökte, hengergette a Vizikapu felé s ott egy
                        irtózatos lendülettel lehajította a hegyről, le, a Duna partján álló
                        szekerek közé.</p>
					<p>A kapellánus szikláról-sziklára bukott és véres hústömeggé vált, amire
                        lezuhant.</p>
				</div>
				<div type="chapter">
					<head>XI.</head>
					<p>A Szombati-kapu táján - téli napsütésben - kicsiny lovascsapat ereszkedett le
                        a Várhegy lejtőjén Szentpéter felé. Elől két fegyvernök haladt, hogy
                        elriassza az úton bámészkodó csőcseléket, a vízhordó embereket, akik
                        puttonyos öszvért nógattak a szűk hegyi úton fölfelé, a koldusokat, akik
                        csonka testüket vonszolták a szentháromsági János-kórház felé, az
                        ökrösszekereket, amiken követ hordanak a Magdolna-templom most épülő
                        kápolnájához.</p>
					<p>A két csatlós állig fegyverben volt, mintha ütközetbe menne. Fejükön pörge
                        kalaphoz hasonló bőrsüveg, elől homlokvédő érclemezzel. Nagy, háromszögalakú
                        pajzsuk a ló baloldalán lóg, a vitézek mellén keresztül szakállas
                        vasnyílvesszők, hátukon a szkita íj. Jobbkezükben ijesztő nagy hajítódárda,
                        amellyel bárkit lovastul a másvilágra lehet küldeni, anélkül, hogy az
                        ellenfél az embert csak meg is közelíthette volna. A csatlósok nehéz vas- és
                        bőrfelszerelésük terhét lomhán és hanyagul viselték. Sovány, fakó lovuk
                        csillogó, okos szeme kíváncsian pislogott jobbra-balra, gazdájuk sem a
                        kengyelt, sem a kantárszárat nem használta. Mintha nem is tartanák magukat,
                        jobbra-balra himbálóztak, előre-hátra buktak elől-hátul egyforma magas,
                        bőrrel bevont fatámlás nyergükben, zörgős fegyverzetük hozzáütődött a lovak
                        oldalához, valamint gombokkal és csillagokkal kicifrázott csizmájukhoz,
                        amelyen nem volt sarkantyú, mert a vitézek nem voltak nemesemberek.</p>
					<p>Sütő, a fiatalabbik, új ember még a király cselédségében s amikor nem volt
                        ily harciasan kiöltözve, a király vadászkutyái és sólymai körül unatkozott.
                        A másik, akit Kopasznak hívtak, kiszolgált lovas, öreg veterán harcos volt,
                        akinek megrogyott a karja, lába s most már csak ilyen városi parádéknál
                        használják. Nagy fölénnyel, de atyai jóakarattal oktatta öccsét, a solymár
                        Sütőt.</p>
					<p>A két csatlós hírét hallotta annak, hogy Erzsébet hercegnő visszatért s most
                        éppen a hercegnőről beszélgettek.</p>
					<p>- Erzsébet hercegasszony, az volna királynénak való, - jegyezte meg a
                        fiatalabbik.</p>
					<p>- Katonás egy asszony, gyönyörű asszony. Láttad, hogy üli a lovat?</p>
					<p>- Akár maga a szentséges veszprémi püspök, úgy ül azon a paripán.</p>
					<p>- Kár, hogy a királyné nem ilyen derék asszony.</p>
					<p>- Ismeri kend a királynét is? - kérdezte tisztelettel és csodálkozva a
                        suhanc.</p>
					<p>- Én ne ösmerném?</p>
					<p>- Már az igaz, hogy kend ismerheti.</p>
					<p>- Nem csoda, hogy a királynak nem kell Izabella asszony őfensége.</p>
					<p>- Mit tud kend az olasz nőről?</p>
					<p>- Semmi rosszat. Annak ugyan nem kell lakatot tenni a csípőjére. Ámbár, hogy
                        szép asszony, de nagyon sápadt mindig és azt mondják, hogy képtelen
                        egészséges gyermekeket szülni.</p>
					<p>- Hitvány asszonynak kell lennie, ha még olyan hatalmas, szép daliától
                        sincsen fia, mint amilyen a király.</p>
					<p>- A király a legszebb lovag az országban.</p>
					<p>- Bajvívásnál nincs, aki legyőzze.</p>
					<p>- De medvevadászaton sem múlja felül senki.</p>
					<p>- Puszta kézzel megküzd a farkassal.</p>
					<p>- A vadmacskának is összeszorítja a torkát, hogy beléje szorul a pára.</p>
					<p>- A bölénynek is kitekeri a nyakát, ha elkapja a szarvánál.</p>
					<p>- Borban sem győzi le emberfia.</p>
					<p>- De szerelemben sem - tódította a vitéz, akinek ragyogott a szeme, mint a
                        parázs.</p>
					<p>- Nagy király a mi Lászlónk. Csak a régiek között voltak ilyen legények. A
                        maiak puhák, kényesek és gyávák. Olyan a mi királyunk, mint amilyen a
                        védőszentje volt.</p>
					<p>- Kicsoda?</p>
					<p>- Szent László, a hősök hőse, keresztesek vezére, a csodatevő.</p>
					<p>- Igazad van, koma, bizonyos, hogy náladnál nem igen van okosabb ember a
                        világon.</p>
					<p>- Nono, Sütő koma.</p>
					<p>A két vitéz lassan-lassan elálmosodott. Kicsit bóbiskoltak, aztán az
                        öregebbiknek eszébe jutott:</p>
					<p>- Mikor lesz húsvét, koma?</p>
					<p>- A jó Isten tudja. Miért?</p>
					<p>- Akkor jön haza a király.</p>
					<p>- Isten éltesse.</p>
					<p>- Tudod-e, hogy hol van most a király?</p>
					<p>- Honnan tudnám?</p>
					<p>- Hát minden héten jön futár, kettő is.</p>
					<p>- Azt sem tudom, merre járt.</p>
					<p>- Persze, hogy nem tudod. Hát ott van a király Árboc sógorával, Öböl
                        unokáival, meg az unokatestvérével, Éduával.</p>
					<p>- Azt mondják, Édua a király szeretője.</p>
					<p>- Már azt én nem tudom. Ha az volna, nem csodálnám. Mert hogy Édua százszor
                        különb asszony Izabellánál, az szent igaz. Erős, kövéres, vöröses hajú,
                        villogó szemű, olyan melle van, mint két kerek vízhordótömlő. Keze alatt a
                        legvadabb mén is megjuhászodik és lándzsájával nekimegy a legöregebb
                        medvének. Íjával beletalál száz lépésről a szarvas szügyibe, aztán úgy bírja
                        a bort, mint egy zsoldos katona. Az ám az asszony!</p>
					<p>Az öreg csatlós arca átszellemült a gyönyörűségtől és áhítattól. Néhányat
                        csettintett a nyelvével, a fogát szívogatta, majd összecsücsörítette a
                        száját és halkan fütyörészett, mint aki mélyen elábrándozik.</p>
					<p>A másik teliszemmel bámulta őt, mint királyok titkaiban benfentes,
                        irígylésreméltó udvaroncot.</p>
					<p>- Hej, az életben sokat láttál már, Kopasz.</p>
					<p>- Mire megöregszel, majd te is tapasztalsz egyet-mást - mondta nyájas
                        leereszkedéssel a vén fegyvernök.</p>
					<p>- Hát az igaz, hogy olyan vesszeje van Éduának, amelyik a kincset megmutatja?
                        - bátorkodott tovább Sütő.</p>
					<p>- Ez már ostoba beszéd, - nézte le őt a másik - kell is annak kincs. Ad neki
                        a király annyit, amennyit csak akar. De nekem volt egyszer egy olyan nyilam,
                        amelyet, ha kilőtted, odaesett, ahol kincs van elásva.</p>
					<p>- Hát hol van az a csoda?</p>
					<p>- Egyszer belőttem a Dunába és ott veszett.</p>
					<p>- Víz alá ment kend érte?</p>
					<p>- Ment a fene. Csak nem megyek bölönbikák, hínár meg vízilányok közé?</p>
					<p>A két vitéz hosszan elgondolkozott a kincskereső nyílvessző és egyéb csodák
                        fölött és szinte a szájukon csordult ki a nyál arra a gondolatra, hogy
                        valaha effajta varázslószerek birtokába jutnának. Lovaik csendesen
                        poroszkáltak a kanyargós úton lefelé, amelyen két-háromszáz lépésnyi
                        távolságban egy főúri lovaspár követte őket.</p>
					<p>Nyúlánk, kicsinyfejű arab paripán, nyestprémes fehér bőrköpönyegben
                        muszlinfátyolos hölgy ült, férfimódra kétfelé vetve lábszárait. Mellette
                        bekecsben, szűk nadrágban és csizmában szőkeszakállas férfiú, aki néha-néha
                        erősen megrázta öklét, mintha távollevő ellenséget fenyegetne. Erzsébet
                        hercegnő tartott Óbuda felé Wernher gróffal, a főbíróval.</p>
					<p>November elején szokatlanul erős, tiszta és éles világításban semmi árnyék, a
                        nap éppen a fejük fölött ontotta sugarait, megfürösztve mindent hűvös,
                        makulátlan, mozdulatlan ragyogásában. A verebek hangos gyűlést tartottak a
                        Várhegy dunai lejtőjén, öreg hársfák között, a királyi kertek omladozó
                        fafilagóriáinak tetőzetén. Egyébként minden csendes. A déli harangszó már
                        elhangzott Pesten s mintha a Duna is megnémulva, fáradtan, halálos lomhán
                        teregetné fodrait.</p>
					<p>Amerre a kis csapat ballag, minden élet visszafojtja neszét, mintha a belőlük
                        sugárzó nagy tisztelet megmerevítené minden eleven lény hangulatát.
                        Férfiember különben vajmi kevés van itthon a budai hegy környékén. Mindenki
                        a Duna-Tisza közén, vagy a nyugati végeken verekedik, legtöbbnyire László
                        király oldalán. Budavára már elküldötte az újabb tíz fegyveres lovagot -
                        Petermannokat, Kunczokat, Wernher rokonságát, Chépán, Entfredy, Thekule,
                        Meierdorf, Myko vitézeket - László segítségére. A lovagokat vagy kétszáz
                        fegyvernök, apród, testőr, lovász és cselédféle kíséri. Apró portyázó csapat
                        válik ki ebből, jó lesz előőrsnek, vagy a király sátra mellé teste
                        őrzőjének. Wernher bíró velük küldötte egyetlen fiát, becézgetett, drága
                        szemefényét, aki nemrég hozta haza a magisteri címet Páduából. László úrfi
                        mélységes bánattal és nagy lelki vívódások között hagyta el a szülői házat
                        és a feketeszemű, karcsú zsidóleányt, aki búcsúzáskor halkan a fülébe
                        súgta:</p>
					<p>Hervasszad el arcomról a virágot,</p>
					<p> Ha hozzád egyszer hűtelen leszek.</p>
					<p>- Egyetlen gyermekemet a királyhoz küldtem - mondta Wernher sötét
                        sejtelemmel. - Ki tudja, látom-e valaha elevenen. Az életemen kívül már
                        mindent a királynak adtam, de, azt hiszem, arra is hamar rákerül a sor.</p>
					<p>Erzsébet rajongva nézett a bíróra.</p>
					<p>Tíz fegyveres lovag, mi ez ahhoz a folyton terjedő forradalomhoz képest,
                        amely a király ellen a keresztes háború kihirdetése óta országszerte
                        szervezkedik! Rettentő erőlködés folyik itt most két részről a hatalomért.
                        László király minden eszközt jónak tart, hogy a nemességet magához
                        édesgesse. Falukat, várakat, ispánságokat, egész városokat adományoz
                        híveinek. A papoktól mindent elvesz és Öböl unokáinak, Mihály fiának,
                        Mizsének s a Vas, Tompa, Pithe családoknak adja azok jószágait. A városokat
                        vásárjoggal, vámmentességgel, árumegállító joggal ruházza fel, kiveszi őket
                        a káptalanok, püspökök, sőt még a nádor és tárnokmester hatalma alól is. A
                        városi bírót élet és halál urává teszi, aki ellen csak magához a királyhoz
                        lehet fellebbezni. Igaz, hogy mindez csak papíroson, pergamenen és
                        disznóbőrön történik, de - mondták a városiak - viszont a pápa és az érsek
                        is csak apró hártyacédulákon adja a búcsúkat, a bűnbocsánatot és a túlvilági
                        boldogságot.</p>
					<p>Nagyon sötét és nyugtalanító hírek jönnek különben a király táborából. Kézai
                        Simon talán el sem mondta végig az igazságot. Nem az a baj, hogy sok a
                        király ellensége, hanem az, hogy a király mintha elvesztette volna lelkét a
                        csaták véres és vitéz megvívására.</p>
					<p>- A király kún szeretői ölében mulat - hordják a hírt megszökött vitézek,
                        sebesültek, csatlósok, akik uruk holttestét hozzák. A sebesült és halott
                        mindig több és több, jó hír és vigasztalás mindig kevesebb.</p>
					<p>A király a hercegnő esküvője óta folyton táborban, állig felfegyverkezve,
                        háborúban élt. A szeptember 9-éről kelt levelét Poroszlóról küldte. Négy
                        nappal később Túrkevéről szóltak írásai. November 5-én már a Dunántúl,
                        Veszprém megyében, Berenden állt a tábora. Innen intézte leveleit a magyar
                        urakhoz, hirdetvén nekik általános bocsánatot és adományokat ígérvén, ha
                        vezérei, Mihály fiai, István és Pál mellé állanak. Az amnesztiahirdetésnek,
                        úgylátszik, kevés foganatja volt s legutolsó levelében a szokottnál is
                        keserűbb hangulatban írt a király. Elpanaszolta, hogy már Amade, a nádor,
                        valamint Simon fiai és Sóvári György is elpártoltak tőle s az egész Felföld
                        lángba borult a lázadók gyujtogatásától.</p>
					<p>Wernher bíró éppen erről beszélt a hercegnőnek.</p>
					<p>- A telet csak kihúzza a király, mert ha leereszkedik a hó és beáll a fagy,
                        az urak kedve elmegy a háborúskodástól és visszavonulnak váraikba, vagy
                        vadászatokat rendeznek a rengeteg erdőkben. Ha a király kedve és ereje a
                        régi volna, most tönkretehetné összes ellenségeit, de félek, hogy ő maga is
                        inkább szarvasok és őzek, mint a németújváriak után veti magát.</p>
					<p>- Wernher, te sötétenlátó lettél és híjával vagy a bátorságnak - szólt
                        szemrehányóan a hercegnő.</p>
					<p>- Hercegnő, itt, a békés budai úton, a Szentháromsági klastrom mellett,
                        mindenki bátor és szájhős. Itt mindenki rakásra öli az ellenséget, amely jó
                        messze, a Vág völgyében táborozik. Itt mindenki meghal a királyért.
                        Hercegnő, itt az a hős, aki nem fél, hogy gyávának kiáltják ki
                        embertársai.</p>
					<p>- Te kicsinyhitű vagy, Wernher és félek, hogy nagy veszedelmet zúdítasz a
                        fejünkre.</p>
					<p>- Hercegnő, a mi helyzetünk nem sok bizakodásra ad okot. Átok alatt állunk, a
                        káptalanok, szerzetesrendek, a püspökök elriasztják tőlünk a tudatlan és
                        becsületes embereket, a rajongókat és a hiszékenyeket, mellénk csak a
                        kétségbeesettek, kalandorok, pogányok, kiközösítettek, az emberek söpredéke
                        áll. Ujjaimon megszámlálom azokat, akik hitből, hűségből, becsületből,
                        hazaszeretetből tartanak velünk.</p>
					<p>...Wernher arcán fájdalmas előérzet és bánat ömlött szét. Egyszerre
                        felcsattant:</p>
					<p>- Ki kell békülni a pápával, az érsekkel, a magyarokkal. Lodomér érsek
                        ellenségünk nekünk, de bölcs, nemes és szent ember és jó hazafi.</p>
					<p>A hercegnő felszisszent.</p>
					<p>- Wernherius, te őrült vagy és hűtelen.</p>
					<p>- Nem, hercegnő; ez az egyetlen mód, amelyen még helyrehozhatjuk a hibákat.
                        Kibékülni, békét teremteni, a becsületes elemekkel szövetkezni, az ország
                        belső állapotát rendbehozni, a királyi kincstárt megtölteni, megbízható,
                        hűséges királyi ispánságokat felállítani, a városokat felemelni, a
                        polgárságot gazdaggá tenni, a népnek kenyeret és emberséges bánásmódot
                        nyujtani, a lakosság minden rétegét, elsősorban a papokat és a
                        szerzetesrendeket kibékíteni és meghódítani... aztán hajrá, oligarchákat,
                        rabló vezéreket, hazaáruló cinkosokat, osztrák Albertet, cseh Vencelt, oláh,
                        szerb, litván, lengyel latrokat egyenként leverni vagy egymásra uszítani...
                        hej, hercegnőm, így kellene politikát csinálni, nem pedig kún lányokkal
                        szívatni ki életünk drága erejét és gyönyörű arcunk piros rózsáit.</p>
					<p>- Őrült vagy, Wernher.</p>
					<p>- Persze, hogy őrült. Aki az általános őrület, zabolátlan dührohamok, állati
                        bosszúszomj és a rohanó végzet tehetetlensége idején higgadt, mérsékelt,
                        előrelátó és számító, azt bolondnak tartják a többiek. A részeg ember
                        gyűlöli a józant és a bolondok árulónak nevezik az épelméjűt.</p>
					<p>- Wernher, Wernher, te már nem szeretsz engem - szólt szomorúan a
                        hercegnő.</p>
					<p>- Hercegnőm, éjjeleket nem alszom a gondoktól, gyötrelemtől és tépelődéstől
                        és azért őrölöm a lelkemet, hogy téged is boldoggá tegyelek.</p>
					<p>- Nekem senki és semmi sem kell a boldogsághoz, csak te.</p>
					<p>- Hercegnő, te könnyelmű vagy s nem gondolod meg, hogy a királlyal és a
                        háborúval együtt engem is elvesztenél. Vagy azt hiszed, nem első dolga lesz
                        az érseknek engem, mint eretneket, mint a pápai szék ellenségét, mint
                        istentelen pogányt, pártütőt Krisztus ellen - inkvizítorok elé
                        állítani?</p>
					<p>- Magyarországon nincs inkvizíció.</p>
					<p>- A magyarok okossága, erélyessége és dölyfös önérzete eddig még
                        megakadályozta. De amint a király, a vármegyék, a városok és a királyi
                        szolgák ügye elbukik, akkor Magyarország elveszett, mint ahogy elvesztek az
                        avarok, kúnok és longobardok.</p>
					<p>- Wernher, te izgatott vagy s attól tartok, hogy te már nem szereted
                        Lászlót.</p>
					<p>- Majd meglátod, hercegnő, én meg tudok halni a királyért, de az ellen
                        tiltakozom, hogy az ő szeszélyeiért az ország és Budavára elpusztuljon.</p>
					<p>- Wernher! - kiáltott a hercegnő.</p>
					<p>Wernher lova megbotlott egy kőben, amely valamely szekérről hullott le. Egy
                        római szobor törmeléke volt: egy csonka kézfej, amely feltartott ujjal
                        mutatott a levegőbe.</p>
					<p>- Látod ezt a követ, hercegnő - szólt Wernher egyszerre lehiggadva,
                        csendesen, de férfias határozottsággal. - Ez valamely görög filozófus, vagy
                        államférfiú szobra lehetett. Talán Aristotelesé, vagy Soloné. A királyné
                        városán túl, a régi római kolónia helyén állott valamikor, épen, fehéren
                        ragyogva, dicsőségesen. Egy égre mutató ujj... az óvatosság, az okosság, a
                        bölcs előrelátás és a meggondolás mutatóujja...</p>
					<p>A lovasok egészen közel jutottak egymáshoz és Erzsébet a novemberi levegőn
                        kipirosodva, szerelmesen és szomorúan nézett lovagjára.</p>
					<p>- Én nem bánom. Nem ösmerem a te öreg bölcseidet, de azt tudom, hogy te már
                        nem szeretsz engem.</p>
					<p>- Hercegnő, miért kételkedel bennem?</p>
					<p>- Ha szeretnél, nem vinnél megalázni az érsek követei elé.</p>
					<p>- Látod, most megállíthatjuk az események forgatagát. Ha a királyné várában
                        megállapodásra jutunk az érsek követeivel...</p>
					<p>- Miért nem jöttek ők hozzám? Hogy lehetséges az, hogy a király nővére elébe
                        megy az alattvalóknak?</p>
					<p>- Ne feledd, hercegnő, hogy mi egyházi átok alatt vagyunk. Ne feledd, hogy a
                        vásár alatt meggyilkolták az érsek követét. Nem csoda, hogy nem akarják
                        lábukat betenni Budavárába mindaddig, míg elégtételt nem kapnak.</p>
					<p>- Hát mit tegyek? - kérdezte majdnem sírva a hercegnő.</p>
					<p>- Mindenekelőtt kibékíted a királyt az érsekkel.</p>
					<p>- Az László dolga.</p>
					<p>- Vagy a tied. A király csak téged szeret és egyedül tereád hallgat.</p>
					<p>Erzsébet elpirult.</p>
					<p>- ...Aztán vérdíjat fizetünk a kapellánusért, a budaiak békét kötnek a
                        papokkal, az érsek feloldoz bennünket és...</p>
					<p>Wernher hangja itt megcsuklott.</p>
					<p>A hercegnő reszketve kérdezte:</p>
					<p>- És?</p>
					<p>- És te, kegyelmes hercegnő, visszamégy a zárdába.</p>
					<p>A hercegnő halálosan sápadt lett. Arca megvonaglott és látszott rajta, hogy
                        szeretett volna felkiáltani. Wernher és Erzsébet egy percig némán
                        lovagoltak egymás mellett, mint két haragos, elszánt bajvívó. A hercegnő
                        összeráncolta homlokát és felnézett az égre.</p>
					<p>A lovasok mögött a hat városi tanácsos csendesen suttogott. Arcukon aggodalom
                        és kétség ült. Minden idegük a béke, a rend, a csendes, komoly polgári élet
                        után sóvárgott s ettől a tanácskozástól, amelytől a háború vagy béke kérdése
                        függött, szinte hideglelősen reszkettek. A hat városi elöljáró úgy kuporgott
                        a lovon, mint hat ázott tyúk a kakasülőn.</p>
					<p>Wernher bíró lélegzete is nehéz volt és a szíve erősen és rendetlenül
                        dobogott. Kimondta a nagy szót: vissza a zárdába! Vajjon mit szól ehhez a
                        zuhogó vérű, türelmetlen, indulatos, hatalmas asszony!</p>
					<p>A levegőt egy kőszáli sas hasította át, az őrsi hegyekről jött és Nyék felé
                        tartott. Széles, barna szárnyát nekifeszítette a levegőnek és belenézett a
                        napba. Wernher bíró ragyogó szemmel követte a királyi állatot s meg akarta
                        mutatni a Duna felé néző, elborult arcú hercegnőnek. De nem tudott szólni és
                        nem mert a királyi asszony szemébe nézni. Nem tudott belenézni a maga
                        napjába.</p>
					<p>A bíró csendesen, áhítatosan lovagolt úrnője mellett. Várta a vihar
                        kitörését. Nem csodálta volna, ha a hercegnő a maga fínom, fehér, de kemény
                        kis márványöklével, amellyel vadászatokon a legvadabb paripát meg tudta
                        fékezni, főbesujtja őt vakmerő szavaiért.</p>
					<p>De a hercegnő nem lázadt fel, csendesen, szinte szerényen mondta:</p>
					<p>- Nem szeretsz.</p>
					<p>És többé nem szólt egy szót sem s egyetlen tekintettel sem kereste fel
                        Wernhert, valameddig csak a királyné várába nem értek.</p>
				</div>
				<div type="chapter">
					<head>XII.</head>
					<p>Kézai Simon és Giovanni zárták be az Óbuda felé poroszkáló lovasmenetet.
                        Kézai a hercegnő kancellistája volt. Giovanni pedig mint Buda részéről való
                        tolmács és jegyző szerepel majd az elkövetkezendő aktusnál. Mind a ketten
                        tudták, hogy nagy események vannak készülőben, de egykedvűen néztek a
                        fejlemények elé.</p>
					<p>- Ez az urak dolga, - szólt Kézai és ezzel elintézte az ügyet. - Az én tüdőm
                        már sohasem lesz ép, én körülbelül már elvégeztem mindazt, amit az Isten
                        reám bízott ezen a világon.</p>
					<p>A Duna, az előttük fekvő Boldogasszony szigete s a távolban fehérlő óbudai
                        falak kötötték le minden figyelmöket.</p>
					<p>Giovanni azt a kis, apró, világos foltot kémlelte, amely Óbudán túl, mintegy
                        félóra járásnyira a királyné városa fölött a zöldes környezetből vibrálva
                        ki-kicsillogott.</p>
					<p>- Szép környezetben van a mi kórházunk - mutatott a fehér folt felé, amely
                        csakugyan a János-rendi lovagok egyik ispotálya volt. Mellette kigyózott el
                        a szentléleki országút, amelyet jobbról két, balról egyetlen, de még mindig
                        impozáns váromladék támasztott meg. Az egész kép mögött szelíd dombok zárták
                        be a látóhatárt.</p>
					<p>- Milyen szép vidék, - sóhajtott Giovanni, - Nálunk, ahol Lombardia síksága
                        kezdődik, ott vannak ilyen szép képek.</p>
					<p>Simon mester lelkesen magyarázta:</p>
					<p>- Látod, ahol most a királyné vára áll, ahol a negyven napi böjtöt szokta
                        Izabella nagyságos asszonyunk tartani, azon a helyen állt egykoron Attila
                        palotája. Az István-torony alatt állították fel Attila sátrát
                        aranylemezekből, úgy, hogy az ember tetszése szerint szétszedhette és újból
                        egybeállíthatta. Ennek vertmunkájú arany oszlopai kapcsokra jártak, közepett
                        azonban üregesek voltak és eresztékeiket bámulatos művű drágakövek foglalták
                        egybe. Sátorban lakott Attila, mert városoknak és váraknak ura vágyott
                        lenni, de bennök lakni nem szeretett.</p>
					<p>- Akárcsak manapság László király.</p>
					<p>- Az igaz, hogy ő is szívesebben van kún sátrak szellős bőrfüggönyei mögött,
                        mint kőházakban. A harcos ember nem is kedveli a kőpalotát, amelyben
                        mellére nehéz börtönlevegő szakad és szeme elől elzárja a távoli dombokat,
                        az eget és a csillagok ragyogását.</p>
					<p>- Attila az ötödik században élt. Etzelburg régebbi történetéről semmit sem
                        hallottál?</p>
					<p>Simon mester megtörülte izzadó homlokát.</p>
					<p>- Hogyne tudnék. A longobardok tetrarchája, Macrinus és Ditrich itt vívta meg
                        szörnyű csatáját, a húnokkal, akik e ponton lépték át a Dunát.</p>
					<p>- Hát a longobardok előtt kik jártak erre? - faggatta Giovanni a mestert,
                        akiből erővel antik emlékeket szeretett volna kicsalogatni.</p>
					<p>- Az előtt bizonyára pogány világ volt itt is, - legyintett kicsinylőleg a
                        mester. - Istentelen, pogány világ.</p>
					<p>- Hohó, barátom, te a római császárok uralmát csakúgy két szóval akarod
                        elintézni? Látod, ez a sok faragott kő, amiből most templomokat és
                        paláciumokat építenek, ez a sok csonka szobordarab, - görög és római
                        istenek és istenasszonyok törmelékei - a Szentlélek felől húzódó rengeteg
                        oszlopsor, a Duna medrében talált kőcölöpök, a pesti parton álló négyszögű
                        fal, az Ördögmalom kövei azt mutatják, hogy a római Aquincum sokkal nagyobb,
                        hatalmasabb és pompásabb város volt, mint a hún Etzelburg. A hévizi patak
                        torkolata táján rakásra hever a tégla és cseréptörmelék s te, Kézai Simon
                        mester, még sohasem voltál kiváncsi, hogy a kő-, cserép- és
                        szobor-törmelékek mit mesélnek az istentelen pogány világ századairól?</p>
					<p>- Erről nem tudok, - felelt közönyösen Simon - és nem is vagyok rá
                        kiváncsi.</p>
					<p>- De arról csak hallottál, hogy egy óbudai polgár pincét akart ásni a háza
                        mögött, de olyan áthatolhatatlan, kemény kőfalba ütközött, hogy abba kellett
                        hagyni az erőlködést?</p>
					<p>- Nem nagy ujság.</p>
					<p>- Úgy-e? De nem sejted ebből, hogy ott egy amfiteátrum alapjaira kell
                        bukkannunk?</p>
					<p>Simon a vállát vonogatta.</p>
					<p>- Az lehet, hogy itt nagy római város állott. De nem tudom, miért kell emiatt
                        annyit törni a fejünket. A vízvezeték oszlopsora, amely a szentléleki úton
                        végighúzódik, mindenesetre jó arra, hogy köveiből Istennek szentelt
                        épületeket emeljünk.</p>
					<p>- Ó mily vandalizmus, - sóhajtott Giovanni - szégyelhetitek magatokat. Vénusz
                        templomát, Probus császár villáját, Valentinianus amfiteátrumát és thermáit
                        szétszeditek, feldúljátok, megőrlitek, mint a patkányok a hajó fenekét, mint
                        a szú a százados tölgyet, mint a vakondok a mezők bársonyos gyepét...</p>
					<p>- Akárcsak Justinianus, aki a Sophia-templomhoz Aurelianus naptemplomának
                        porfir oszlopait használta fel díszítésül.</p>
					<p>- Az is butaság és gonoszság volt, de legalább egy Sophia-templom lett a
                        görög művészet széthordott köveiből. Itt azonban idétlen, rongy kőhalom,
                        unalmas, piszkos, omladékos vár épült a római Aquincum cirkuszának falain.
                        Ennél nagyobb barbarizmust csak az én vitéz lovagrendem követett el az
                        Aquincum északi kasztellumával, amelynek helyébe azt az alacsony templomot
                        és kórházat építette Szentléleken, ott ni, a megyeri révvel szemben, a
                        királyné vára fölött. Tudod-e, hogy az a kilencszáz esztendő, ami
                        Valentinianus császár halála óta eltelt, feleannyit sem rombolt ezeken a
                        kővárakon, oszlopokon, cirkuszi lépcsőkön, csatornákon, villák, templomok,
                        fürdők márványain és mészkövein, - kilencszáz esztendő a maga
                        szélviharaival, esőivel, iszapjával, porával, tűzveszedelmeivel, kelta,
                        quad, hún, longobard, jazig, avar, szláv hordáival nem tudott annyit
                        rombolni, befedni, kimosni, megőrölni, mint a ti kétszáz éves barbár
                        munkátok, amely széthordta Diana, Vénusz, Merkur és Mars ragyogó köveit.</p>
					<p>Giovanni dühösen mutatott a fel és alá ballagó ökrös szekerekre, amelyek
                        követ és téglát szállítottak a budavári építkezésekhez.</p>
					<p>- Félkezű kocsmáros apja, a kilencven éves sánta és béna Varga, aki a
                        tatárjárás alatt emberhúst evett a nándorhegyi erdőkben, jól emlékszik,
                        hogy ezelőtt hatvan évvel még két-három rőfnyire kimeredeztek a földből a
                        régi római város kövei. Akkor a Szentlélek felé húzódó oszlopsornak még
                        itt-ott megvolt a félkörös összekötő ívezete is. Hej, mily ragyogó látvány
                        lehetett ott, Etzelburg fölött, egy hosszan elnyúló, százlábú óriás kőkígyó,
                        amint a búcsúzó nap sugaraiban sötét és bánatos tömegével vonalat rajzol az
                        ezüstös kékes égre!</p>
					<p>Simon idegenül és csodálkozva nézett a társára, aki pillanatra sem állott meg
                        a régi latin város dícséretében.</p>
					<p>- Tudod-e te, barát, mi volt ezelőtt kilencszáz esztendővel az óbudai hegyek
                        és a Duna között, a Nyúlsziget fölött? Római kolónia volt, értsd meg,
                        fényes, gazdag paloták, amfiteátrum, római kolónia, - tudod-e, hogy ez a
                        legszebb dolog a világon? Volt benne bizonyára egy nagy tornacsarnok,
                        udvarral, fűthető folyosókkal, oszlopos bazilika, mozaikkal, szobrokkal és
                        reliefekkel... óriás közfürdő, lépcsőcsarnokkal, váróteremmel,
                        frigidariummal, trepidariummal és kaldariummal... volt benne bizonyára
                        köralakú vásárcsarnok négyszögben körülfutó oszlopokkal, Mithra-templom,
                        Nemezis-templom, uszodák, szökőkutak... hej, ha én akkor élhettem
                        volna!...</p>
					<p>- Istentelen kivánság.</p>
					<p>- Istentelen? Nem gondolnám. Voltak, akik akkor is Isten kegyelmében éltek.
                        Sok szentatya úgy vélekedik, hogy akik tiszták voltak lélekben és az igazság
                        vágyában, azok bejutottak az Üdvözítővel a mennyek országába. Sőt néhány
                        pogány nimfáról és szatírról is állítják, hogy a mennyek előcsarnokába
                        felvétettek, mert igazak és jóakaratúak voltak az ő szívökben.</p>
					<p>- Azt hiszed, Vergilius is a mennyországba jutott?</p>
					<p>- Bizonyos, - felelte meggyőződéssel a lovag.</p>
					<p>Simon mester gondolatokba mélyedt és alig vette észre, hogy már az alsóhévizi
                        fürdők előtt haladnak.</p>
					<p>- Nézd meg ezt a szomorú és sötét bűnbarlangot, - szólt Giovanni epésen - és
                        képzeld el helyébe Septimius Severus thermáit.</p>
					<p>- Jól mondod, bűnök barlangja ez. Férfiak és nők találkozóhelye, lakodalmi
                        ünnepek megszentségtelenítője, bujaság, vérfertőzés, kockajáték és
                        eretnekség forrása. Verte volna meg az Isten minden cseppjét a meleg
                        vizének.</p>
					<p>- Ám azért te is szívesen meglátogatnád a bujaság e csarnokát, ha nem félnél,
                        hogy fehér csuhádat megdobálják és berondítják illetlen olasz fehércselédek,
                        - szólt Giovanni nevetve és eszébe jutott, hogy hány kellemes órát töltött e
                        sötét és rosszillatú medencékben.</p>
					<p>Fuvarosok állták el az utat, s ahogy a lovasok a kocsikat kerülgették,
                        Giovanni, botjával bosszúsan ráhúzva egy kőszállító kordély öszvérére,
                        felkiáltott:</p>
					<p>- Mi egy ragyogó mult márványtemetője fölött járkálunk és otromba kún kőtörők
                        szétdarabolják a mult emlékeit. Silány várfalakhoz, piszkos zsidó
                        kereskedők házához, kocsmákhoz, mészárosok ökörvértől büdös vágóhídjához
                        hordjátok el ezeket a megszentelt köveket, amelyeken egykor a Légió
                        prefektusa üldögélt és Ovidiust olvasgatta.</p>
					<p>- Erkölcstelen, buja, pogány verseket... - dörmögte Kézai.</p>
					<p>- Persze, téged csak az érdekel úgy-e, hogy az Istennek kilencszáz, vagy
                        kilencszázötven milliárd angyala van-e.</p>
					<p>- Szent Tamás ezer milliárdra teszi, - jegyezte meg komolyan Simon.</p>
					<p>- Ezer milliárd! Szép, kerek summa. Csak vigyázz, nehogy elhibázd, ha utána
                        olvasod!</p>
					<p>- Csak nem vonod kétségbe Szent Tamás igazságát?</p>
					<p>- Nem én. De azt igazán megmondhatnád, honnan tudja ő, hogy a föld fölött
                        éppen hét égboltozat vagyon, amelyet a nap, hold, az öt planéta és
                        apró-cseprő csillagok díszítenek, mint kún subát a pitykék.</p>
					<p>- Sőt van egy nyolcadik égbolt is és ennek kristályboltozata fölött van a
                        mennyország, ahol az Isten trónol fiával, Jézus Krisztussal és a
                        Szentlélekkel.</p>
					<p>Giovanni gúnyosan bólintgatott, de Kézai nem vette ezt észre.</p>
					<p>- A föld közepén van a pokol, - magyarázta áhitattal Simon - székhelye a
                        sátánnak és a démonnak, a bukott angyaloknak és az örök kárhozatra
                        ítélteknek.</p>
					<p>- Mit nekem a bukott angyalok! - kiáltott fel a sánta lovag, aki az akkor
                        feltünedező istentagadókat megvetette ugyan, de az egyházírók homályos és
                        bonyolult miszticizmusával sem szeretett bibelődni. - Simon, Simon, te
                        túlságosan sokat foglalkozol az égiekkel és eközben megfeledkezel a
                        földiekről.</p>
					<p>- Az én országom nem e világról való.</p>
					<p>- Bolond beszéd. Majd én megmutatom neked az e világra való életet. Simon, te
                        még a csiklandós sziciliai verseket sem ismered, te még Mina asszonynak
                        Dante da Majanóhoz írott szerelmi fohászait sem olvastad. Fogadok, hogy te
                        Folgore de San Gimignano és Cene della Chittara szatiráit sem hallottad.</p>
					<p>- Nem értem ezeket az újítókat, - fakadt ki bosszúsan a krónikás. -
                        Érthetetlen nyelven firkálnak, erkölcstelenek és hazátlanok.</p>
					<p>- Nagyszerű dolog, hogy az új dalnokokat mindig érthetetleneknek mondják a
                        veteránok.</p>
					<p>- Tibullus is fiatalember volt, mégis magasztalja Ovidius.</p>
					<p>- De meg is kellett ám előbb halnia szegény Tibullus öcsénknek. Csak a
                        holttestükön keresztül bocsátják meg az öregek a fiataloknak, ha vakmerők és
                        tehetségesek. Én bizony szeretem a fiatalokat és velök tartok, bár látom,
                        hogy néha nagy bukfencet vet a zsenialitásuk. Igaz, hogy én mindig fiatalok
                        között éltem a szép olasz ég alatt, olajbokrok és mandulafák tövében,
                        görcsös gyökerek közé keveredve, de sok szép új dal született meg fiatal
                        barátaim ajkán! Mikor Velencében Alberto Morosinit, vagy Bolognában a
                        Consiglio del Popolót szolgáltam, elég irodalmi csatát vívtunk az
                        Anzianikkal, akik azt hitték, hogy mivel az állam rúdján gubbasztanak, hát
                        ők húzzák a köztársaság szekerét. Mantuában a Gonzago-család udvarában dalos
                        versenyeket rendeztünk s azon provençal versekkel és Rustico de Philippo
                        csúfondáros epigrammáival ijesztgettük a szemérmes vénkisasszonyokat.</p>
					<p>- Talán a fiatalokat?</p>
					<p>- Nem, a fiatalok sohasem szemérmetesek. Ahhoz először el kell csunyulnia
                        valakinek. Aztán ott volt a suhanc Cimabue festő és Niccolo Pissano
                        szobrász, aki, Isten nyugosztalja, már vagy tíz éve halva fekszik a mantuai
                        olajligetekben, de oly arányosan gömbölyű húsos Máriákat faragott kőbe, hogy
                        Ceresnek is bátran beillettek volna. Az volt ám a szép!</p>
					<p>- Szentségtörő, - suttogta Simon.</p>
					<p>A sánta lovag azonban könyörtelenül folytatta:</p>
					<p>- Megtanítlak én, kedves testvérem, mindezekre a tudományokra, csak bízd én
                        reám és keresd az én barátságomat. Mert jegyezd meg magadnak, a valóban
                        nagy, emberi, igaz művészetek a hét egyetemi művészet fölött állanak, szép
                        arany oltáron, illatos bronzfából készült szekrénykében, vérvörös bélésű,
                        gyémántokkal meghintett baldachin alatt. Ez az oltár az emberek lelkében áll
                        s az isteni művészet nem a tudományos koponyák, hanem a szerelmes szívek
                        mélyén rejtőzik. A szerelem, a szerelem: ez a legszebb, legfenségesebb
                        művészet és Pons de Cacdeuil azt dalolja, hogy ha Istenhez imádkozik, akkor
                        is hölgyének alakja lebeg előtte, Guillem de Cabestaing meg szünet nélkül
                        arra kéri a Szentszűzet, hogy keltsen szerelmet imádottjának csípői körül.
                        Rambaud de Orange kedvesének egyetlen barátságos pillantását többre becsüli
                        minden fáradozásánál annak a négyszáz angyalnak, akik az ember jólétéről
                        gondoskodnak.</p>
					<p>...És Giovanni, a sánta lovag szemei lelkesen ragyogtak, ahogy a földi
                        szerelem diadalmas fölényét ecsetelte. Elmagyarázta, hogy ő nem a lelki
                        finomság, nem a zárdai művészet s nem a hímzés, ima s éneklés tudományában
                        való jártasság, hanem a mell kerekdedsége, a vállak szélesen leeső íve, a
                        csípő lágy és szűk lendületű hajlása, a comb ruganyosan párnázott hosszú és
                        finom vonala szerint osztályozza és értékeli a nőket. Hogy néha piszkos
                        rongyok és cafatos zsákszövet alatt kincsesbányája rejlik a szépségnek, a
                        női bájnak és az igaz gyönyörűségeknek. Hogy egy-egy kún parasztlány néha
                        valóságos Kalliope, akinek egyetlen ölelése többet ér, mint száz lovagvár
                        úrnőjének beteges nyafogása és langymeleg rokonszenve.</p>
					<p>Giovanni aztán töviről-hegyire ecsetelte a Szent Erzsébet-kórház Juditjának
                        szépségeit és Klingsor, az esztergomi trubadur, aki e napokban Walter von
                        der Vogelweidéval és Wolfram von Eschenbachhal együtt énekelt a
                        dalnokversenyen, megirígyelhette volna előadásának szenvedélyességét és
                        leírásának szabatosságát.</p>
					<p>Kézai Simon úgy elmélyedt töprengéseiben, hogy majdnem lebukott a
                        lováról.</p>
					<p>- Nem értem a beszédedet, Giovanni, bár fülemnek kellemes a te hangodat
                        hallani.</p>
					<p>- Majd megérted, ha visszatérünk a Nyulak szigetére és elbúvunk a Domonkosok
                        scriptoriumában. Ne félj, a szentatyák és görög filozófusok mögött akad még
                        eldugva egy pár francia és olasz regény, néhány bibliája a dalos, játékos és
                        ötletes szerelemnek. Van egy pár félretett lajstrom tele római költők
                        verseivel, amelyek a szerelem hetvenhét művészetét ismertetik. Ilyeneket
                        olvasgatott valaha a centurio, az aquincumi híd lábainál, jó görög borok
                        mellett, amiket lóháton, tömlőkben hoztak a márványkemény, hófehér pannoniai
                        úton az aquincumi kasztrumba. Láttad amott a Nyúlsziget északi csúcsát, ahol
                        az érsek vártornya ereszkedik a Dunába? Nos, nagyon jól tudod, hogy a torony
                        lábától kezdve egyenes vonalban Etzelburgig a Duna fenekéből kőpillérek
                        emelkednek ki, amelyekbe még bele-beleütődnek a mélyebbjárású gabonaszállító
                        hajók. Világos, hogy azok egy nagyszerű kőhíd romjai, kőhídé, amely az
                        aquincumi várakat a sziget északi csúcsán álló burgummal kötötte össze.</p>
					<p>Kézai nagy szemeket meresztett, Giovanni azonban zavartalanul folytatta
                        okoskodását:</p>
					<p>- Ennek a nyúlszigeti vártoronynak a helyén épült az érsek vára, régi latinok
                        által faragott köveken és római légionáriusok sírjainak márványlapjain.</p>
					<p>- Hogy tudod te ezt, Giovanni?</p>
					<p>- Hát nem elég faragott kőlapot ástak ki a sziget klastromainak és
                        templomainak építésére? Az oltárok márványasztalai is nagyrészt antik
                        szarkofágok anyagából állanak, még a római felírásokat, a pogány istenek
                        dicsőítését is lusták voltak levakarni azokról derék olasz kőfaragóink.
                        Bizony, nagyszerű világ volt itt valaha, Simon. Ez a sziget valószínűleg
                        szent ligete volt a császár helytartójának, aki apró templomokat, vagy
                        szabadon álló, napnak és esőnek, szélnek és viharnak kitett oltárokat emelt
                        Vénusz, Neptun, Latona, Pan, Silvanus, Silenus, Flora, vagy Pomona
                        tiszteletére. Esküszöm neked, Simon testvérem, ha ott felásnánk a földet,
                        tucatszám találnánk római isteneket és istenasszonyokat. Nézd az út mellett
                        azokat a nagy, hosszúkás kockaköveket, azok kilencszáz esztendővel ezelőtt
                        megholt hősök emlékoszlopai.</p>
					<p>- Az utak mellett?</p>
					<p>- Ott. A rómaiak az utak mellett szerették halottjaikat eltemetni. A római
                        egész életében a fórumon élt, járt, kelt az egész világban, Londontól
                        Egyiptomig otthon volt, semmi szükségét nem érezte annak, hogy megbújjék
                        egyéni és családi életének zárt falai mögött. Halálában sem kívánkozott
                        eldugott ligetek szentelt berkeibe, hanem ki az országutak mellé, amelyek
                        keresztül-kasul szelték és egyszersmind összekötötték a római birodalmat. Ki
                        az utak mellé, hogy halhatatlan lelke tovább is gyönyörködjék a római légió,
                        a latin kézművesek, a mérnökök, földmunkások és csatornaépítők
                        átvonulásában...</p>
					<p>- Nyugodjanak békével, - dörmögte Simon, a krónikás - de Isten ments attól,
                        hogy fölássuk őket sírjaikból.</p>
					<p>Kézai hátán borzongás futott végig, Giovanni azonban szinte kárörvendve
                        nevetett.</p>
					<p>- Már pedig, ha vége lesz a háborúnak és László király győzelmesen visszatér,
                        bizony ásni fogunk keményen. A bíróval már megbeszéltük.</p>
					<p>- Wernherrel? - kérdezte rémülten Simon.</p>
					<p>- Persze, hogy Wernherrel. A bíró az egész szigetet átkutatja.</p>
					<p>- Hát ő is?</p>
					<p>- Mit ő is! - nevetett az olasz. - Még csak ő kiváncsi igazán.</p>
					<p>- Mondd csak komolyan, Giovanni. Igaz az, amit a bíróról beszélnek?</p>
					<p>- Hogy eretnek?</p>
					<p>Kézai szemérmesen és borzongva sütötte le a szemét. Csendesen bólogatott.</p>
					<p>- Nem szép tőled, Simon, - pirongatta Giovanni - hogy elhiszed ezeket az
                        ostobaságokat. Te hűtlen vagy a grófhoz.</p>
					<p>- Nem. Én az életemet adnám a bíróért, de tény, hogy Wernher sok
                        titokzatossággal veszi magát körül.</p>
					<p>- A bíró bizonyára nem eretnek, ha nem is hiszi el, hogy negyven napi búcsút
                        szereznek azok a kis hártyarongyok, amiket zarándok szerzetesek százával
                        adnak egy pár bocskorért a vásáron. És még az sem jelent eretnekséget, ha
                        valaki szereti a szép szobrokat és kiássa a földből a római oltárok díszeit.
                        Hát a bíró szereti.</p>
					<p>- Istenem, de borzasztó!</p>
					<p>- Hogyne szeretné. Van egy gyönyörű kis ezüst Nikéje, a nándorhegyi
                        paláciumban őrizgeti. De többet mondok, elárulom neked, a János-rendi
                        klastromban, itt a sziget orrán, a donjon földszinti fülkéjében is
                        találhatsz egy fehér márványszobrot, - nem tudom, Phryne, vagy Aspasia, vagy
                        valami más athéni hetéra hasonmása-e - amint nyugágyán egészen mezítelenül
                        fekszik, keblét kínálja és ágyékát kihívó kacérsággal eltakarja. Nagyszerűen
                        odacsempésztük a toronyfal egy fülkéjébe. Szűz Margit szent ereklyéjére
                        letett esküvel kell titoktartást fogadni annak, akinek megmutatjuk.</p>
					<p>- Borzasztó.</p>
					<p>- Akarod látni?</p>
					<p>Kézai keresztet vetett magára és hirtelen másra terelte a beszédet.</p>
					<p>- ...Etzelburg tanuja volt Attila testvérgyilkosságának...</p>
					<p>- Miről beszélsz?</p>
					<p>- Attila itt dobatta a Dunába Budát, az öccsét, aki ura és bátyja
                        távollétében a várost a maga nevéről nevezte el.</p>
					<p>- No, ezt a mesét nem nagyon hiszem el. De nem baj, elég sok vad csorda
                        járhatott erre, ha a római élet nyomait ilyen alaposan elsöpörték.</p>
					<p>- Itt keltünk át mi magyarok is a Dunán, amikor bejöttünk mostani hazánkba, -
                        folytatta büszkén Kézai.</p>
					<p>Giovanni fölkapta a fejét és nevetős arccal kérdezte:</p>
					<p>- Igaz, hogy a magyarok vaddisznóktól származnak?</p>
					<p>- Hazugság, - csattant fel a krónikás. - Orosius azért írta ezt, hogy Ottó
                        császár kedvében járjon.</p>
					<p>- Orosius Szent Ágoston tanítványa volt.</p>
					<p>- Akárkinek volt a tanítványa, ha élne és elém kerülne, úgy eldöngetném, hogy
                        világos nappal meglátná a csillagokat.</p>
					<p>- Pedig Orosius erősen állítja, hogy Filimer gót király fia a táborában lévő
                        asszonyokat, akik sok vitéz fejét elcsavarták, szélnek eresztvén, ezek a
                        némberek pusztai kóborlásaik közben megszállottak a Meotis partján s ott
                        lator ördögökkel ölelkeztek. Ebből az ölelkezésből származtak a
                        magyarok.</p>
					<p>- Hazugság és káromkodás az egész. Bizonyítja először a Szentírás, hogy a
                        lelkeknek húsuk és csontjuk nincsen és hogy ami testtől van, test az, ami
                        pedig lélektől van, lélek az. De Orosius a természet törvényeivel is
                        ellenkezésbe jött; mert kétségtelen, hogy a lelkeknek nemzőtehetség nem
                        adatott.</p>
					<p>- Hát a boszorkányok, akik ördögökkel ölelkeznek?</p>
					<p>- Az sem igaz. Vagy ha ölelkeznek is, hol hallottad, hogy abból utódok jöttek
                        volna létre?</p>
					<p>- Igazságod van, Simon, - felelte az olasz engesztelőleg mosolyogva.</p>
					<p>Kézai Simon tovább gondolkozott ezen a dolgon, amelyről távolról sem volt
                        olyan biztos, mint ahogyan állította. Feltette magában, hogy erre
                        vonatkozólag - mihelyst bejut a dominikánusok scriptoriumába - utána néz
                        Albertus Magnus, Aquinói Tamás, Origenes, Szent Ágoston, Johannes Scotus és
                        Roscellinus műveiben.</p>
					<p>Majd megsarkantyúzta lovát és kenyerespajtásával együtt vágtatva iramodott a
                        hercegnő és Wernheirus bíró után. A Duna partján húzódó régi római útnak
                        szikrázó fehér pora szinte égette a szemüket.</p>
					<p>A királyné óbudai várának kapuja előtt állottak meg.</p>
				</div>
				<div type="chapter">
					<head>XIII.</head>
					<p>A királyné várának nagytermében, a palácium márványpadozatán, három
                        esztergomi kanonok állott, várva Erzsébet hercegnőt és a budai urakat. A
                        kanonokok - tar koponyájukat előrelógatva - olyanok voltak, mint három
                        lekonyult fejű érett rozskalász, vagy mint Assisi Szent Ferenc, Szent
                        Domonkos és Szent Norbert a nyúlszigeti templom oltárképén.</p>
					<p>A terem közepén súlyos tölgyfaasztalt helyeztek el s arra írószerszámokat,
                        feszületet, az esztergomi érsek levelét és sok, a nyúlszigeti zárdára, meg
                        az esztergomi káptalanra vonatkozó okiratot tettek.</p>
					<p>Az asztalfőn Erzsébet hercegasszony foglalt helyet, mellette Wernher bíró s
                        azután a hat budai tanácsos: Hentz, Bothuk, Weidner, Calgus, Tacerer és
                        Perenhaiser urak. A hercegnővel szemben ült a három kanonok, közbűl Iván
                        fia, Péter, a nagyprépost.</p>
					<p>A nagyprépost előadta az érsek feltételeit.</p>
					<p>- Kívánja az érsek, hogy az összes adók, vásárvámok, révpénzek úgy az
                        apácáknak, mint az esztergomi és budai káptalanoknak megfizettessenek, -
                        szólt a hosszú, kopasz prépost, akinek vízszínű szemei merően tapadtak a
                        hercegnőre.</p>
					<p>- Hozzájárulunk, - mondta ridegen a bíró.</p>
					<p>- A felhéviziek kötelezzék magukat, hogy a meleg patakokban épített malmokat
                        lerombolják.</p>
					<p>- Kieszközöljük.</p>
					<p>- Kártérítést és vérdíjat fizet Buda a meggyilkolt kapellánusért és minden
                        megbántott követnek úgy megfizet, mint a megcsonkításkor szokás.</p>
					<p>- Megadjuk.</p>
					<p>- Erzsébet nagyságos hercegnő rábírja a királyt, hogy szállásán a kalocsai és
                        esztergomi érseket, valamint a veszprémi és győri püspököt királyi fénnyel
                        fogadja, velük az ország jólétéről és a békességről tanácskozni összeüljön s
                        ezalatt kún környezetét magától eltávolítsa.</p>
					<p>A hercegnő nem felelt. A prépost beleegyezésnek vette Erzsébet
                        hallgatását.</p>
					<p>- Ennek ellenében az érsek úr őkegyelmessége feloldozza a királyt és
                        őnagyságát, Erzsébet hercegnő őkegyelmét és Wernher gróf urat, valamint a
                        budai esküdteket és polgárokat az egyházi átok alól és rajta lesz, hogy a
                        felkelés és a király ellen hirdetett keresztes háború megszűnjék.</p>
					<p>- Éljen a király!</p>
					<p>Ez volt a bíró válasza.</p>
					<p>Az esztergomi kanonokok összenéztek. Levették fejükről fekete kappájukat és
                        keresztet vetettek magukra.</p>
					<p>- És most - szólt a nagyprépost - hozzád kell szólnom, kegyelmes
                        hercegasszony. Az esztergomi érsek boldogan hallotta, hogy Rasenberg Závisz
                        úr várából eltávoztál és visszajöttél ide, mert visszahívott ifjúságod
                        emléke, fogadalmad, Krisztussal történt eljegyzésed, a zárda, ahol
                        nevelkedtél s ahol parancsoltál s az oltár, amelyhez tested-lelked hozzá van
                        láncolva. Az esztergomi érsek úr ezt megbánásnak és vezeklésnek veszi és
                        örül, hogy visszatértél az Úr asztalához, ahol téged a legédesebb táplálék
                        vár: Krisztus teste és vére. Legyen áldott, aki az Úr nevében jő. Foglald el
                        régi helyedet a Boldogasszony szigetének fejedelemnői székén, amelyen égi
                        rózsakoszorú vár és édes malasztja a megbocsátó Krisztusnak.</p>
					<p>Erzsébet asszony merően, mozdulatlanul és sápadtan nézett a kanonokra.
                        Wernher bíró lélegzet nélkül, dobogó homlokán majdnem kibuggyanó ütőerét
                        kezével leszorítva, lesütött szemmel, reszkető ajakkal várta a hercegnő
                        szavát. A hercegnő biz nem így akart visszatérni egykori fejedelemsége
                        színhelyére, de Wernher erősen bízott abban a nagy lelki megrendülésben,
                        amellyel e válságos pillanatok elborították Erzsébetet. Az emberi lélekben a
                        végletek hullámai ömlenek egymásba, mint a tenger magasba verődő és mélybe
                        loccsanó habjai. Egy megrázó pillanat az elhatározásoknak éppen az
                        ellenkezőjét sugallja s az emberi lélek egyszerre önmagába roskad, ha
                        bepillant a végzet szakadékaiba. Ez volt a sorsdöntő pillanat, amely a
                        király és a nemzet jövője, a háború és béke, a lét vagy nemlét kérdése
                        fölött határoz. Wernher bíró belseje reszketett, összeszorította
                        állkapcsait, hogy fel ne jajduljon rettentő izgatottságában. Minden a
                        hercegnő elhatározásától függött.</p>
					<p>Erzsébet hosszú pillanatokig merően, mozdulatlanul és sápadtan nézett a
                        kanonokra. Aztán lassan a feszület felé nyúlt, amely az asztal közepén
                        állott, kétfelé terjesztvén sovány, megkopott ezüst karjait. Megragadta a
                        feszületet és teljes erővel a nagyprépost felé hajította.</p>
					<p>A feszület a prépost mellett suhant el és nagyot csörrent a márványpadozaton.
                        A kanonokok felkiáltottak meglepetésükben és fájdalmukban. Wernher
                        megragadta a hercegnő karját, mert félt, hogy dühöngése még esztelenebb
                        dolgokra ragadja. Hirtelen odaugrott Kézai Simon és Giovanni is. Kézai
                        szeméből patakzott a könny és majdnem önkívületi állapotban susogta:</p>
					<p>- Kegyelmes asszonyom... kegyelmes asszonyom...</p>
					<p>A hercegnő nem mozdult. Szempilláit leeresztette és székébe roskadt. Azontúl
                        hangtalan és engedelmes lett, mint egy ijedt kis galamb, akit a menyét
                        megharapott.</p>
					<p>Elsőnek a nagyprépost jutott szóhoz.</p>
					<p>- Harmadszor sértitek meg az érsek követét. Ez még a szelíd és bűnbocsátó
                        Krisztus Urunkat is kihozta volna béketűréséből. Mi elvégeztük
                        küldetésünket.</p>
					<p>Ezzel a prépost megfordult és kifelé igyekezett. Wernher iszonyattal látta
                        minden tervét újra összeomlani. A prépost haragját jogosnak és igaznak
                        érezte és az érsek követeit most fenséges magasságban látta önmaga és a
                        hercegnő fölött. És ez teljesen tehetetlenné tette. Szinte rémülten nézett
                        Erzsébetre, aki még mindig lecsukott szemmel, halálfehéren, majdnem
                        élettelenül ült a székén.</p>
					<p>A teremben Kézai fuldokló, férfias zokogása hallatszott...</p>
					<p>Most már mindenki kiosont a paláciumból. Giovanni, akinek finom és lélekbe
                        látó tapintata kitalálta, hogy itt most mindenki felesleges, magával
                        vonszolta a krónikást is.</p>
					<p>Erzsébet és Wernher magukra maradtak.</p>
					<p>A bíró lerogyott a tölgyfaasztal mellé és tenyerébe hajtotta fejét. Rettentő
                        világossággal látta azt a tátongó szakadékot, amely saját maga és minden
                        terve, álma és reménye között támadt. Elvégeztetett. A katasztrófa
                        elkerülhetetlen. Borzasztó irammal száguld a végzet... a háború Buda
                        ellen... a halálos küzdelem az egész világgal.</p>
					<p>Wernher összerezzent. Erzsébet hangját hallotta. A mély, szenvedélyes orgánum
                        gyönyörű zenéje mintha valami fából való süket hangfogón szűrődnék
                        keresztül.</p>
					<p>- Tudod-e, mit gondoltam, Wernher? Azt gondoltam, hogy tényleg elválok az
                        uramtól, szegény, fogságban ülő Rasenbergtől.</p>
					<p>Wernher bágyadt csodálkozással nézett a hercegnőre.</p>
					<p>- ...És hozzád megyek feleségül.</p>
					<p>Erzsébet keserűen és túlságosan hangosan kacagott.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p> - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - -</p>
					<p>A Budavár ellen vezetett keresztes háborút ettől a naptól fogva számította
                        Kézai Simon mester, aki krónikát írt László király uralkodásáról.</p>
				</div>
			</div>
			<div type="group">
				<head>
                  MÁSODIK KÖNYV
                </head>
				<div type="chapter">
					<head>I.</head>
					<p>Kőpalotájának legfelső kis padlásszobájában Juda ben Adret türelmetlenül
                        várta a csillagok felkeltét. Imától és gondoktól kifáradt és gyenge volt.
                        Hosszú, sovány ujjai öntudatlanul símogatták a réz gyertyatartót és betűket
                        irkáltak az éterfinom porba, amely az asztal tölgyfalapját belepte.</p>
					<p>Judának nagy oka volt a szomorúságra. Leánya, Minna, sok gondot és fájdalmat
                        okozott neki.</p>
					<p>- Bizonyos, hogy az a szegény gyermek egy boldogtalan szerelem súlya alatt
                        sínylődik - tépelődött Juda. - Nem akar férjhez menni, napról-napra
                        sápadtabb és soványabb. Elgondolkozik s alig figyel az apja szavára. Hangja
                        rekedt. Kínosan fészkelődik, ha valaki rajta felejti a tekintetét.</p>
					<p>Az öreg zsidó összeborzongott. Mindig azzal vigasztalta magát, - ezt
                        magyarázta Wernher bírónak is - hogy a zsidó ember minden földi
                        szenvedéseiért családjában találja meg a kárpótlást. A zsidó sorsa, mint az
                        üldözött vadé és a rohanó pataké. Lábát a kőbe üti, lelkét megsebzi az ember
                        gúnyja és megvetése. Mindezt el lehet viselni boldog és gyarapodó gyermekek,
                        meg egészséges, vidám unokák fészkében. De ha az embert még saját gyermeke
                        is szomorítja, akkor elviselhetetlen ez az élet.</p>
					<p>Juda szomorúan nézett a gyertya lángjába. Sok lobogó, izzó reménye úgy égett
                        el az élet csalódásaiban, mint a vékony kanóc a viaszos, sápadt
                        gyertyában.</p>
					<p>- Bizonyos, hogy Minna szerelmes a bíró fiába. A leány boldogtalan és beteg
                        és nem bírja a lealázó áldozatot. Minna önfejű, makacs és érzékeny és nem
                        tud lemondani, visszahúzódni és félreállani. Ó, ebben a gyermekben zsidó és
                        mohamedán hercegek gőgös, haragvó és szenvedélyes vére kering.</p>
					<p>Juda nagyon búsult a leányáért. Minna volt egyetlen szépsége, reménye és
                        értelme az ő életének. Simon, szegény, nyavalyatörős. Ő nem ember. Derék,
                        jóságos háziállat, vízhordó öszvér, beteg barom. Ki tudja, mi lesz a vége.
                        Szörnyű kórságát ő is a nagy futásban kapta, valahol Svájcban, nevére sem
                        emlékszik a falunak. Dehát azért csak éljen. Elélhet köztük holtáig
                        békességben, gond nélkül. Kényeztetik, becézgetik, hizlalják és csinosítják,
                        mert olyan, mint egy gyermek és gyermek lesz akkor is, amikor hófehér
                        szakálla az övéig ér... adjon neki az Isten hosszú életet.</p>
					<p>- De Minna! - sóhajtott az öreg. - Minna ragyogó, mint a hajnali csillag,
                        okos, mint Paula, a prófétanő, tiszta és jó, ártatlan és kedves, mint az
                        Isten báránya. Nagy kár Minnáért.</p>
					<p>Az öreg zsidó arca megvonaglott és elhatározta, hogy újra kezébe veszi a
                        vándorbotot. Elmegy Raguzába, vagy Spalatóba, ahol sok zsidó barátja él,
                        gazdagságban és nyugalomban. Vagy még lejjebb, Bizáncba megy, beáll a
                        génuaiak zsoldjába, kibérel néhány hajót és a tengeren kereskedik. Tenger!
                        Hát lehet az embernek ötvenéves korában megbarátkozni a tengerrel, igájába
                        fogni a szeleket és a hullámokat és új életet kezdeni? Mi az, hogy kezdeni?
                        Az életben mindig mindent csak kezdünk és abbahagyunk. Amíg elménk ép és
                        testünk erős, mindent mindig abbahagyhatunk és újra kezdhetünk valamit. Ha
                        Minna sorsa úgy kívánja, az ő jóvoltáért elmegy Pérába, damaskusi
                        szövetekkel kereskedni. Csak Minna arcán nyíljanak ki újra a rózsák.</p>
					<p>- Menni, menni... könnyű ezt mondani. De csak az Isten tudja, milyen nagy
                        hiba volna elhamarkodni a dolgot.</p>
					<p>- Hol vagy, Minna? - kiáltott harsányan és ingerülten, hogy számoljon a
                        megbomlott teremtés fejével. Borzasztó volna egy leány ostoba szeszélye
                        miatt itthagyni Budát, az ő áldott, derék, okos, higgadt népét, amely
                        nemcsak, tűri, de valósággal szereti és becsüli Jákob fiait... Juda e
                        pillanatban nagy, meleg szeretetet érzett elömleni a lelkén a derék budai
                        magyarok és németek iránt, akikhez fogható bölcs és nyugodt náció a föld
                        kerekségén sincsen.</p>
					<p>- Minna, Minna! - süvített végig a házon Juda éles, vésztjósló hangja s
                        néhány pillanat mulva megjelent a küszöbön Minna sovány, sápadt, beteg
                        alakja.</p>
					<p>Az öreg magához vonta leányát és megcsókolta szép, magas, hideg homlokát.</p>
					<p>- Minna leányom, - kezdte ravaszkodva - nagy örömet mondok neked.</p>
					<p>A sápadt leány kerekre nyitotta szemét, amely sovány arcából lázas tűzzel
                        világított ki.</p>
					<p>- Nagy örömet mondok, gyermekem: elhagyjuk Budát.</p>
					<p>Juda fürkésző tekintettel leste a leányát. Minna bágyadtan mosolygott.</p>
					<p>- Késő.</p>
					<p>Juda nem merte folytatni. Szerette volna a dolgot valahogyan kitörölni mind a
                        kettőjük emlékezetéből. Most venné csak hasznát Salamon kabalisztikus
                        tudományának! Most kellene egy darab cserépke, az Isten nevének betűivel, -
                        egy keméah - hogy csodát tegyen és se ő, se Minna ne emlékezzék semmire.
                        Mintha nem is történt volna semmi. Semmi...</p>
					<p>Aztán meggondolta. Tulajdonképpen nincs is szüksége semmiféle csodára. A
                        bölcs és tiszta ész, a higgadt megfontolás, a friss és nyugodalmas kedély a
                        legnagyobb csodatévő. Felteszi magában, hogy semmin sem csodálkozik, nem
                        haragszik meg és nem engedi magát kitűzött életútjából eltántorítani. Lássuk
                        csak, miről van szó.</p>
					<p>- Édes leányom, beszélgessünk. Te beteg vagy. Néhány hete látom rajtad, de
                        nem szóltam, mert tudom, hogy fiatal lelkeknek sokszor van olyan bajuk,
                        amiről öregek előtt nem szívesen beszélnek. Én is voltam fiatal, én is
                        voltam szerelmes. Nos, úgy-e, nem haragszol? Na, úgy-e, a gróf Wernher fiába
                        vagy szerelmes? Nagyon jó. Más is volt szerelmes, más is szenvedett, más is
                        lemondott, úgy-e? Kitűnő. Te is lemondasz Lászlóról.</p>
					<p>- Nem - szólt közbe a leány.</p>
					<p>Minna szeme oly büszkén villant meg, mint akinek Ábrahám ben Chijja, a
                        spanyol miniszter, a zsidó herceg volt az ősapja.</p>
					<p>Juda sírni szeretett volna, de mosolygott.</p>
					<p>- Balga, aki mindenben hisz, olvastad, leányom a szentírásban. A szemek elől
                        vannak és nem hátul. Hiú reménységekkel kezdődik a pokol kínszenvedése.
                        Leányom, a keresztény gróf nem lehet a tied. De nem baj. A fiatal szív
                        begyógyul. Csak később, mikor a lélek rostjai megkeményednek, mikor az
                        ember kedélyére az évek és szenvedések gyűrűi rakódnak le, akkor nehéz
                        meghajlítani szívünk merevségét.</p>
					<p>- Apám, én szeretem azt az úrfit - szólt Minna és lehajtotta fejét és
                        sírt.</p>
					<p>- Tudom, leányom. Szép dolog, hogy szíved nem valamely ostoba harcos, vagy
                        kancsi bócher felé hajlik és egészen hozzád méltó, hogy szép, okos és
                        szeretni való, tudós, ifjú lovag felé vonzódol. Benned is nemes és nagy ősök
                        vére kering. Kasztilia egész története összeforrt apáid okosságával és
                        szorgalmával. Szentek vannak büszke családunkban, akiknek árnyai jomkipur
                        előestéjén kiszállanak sírjukból és imaköpenyükben összegyűlnek a
                        templomban. Ők elsősorban értünk imádkoznak. A te szerelmed méltó hozzád. De
                        méltó hozzád a tűrés, szenvedés és önfeláldozás is, amellyel szerelmedről
                        lemondasz.</p>
					<p>Minna szinte testi gyönyörűséget érzett, amint apja lágyan, de férfiasan
                        csengő, édes hangját hallotta.</p>
					<p>- Milyen jó vagy te, apám. De én már vétkeztem.</p>
					<p>Juda összeszorította fogait, hogy száján ki ne szalasszon egy jajkiáltást.
                        Borzasztó volt ez a csapás. Hiszen talán csak pár napja, vagy pár hete múlt,
                        hogy Minna rövid kis ingecskéjében apja térdén ült s ott tanulta az esti
                        imádságot. Egy csöppke kis gyermek, aki félénken bujt apja háta mögé, ha
                        idegen ember - Domonkosrendi barát, vagy királyi apród szörnyeteg alakja -
                        jelent meg a bolt ajtajában. Minna, a kis Minna, aki olyan szépen
                        énekelgette Juda Halévy verseit az esti szürkület óráiban. Borzasztó csapás!
                        Egy élet, amely ragyogónak és fenségesnek indult, az első csinos arcú
                        suhanc kéjvágyának iszapjába fulladt. És ennek egy kissé ő maga is az oka.
                        Sohasem féltette, sohasem óvta őt a magánosságtól, az éjszakától, a gonosz
                        szellem kísértésétől. A maga gőgös hitetlenségében elmulasztotta leányát a
                        rontás ellen megoltalmazni. A fülében halkan, de fenyegetően zúgott - mint
                        bánatos, reménytelen jajveszékelése bujdosó őseinek - Minna tompa
                        hangja:</p>
					<p>- Késő.</p>
					<p>Juda feltette magában, hogy nem adja meg magát; megpróbál egyszerűen nem
                        törődni a dologgal. Ha a dolgokon nem tudunk változtatni, a gondolkozásunkon
                        és érzésünkön fordítsunk egyet.</p>
					<p>- Nem baj, ha gyermeked lesz, elmegyünk innen Konstantinápolyba és
                        özvegyasszonynak fogunk szólítani.</p>
					<p>- Apám, nem megyek veled Konstantinápolyba, én Budán maradok a gyermekem
                        apjánál.</p>
					<p>Juda úgy gondolta, hogy leányának kissé meghibbant az esze.</p>
					<p>- Hogyan képzeled ezt?</p>
					<p>- Úgy, hogy én a férjem mellett maradok. Apám, én úgy érzem, hogy felesége
                        vagyok Lászlónak. László eljegyzett engem, a kezét adta és a kezemet vette,
                        hogy egymásé vagyunk. Gyűrűt húzott az ujjamra. A balkezemnek erre az
                        ujjára, a kisujjam mellett levőre. Ettől az ujjtól egy erecske vezet
                        közvetlen a szívhez. Ő is gyűrűt vett az ujjára s ha balkezünk ujjait
                        összekapcsoljuk, együtt kering a szívünk vére. Ez volt a mi titkos
                        házasságunk. De az Isten előtt érvényes az, mert a templom ajtajában
                        történt.</p>
					<p>- Micsoda ajtóban? - riadt fel az öreg.</p>
					<p>- A templomajtóban.</p>
					<p>Juda érezte, hogy a vér az agyára tódul.</p>
					<p>- Melyik templom ajtajában?</p>
					<p>- A Boldogasszony templom...</p>
					<p>- Átok! - ordított fel kínjában Juda - te keresztények babonáját
                        csinálod!</p>
					<p>Juda félt, hogy maga is megtébolyodik. Ránézett leányára, aki olyan
                        egyszerűen, nyugodtan és bátran mondta ki a Boldogasszony nevét, mintha csak
                        a szombat esti köszöntést rebegte volna. Úgy állt ott, mint egy mártír, aki
                        tudja, hogy mi vár reá, vagy mint egy bolond, akinek fogalma sincs a saját
                        szavai értelméről.</p>
					<p>Juda reszkető nyugalommal szólt:</p>
					<p>- Megkereszteltek?</p>
					<p>- Egy Domonkos a Nyúlszigetről.</p>
					<p>Juda vigasztalni próbálta magát.</p>
					<p>- No az nem baj. Az nem érvényes.</p>
					<p>- De érvényes. Háromnapi gondolkozási időt kaptam s csak aztán öntötték
                        fejemre a vizet.</p>
					<p>- Az sem baj. Igézet alatt állottál. Féltél a szégyentől. Színleg
                        kikeresztelkedni, halálfélelemből: azt még jóvá lehet tenni. Maimuni
                        mondja: vannak emberek, akik akarnának mártirokká lenni, de nem tudnak.
                        Tudod, kicsoda volt Maimuni? Az ezredév legnagyobbja, a mesterek zászlaja,
                        Izrael szemeinek megvigasztalója. Leányom, te nem vagy bálványimádó, csak az
                        üres formaságnak tettél eleget.</p>
					<p>- Nem, apám, hiába keresgélsz mentségeket. A talmudban van: a zsidónak három
                        bűn ellen élete feláldozásával is védekeznie kell. Ez a három bűn: a
                        bálványimádás, fajtalanság és vérontás. Az első kettőt már elkövettem. Ha
                        nem hagysz engem a magam útján, elkövetem a harmadikat is. Önmagamon és
                        születendő magzatomon.</p>
					<p>Juda megtörölte izzadó homlokát, kezdett félni a leányától. Mintha a szobában
                        rég megholt mohamedán és zsidó hercegnők imbolygó árnyai suhannának át és
                        szenvedés és büszkeség koronáját tennék Minna fejére. Juda megrezdült a
                        látománytól. Minnát kiküldte a szobából.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>Szeretetteljes rábeszéléssel, könyörgéseivel és zokogásával huszonegy napig
                        gyötörte Juda a leányát. Huszonegy napig alkudozott vele, végül csupán
                        annyit akart, hogy Minna tagadja meg a keresztséget és törje össze a
                        feszületet, a Béthdin, a zsidó törvényszék előtt. Hiába.</p>
					<p>A várban mind többen suttogták, hogy Minnát hol hajnali misén, hol a
                        nyúlszigeti zárdában, hol a Domonkosok templomában lehet látni. A hír még
                        csak suttogva terjedt a molnárok és csizmadiák között; de ki tudja,
                        szentségtörés miatt mikor emel valaki vádat a zsidó leány ellen. Minnára a
                        Zsidó utcában is alaposan gyanakodtak, a róla keringő mendemondákat, mint
                        májusi záport a száraz ugar, úgy itta be a boltosok füle. Ezra, a szép óriás
                        olasz, nyomozást indított a leány titkai után. A szerelem és bosszú vezette
                        munkájában. Gyűlölte Judát és szerette Minnát, akinek testi leromlásából
                        kiolvasott mindent. A helyzet mindenképpen fenyegető kezdett lenni Minna
                        körül, aki már alig-alig tudta titkolni terhességét.</p>
					<p>Judának határozni kellett. Huszonegy napig gyötörte Minnát, akinek szép barna
                        bőrén nem tudtak begyógyulni a sebek, amiket apja korbácsa ejtett rajta.
                        Ima, bőjt és ostorozás hiábavaló volt s Juda már nem a leányát féltette,
                        hanem önmagát. Végre elhatározta, hogy a Béthdin elé állítja a
                        szerencsétlent. Két napig bőjtölt és testéről az imaköpenyt nem vetette le.
                        Jéghideg vízben fürdött és megkorbácsolta magát, mint az aacheni és wormsi
                        aszkéták. Egész éjjeleken át szemlélődésekbe és kabalák titkaiba merült.
                        Jeruzsálem elpusztulásának napján a tórával kezében, hangos szóval hívta
                        segítségül az Istent. Aztán egész hosszában földre vágta magát és a rög
                        porát szívta szájába.</p>
					<p>Összehívta a törvényszéket.</p>
					<p>A Béthdin Juda elnöklete alatt állott és Rothenburgi Salamon, a rajongó
                        kabalista, valamint Kohen Avigdor, a cinikus filozófus ültek mellette. A
                        vádat Ezra, a védelmet Áron Halévy vállalta. Ezra gúnyosan nézte Judát, akit
                        egyszer már keresztényekkel való cimboráskodással vádolt. Bősz és gúnyos
                        tekintete, mintha most is azt mondaná: hát most meglátjuk, hogy ki
                        cimboráskodik a keresztényekkel! Juda utálta a szép zsidót.</p>
					<p>Minna tisztán, szemérmesen és méltósággal felelt a kérdésekre. Megvallott
                        mindent, bocsánatot kért apjától, a hitközségtől, a zsidó anyáktól,
                        leánybarátnőitől és a porban játszó csecsemőktől. Semmit sem szépített és
                        nem mentegette magát. Súlyos ítéletet kért, de könyörgött, hogy hagyják meg
                        az életét. Hogy megszülhesse a gyermekét és bebizonyíthassa igazságát.</p>
					<p>- A férjem nyilvánosan is asszonyává tesz, meglássátok. A király lesz a mi
                        pártfogónk.</p>
					<p>Ez volt Minna vallomása.</p>
					<p>- Bizonyos, hogy az ítélet enyhe lesz, - gondolta a védő, aki nagy beszédet
                        mondott Izrael irgalmáról, felidézte Maimuni szabad és megbocsátó szellemét
                        és a nagy Jehuda sir Leon magasabbrendű erkölcstanát, aztán így
                        folytatta:</p>
					<p>- Ha asszony, vagy tanulatlan ember azt kérdezi tőled, hogyan imádkozzék,
                        mondd meg neki, hogy imádkozzék azon a nyelven, amelyen ért. A községek ne
                        mondjanak ki átkot olyanokra, akik félelemből keresztény hitre tértek. Az
                        illetők új urat kaphatnak és visszatérhetnek a hithez, amelytől
                        elszakadtak.</p>
					<p>- De vajjon vissza akar-e térni a vádlott leányzó ősei hitéhez? - kérdezte
                        Ezra, a vádló.</p>
					<p>- Nem.</p>
					<p>Ez volt Minna válasza s a bíróság tagjai szomorúan rázták a fejüket.</p>
					<p>A védő Wernher bíró igazságosságát, bölcseségét és emberszeretetét emlegette.
                        Állította, hogy ha a grófnak feltárják a dolgot, az szétválasztja a
                        szerelmeseket és megsemmisíti a házasságot.</p>
					<p>- Nincs joga - felelte Minna. - Csak az esztergomi érsek választhatna el.</p>
					<p>- Ahhoz pedig nincsen útja a zsidónak - gúnyolódott Ezra.</p>
					<p>- Mindenkihez van - kiáltotta Áron Halévy. - Az arany előtt mindenki megemeli
                        kalapját és kinyitja az ajtaját. Az esztergomi érsek ajtaja is nyitva van a
                        szép szó, asszonyi csók és az arany csengésének muzsikájára.</p>
					<p>- Szeretném látni, hogy állasz te az érsek elé, arannyal tele zacskóddal?</p>
					<p>- A legmagasabb toronyba is apró lépcsők vezetnek fel. Én ismerem a
                        secretáriust, a secretárius a kapellánust, a kapellánus a kancellária
                        nótáriusát, a nótárius az elöljárót, az elöljáró az alkancellárt, a
                        kancellár a váci püspököt és a váci püspök otthon van az esztergomi
                        érseknél.</p>
					<p>- Felesleges beszédek - szólt Salamon. - A lényeg az, hogy Minna
                        paráználkodott és elhagyta ősei hitét. Meg lehet-e ezt bocsátani?</p>
					<p>Ezra borzasztó vádbeszédet mondott, a biblia legmegrázóbb helyeit citálta.
                        Szörnyű átkokat idézett, melyek a hitehagyottat, az árulót és a becstelent
                        sujtják. A bírák szíve megremegett és Juda szeméből patakzott a könny. Minna
                        is sírt és átkozta magát. Kérte, hogy öljék meg, vagy átkozzák el a nagy
                        átokkal, de hagyják abba a tortúrát. A védő szinte sírva hangoztatta, hogy
                        mindent jóvá lehet tenni, ha Minna megbánja bűnét és vezekel. Tiltakozott a
                        halálbüntetés ellen. Fenséges helyeket olvasott a könyvekből, amelyek
                        tiltják a vérontást még a bíróságnak is.</p>
					<p>A bírák leszálltak emelvényükről, körülvették Minnát és kezüket tördelve, az
                        Isten nevére kérték, hogy térjen vissza hitéhez és rejtse el szégyenét. Juda
                        átkulcsolta leánya térdét és csecsemőkorából való nevével becézgette. Eszébe
                        juttatta anyját, aki valahol egy kis svájci faluban pihen, amelynek már a
                        nevét sem tudják. Hörögve kérte, átkozza el bűneit és térjen vissza apja
                        kebelére.</p>
					<p>Minna a hőségtől, a rábeszélő szavak özönétől, a maga állapotának
                        gyengeségétől megtörve, lerogyott a kőkockára és elájult. Önkívületében a
                        halál küszöbén érezte magát, apjának borzasztó szemeiből elviselhetetlen
                        tortúrákat olvasott ki s kínjában, mint a wormsi mártírok, mint a szülő
                        anyák, mint az aggastyánok a halál órájában: régi zsidó melódiára valamit
                        énekelni kezdett.</p>
					<p>- A Semaj hitvallása! - ordított fel magánkívül az örömtől Juda és odarohant
                        leányához, hogy felvegye a földről.</p>
					<p>Lehetséges, hogy a keresztre feszített lélek végső kínjában a zsidó hitvallás
                        tolult Minna ajkára. Ki tudja? A szenvedés és aggodalom verejtékes
                        pillanatában édesanyja után kiált az ember, mintha csak annak ölében érezné
                        magát biztonságban. Akár így volt, akár nem, az öt kemény zsidó boldogan
                        emelte fel Minnát a földről. Mint egy kis beteg madarat, lágyan tenyerükbe
                        vették és reszkető gondossággal, becézgető lágy mozdulattal kivitték a
                        szabadba, jószagú jázminággal meglocsolták és erős szeszt csöpögtettek a
                        szájába.</p>
					<p>Az öt kemény zsidó szeméből bőven szivárgott a könny, a megkönnyebbüléstől és
                        a boldogságtól...</p>
					<p>Minnát azonban nem lehetett megmenteni. Ahogy magához tért, kijelentette,
                        hogy csak egy félelmet ismer: az ura haragjától való félelmet és hű marad
                        jövendőbeli gyermekéhez és a szertartásokhoz, amelyekkel László gróf őt
                        feleségül vette.</p>
					<p>Ezra, a vádló, halálbüntetést kért Minna fejére.</p>
					<p>A leány tiltakozott. Kijelentette, hogy keresztény nő felett zsidó
                        törvényszéknek nincs joga ítélkezni. Fenyegetőzött, hogy a grófnak, a budai
                        prépostnak, az esztergomi érseknek és a királynak haragját zúdítják a
                        hitközség fejére. Aztán könyörgött, sírt és a földön vonaglott.</p>
					<p>A zsidó bíróság egyik tagja halálra ítélte Minnát. Kohen felmentésre
                        szavazott azzal, hogy Minna eszelős és beteg. Ekkor felállott Ezra, a vádló
                        és kijelentette, hogy a bíróság felelős, ha a Messiás, akinek eljövetelét
                        várja a hitközség, Minna vétke miatt elhalasztja a megváltást.</p>
					<p>Minna fájdalmasan és rettenetesen felsikoltott. Lerogyott a földre, dús
                        fekete haját szétszórta és lágy szoprán hangján soha nem hallott dallammal
                        az Énekek Énekét zokogta:</p>
					<p>Én aludtam, de lelkemben</p>
					<p> Vigyázok vala.</p>
					<p> És íme, az én szerelmesemnek szava,</p>
					<p> Aki zörget, mondván:</p>
					<p>Nyisd meg nékem, én hugom,</p>
					<p> Én mátkám,</p>
					<p> Mert az én fejem megrakódott harmattal.</p>
					<p>Felkelék én, hogy az én szerelmesemnek</p>
					<p> Megnyissam</p>
					<p> És az én kezemről</p>
					<p> Myrrha csepeg vala.</p>
					<p>Az ő balkeze az én fejem alatt</p>
					<p> És jobbkezével megölelt engem...</p>
					<p>Minna hangja erősen és magasan szárnyalt, mint a pacsirtáé, aki szembe repül
                        a napnak, felhők fodrában, a mezők fölött. A csordás ilyenkor otthagyja
                        ökreit és lélekszakadva szalad a mennyei hang után, amely úgy szól, mint az
                        angyalok fuvolája.</p>
					<p>A bírák összeborzadtak, szerettek volna kifutni a teremből, de az ítélettel
                        nem lehetett várni. Mindenki Judára nézett, az apára, akinek dönteni kell
                        élet és halál felett. Juda úgy érezte, hogy leánya az ördög hatalmába
                        került. Döntött. Haljon meg.</p>
					<p>Minnát késszúrással végezte ki Salamon, a kabalista, a zsidók pedig azt
                        híresztelték, hogy a leány megtébolyodott és öngyilkossá lett. Sírja helyét
                        egy éjszaka ismeretlen emberek a földdel egyenlővé tették.</p>
					<p>A Zsidó utca lakói este és éjjel nem merték kimondani Minna nevét. Többet egy
                        kis leányt sem neveztek el Minnának.</p>
					<p>Sokan apró lángokat láttak Juda ben Adret hajléka fölött imbolyogni.</p>
					<p>- A lélek visszajár - mondták a keresztények, akik között mindenféle legenda
                        szövődött Minnáról. A zsidók összeszorították a fogukat és magukban
                        kabalisztikus igéket mormogtak.</p>
				</div>
				<div type="chapter">
					<head>II.</head>
					<p>Erzsébet hercegnő Wernher gróf foglya volt a királyné óbudai várában, amelyet
                        a budai bíró fegyveres hatalommal ostromállapot alá vetett és a válságos
                        időkre való hivatkozással, ideiglenesen Buda várához csatolt. Erre az
                        intézkedésre fölötte nagy szükség volt, mert Óbuda királyi udvarnokok és
                        papok lakhelye lévén, valósággal forrongó magatartást tanusított Erzsébettel
                        szemben az érseki követek meggyalázása óta. Wernher gróf azonban jobban félt
                        Erzsébettől, mint az óbudai udvarnéptől. Rettegett, hogy a hercegnő
                        zabolátlan természete jóvátehetetlen veszedelmek forrása lesz s féltette
                        attól a királyt, Buda várát, az egész országot. Jól emlékezett arra, ami két
                        esztendővel ezelőtt történt a Boldogasszony szigetén, amikor László király
                        az ő angyali nejét, Izabellát, a Domonkosok zárdájába csukatta. Erzsébet
                        akkor a királyné kíséretét szégyenoszlopok mellett korbácsoltatta végig s a
                        vértől elborított, roskadozó leányokat részeg Johannita-vitézeknek dobatta
                        oda martalékul. Mindez azért történt, mert a fehérarcú olasz asszony,
                        Izabella királynő, még fogsága alatt is nagyobbnak tartotta magát
                        Erzsébetnél.</p>
					<p>Wernher gróf az óbudai királynői várba záratta a hercegnőt, aki csak
                        legbensőbb cselédségét és Kézai Simont, a krónikást tarthatta udvarában.
                        Wernher nem bánta, ha egy önfeláldozó, okos és hű ember virraszt a hercegnő
                        lázas álmai felett.</p>
					<p>Erzsébet a palácium mellett lévő ágyasházába rendelte a krónikást. A hercegnő
                        beteg volt; tölgyfalócára terített állatprémeken feküdt és finom fehér
                        gyapjú takarójánál fehérebb mezítelen karját bágyadtan lógatta le a
                        medvebőrről.</p>
					<p>A krónikás alázatosan és halkan lépett a hercegnő szobájába, mintha a Corpus
                        Christi kápolnájába lépne. Simon mester is beteg volt. Dereka erősen
                        sajgott, a mellhártyagyulladás a szívét nyomta. Nehezen lélegzett és lázát
                        az izgalom felcsigázta. Amikor a szobába lépett, először Assisi Szent
                        Ferenchez folyamodott, hogy a hercegnő jelenléte, az imádott asszony
                        pongyolasága, a szobában szállongó gyengéd, de mámoros illat el ne vegye az
                        eszét. Aztán térdet hajtott a hercegnő előtt és szó nélkül az ablak mellé
                        húzódott. Reverendája bő zsebéből lassan kiszedegette az íráshoz szükséges
                        eszközöket, a pergamentlapokat, a minium festéket, a nádtollat, a
                        símítópálcikát, vizes festéket, aranyport, olajat, gipszet s mindezeket egy
                        kis lejtős asztalkára helyezte. Aztán leült az asztal elé és önfeledten
                        keresztet vetett magára mint ahogy szokta, mikor krónikáját írja, vagy a
                        szent könyveket másolja.</p>
					<p>Erzsébet pihegő kebléből hol suttogva, hol rekedten jöttek a szavak.
                        Egyszerre hirtelen megszólította a krónikást:</p>
					<p>- Esküdj meg barát, igaz-e, hogy nagyon megöregedtem a férfiak szemében?</p>
					<p>Simon szíve hallhatóan dobogott.</p>
					<p>- Hercegnő, olyan fiatal vagy, mint a májusi barackvirág, mint a hajnali
                        napsugár.</p>
					<p>- Megcsunyultam, Kézai?</p>
					<p>- Amerre a nap jár reggeltől estélig, te vagy a legszebb asszony, hercegnő.
                        Lépted nyomán megfordul a fűszál és csodálkozva néz utánad. A Boldogasszony
                        szigetén kivirágzik a száraz tüske és a szőlővesszőn júniusban megérik a
                        bogyó, ha a te szépséged rásugárzik.</p>
					<p>A hercegnő alig hallotta e magasztalásokat. Szíve majdnem kettéhasadt a
                        dühtől és a fájdalomtól. Halántékán úgy dobogott az ér, mintha zuhogó vére
                        ki akarna szökni belőle. Mint egykor Jézus a keresztfán az Atyához, úgy
                        kiáltott a hercegnő az ijedt és vígasztalan csendbe:</p>
					<p>- Wernher, Wernher, miért hagytál el engem?</p>
					<p>A hercegnő belefúrta arcát a puha prémek közé és halkan zokogott. Istenem,
                        mennyire szerettem Wernhert - tikkadt agya szüntelen ezt a gondolatot
                        variálta. Beletemetkezett ebbe a fájdalmas önsanyargatásba s lehúnyt szemmel
                        maga előtt látta Wernhert és szerette volna neki minden szégyen nélkül,
                        alázatosan, rimánkodva és szemrehányólag mondani:</p>
					<p>- Milyen izgatott, ingerlékeny, kegyetlen és türelmetlen voltam egész nap,
                        amikor vártalak. Gyűlöltem az embereket és reszkettem, hogy valaki
                        megakadályoz abban, hogy hozzád siessek. Semmire sem tudtam gondolni,
                        meguntam a gyermekeimet, elfelejtettem az édesanyám nevét, belezavarodtam
                        az imádságba és a zsoltárok dallama kiment az eszemből, mert szüntelen csak
                        a te képed reszketett a szemem előtt. Szótlanul ültem a padon s belebámultam
                        a levegőbe és nem láttam, hogy ki áll előttem. Nem hallottam sem emberek,
                        sem madarak, sem a harangok hangját s mikor az Úr testét felmutatták, a
                        szent ostyában a te arcod láttam. Magános sétáimban a rózsafüzér titkai közé
                        a te nevedet kevertem és éjjel felkiáltottam: szeretlek, Wernher!</p>
					<p>Erzsébet arca száraz és fehér volt és úgy érezte, mintha lángocskák
                        villannának ki az ujjai hegyén.</p>
					<p>- Wernher, Wernher, miért hagytál el engem!</p>
					<p>Erzsébet lelkét a szégyen és düh marcangolta.</p>
					<p>- A budai bíró azzal fizet, hogy mint áldozati bárányt, eléget az esztergomi
                        érsek oltárán.</p>
					<p>A hercegnő lázas agyában halkan kopogott a vér. Arca előtt sebesen forgó
                        fénykarikát látott. Mintha a nap belépne az ablakán és lángbaborítaná a
                        szobáját. A füle zúgott és az az irtózatos sejtelem lepte el, hogy
                        szobájának gerendázata lassan roskadozni kezd és a fejére zuhan. És tisztán
                        hallotta, hogy valaki így szól hozzá:</p>
					<p>- Hány szeretőd volt a bírón kívül?</p>
					<p>- Senkit sem szerettem soha életemben.</p>
					<p>- Hát első gyermeked, Néda hercegnő atyját?</p>
					<p>- Erőszakos, durva, vad és ellenállhatatlan volt és én gyenge voltam. Gyermek
                        voltam.</p>
					<p>- Hány csók fertőzte meg az ajkadat?</p>
					<p>- Nem szerettem soha senkit.</p>
					<p>- Rasenberg Záviszt sem?</p>
					<p>Így feleselt vele egy kis ördögarcú rém, egy kis vámpír, amely csillagokat
                        szikrázott magából, hol elsötétítette, hol kivilágította a szobát,
                        reszketett, vibrált, tüzelt a hercegnő szeme előtt, befurakodott az agyába,
                        körülzúgta, mint mérges dongó, varázsló méh, fulánkos darázs, zúgva,
                        kerengve, csúfolódva, vádaskodva.</p>
					<p>- Persze, hogy most jó volna megkötözni, szemmel megverni, vagy iratással
                        megbűvölni, örök életre magadhoz láncolni, füveket János napon
                        megszólaltatni, tövises lapuból, üröm gyökeréből, kóró tövéből, tested
                        verejtékéből bájitalt készíteni... hiába, hiába, a szívét többé vissza nem
                        fordíthatod!</p>
					<p>A hercegnő kétségbeesve védekezett.</p>
					<p>- Rasenberg Záviszt sem szerettem. Egyetlenegyszer szerettem életemben.</p>
					<p>- Annál rosszabb, hogy szerelem nélkül annyit szerelmeskedtél.</p>
					<p>- Wernher megbocsátott!</p>
					<p>- És megutált, - felelte a zümmögő rém, a világító szikra, a forró tűzeső,
                        ami a halántékára hullott.</p>
					<p>Aztán halk éneket hallott. Apácák énekeltek a kórusban.</p>
					<p>Szent Erzsébet oltárát és előtte Boldog Margit márványkoporsóját látta, amely
                        fölött a szerencsétlen Izabella királyné oly sokszor zokogva imádkozott.
                        Felségesen búgó hangok szálltak a levegőbe s a meghalt szűz leány, Margit,
                        felkelt a sírjából, végigjárta a cellákat és kihallgatta az apácák álombeli
                        beszédét. A szent királyleány, akinek rongyos, kopott kötéllel átkötött
                        ruhájában vézna, sebes, fájós teste alázatosan meggörnyedt, eltakarta arcát
                        szégyenében, amikor Erzsébet húga ágyát megpillantotta. Az ágy körül buja
                        boszorkányok álltak testőrséget és kéjes táncmozdulatokban vonagló testükkel
                        elriasztották a szemérmes szentet.</p>
					<p>Erzsébet dideregni kezdett és minden erejét megfeszítve küzdött, hogy
                        megszabaduljon látomásaitól. De az apró, gúnyos, kegyetlen rém nem
                        eresztette. Végigvonszolta egész életén, a szerb udvar vérfertőzésein, a
                        vadászatok, utazások és szerelmes kalandozások csillagos ég alatt töltött,
                        sátoros éjszakáin, a király udvarának dalos, muzsikás, táncos parádéin,
                        amelyeken ő - fehértunikás, szürkeátalvetős apácacsuháját ledobva -
                        átlátszó, gyöngyös selyemben, meztelen bokáján drágaköves kígyókkal, fehér
                        mellén reszkető aranyfonállal - együtt tivornyázott a kún leányokkal.</p>
					<p>...És látta az éjszakákat, amelyeken egy szép szőke férfiú - erős, mint a
                        tölgy és hajlékony, mint a granadai penge - csónakra ültette és magával
                        vitte vízi nimfák közé, a sebes Duna sellőinek társaságába, ahol ingoványok,
                        vándorláp és haltestű leányok ültek a hullámokon. Zöld vízi ember,
                        csikóalakú rém, halfogú folyamóriás, nádtündérek és a vízi Boldogasszony
                        köszöntötték őket és a szerelmeskedőket eltakarták a halászok kíváncsi
                        tekintete előtt.</p>
					<p>- Mindennek vége, - zokogott a hercegnő és szeretett volna felugrani,
                        kirohanni, hogy levesse magát sellő és nimfa nővérei közé, a Duna hömpölygő
                        hullámaiba.</p>
					<p>A szobában halálosan nagy volt a csend; a hercegnő gyors, száraz lihegése még
                        kísértetiesebbé tette a csendet. Kézai Simon mester elefántcsont késével a
                        már előre megvonalozott lapokat simítgatta.</p>
					<p>Erzsébet felérzett és halkan zokogott, mint egy kis gyermek, akit
                        megszégyenítettek. Rákiáltott a krónikásra:</p>
					<p>- Mit gondolsz, Simon, Wernher gróf miért egyezkedik Lodomér érsekkel az én
                        rovásomra?</p>
					<p>Simon zavarba jött és dadogott:</p>
					<p>- Óh, hercegnő, te feleded, hogy a szerelem nem az egyetlen dolog, ami az
                        embereket az élethez köti... az ország, a város, a budai polgárok, a
                        király...</p>
					<p>- A király, a nép, a város, - sikoltott Erzsébet, - egy dühöngő orgyilkos,
                        tatárral cimboráló, részeg kölyök... így már értem, kiről beszélsz, Simon. A
                        nép, a testvérgyilkos, tolvaj, esküszegő rablóbanda... ezt a népet mondod?
                        A város? Zsidók, saracénusok és kofák otromba, dögszagú, rothadt, faházait
                        gondolod, úgy-e?... Ezekért akar engem eladni az érseknek és a nyúlszigeti
                        Domonkos barátoknak, mint egy arab kancát, vagy vörössipkás hárfásleányt az
                        Olasz-utcából?</p>
					<p>Simonnak majdnem elállott a lélekzete.</p>
					<p>- Írd! - kiáltott a hercegnő és a barát reszkető kézzel rajzolta a
                        betűket.</p>
					<p>A királynak szólott a levél. Kívánt neki kellemes karácsonyi ünnepeket és
                        kérte, hogy gyorsan vessen véget a háborúnak. Aztán így folytatta:</p>
					<p>- Megbántam, édes testvérem, hogy fogadalmamat megtörtem és férjhez mentem.
                        El akarok válni Závisztól és visszamegyek a kolostorba.</p>
					<p>A krónikás kezében megállott a nád.</p>
					<p>- Mit bámulsz, Simon? Igenis, visszamegyek a kolostorba, - riadt rá a
                        hercegnő. - Kibékülök az apácákkal, az érsekkel, a pápával és megbosszulom
                        magamat, mert el akarom tiporni a budai bírót. Ezt ne írd, - tette hozzá
                        hirtelen, - az érseknek külön fogsz levelet küldeni. Értesítsd őt föltett és
                        megmásíthatatlan szándékomról, hogy vezekelni akarok, szőrcsuhában, vagy
                        szalmaköpenyben járok, mint a szolgáló, aki teherbe esett a csatlóstól.
                        Megírod neki, hogy böjtöt tartok és ciliciumot hordok a derekamon.
                        Megostorozom magamat és szeget verek az ágyamba. Írd meg az érseknek, hogy
                        megcsókolom a palástja szélét és könyörgöm, oldjon fel az egyházi átok alól.
                        Írd meg a királynak is, az érseknek is, hogy Wernher gróf budai comes, a
                        király képében való bíró, volt az oka mindennek.</p>
					<p>- Hercegnő! - kiáltott csaknem sírva a krónikás.</p>
					<p>- Írd barát, amit parancsolok.</p>
					<p>- Nem tudom, hercegnő.</p>
					<p>Erzsébet egy pillanatig vívódott magában.</p>
					<p>- Simon, Simon, most kedvem volna, hogy megkorbácsoltassalak téged. Nem
                        bántlak, csak azt kérdezem tőled, tudod-e mi az, amikor valakit meggyaláznak
                        a szerelmében?</p>
					<p>A krónikás zokogott.</p>
					<p>- Írod? Ha igen, akkor írd meg, hogy a bíró ki akarja irtani Budáról és a
                        Boldogasszony szigetéről az egyház minden intézményét. Én csak eszköz voltam
                        a kezében. Általam akarta a királyi család ellen a pápa, az érsek és a
                        lovagrendek haragját felkorbácsolni. Most ő az úr Budán. Az egyházi átok
                        alatt a nép teljesen elfordult Istentől és Wernhert, mint földi
                        bálványképet imádja. Ő a nép pápája, királya, Istene. Ő maga az
                        Antikrisztus.</p>
					<p>A hercegnő lázas ajka kicserepesedett.</p>
					<p>- Hozz egy korty italt, fiam, - súgta a barátnak.</p>
					<p>Simon ezüst billikomban hozta a lehűtött felhévízi gyógyitalt.</p>
					<p>A hercegnő felemelkedett, megrázta fejét, amelyről sátorosan hullott kétfelé
                        a haja. Válláról lecsúszott az inge és Kézai Simon szemét elborította a vér.
                        A két, testi-lelki izgalomtól majd elaléló, lázbeteg ember tekintete egy
                        pillanatra összetalálkozott és egymásba mélyedt. Ebből a szemvillanásból egy
                        régelmúlt éjszakai kaland emléke olvadt ki. A Domonkos-apácák kolostorában
                        szellemek jártak egykor s a fejedelemasszony kolostorában félt a
                        kísértetektől. A részeges szakács, akit néha az ördög tartott megszállva,
                        éjfélre nagy kísértetjárást jósolt. Az apácák a dormitoriumban
                        virrasztottak. Erzsébet félt, hogy a szellem megszégyeníti őt az apácák
                        előtt, ezért a saját cellájában várta a kísértetek óráját. Maga mellé
                        rendelte Simont, a krónikást és az apostolok cselekedeteit olvastatta
                        magának. Az éjfél elmúlt, kísértetek nem jelentkeztek, de a hercegnő vére az
                        átélt izgalmak után úgy lobogott, mint a meggyujtott nehéz, sűrű olaj. Kézai
                        Simon reggelig maradt a hercegnőnél s ez az éjszaka örökre boldogtalanná
                        tette a barátot. Most, hogy eszébe jutott, szinte elveszítette az
                        eszméletét. Letérdelt az ágy elé és keservesen könyörgött a hercegnőnek:</p>
					<p>- Wernher gróf olyan, mintha valamennyiünk drága, édes jó apja volna.
                        Igazságos, bölcs és rettenthetetlen hős. Ő az utolsó tiszta ember ezekben a
                        förtelmes időkben. Ne bántsd őt, hercegnő!</p>
					<p>Erzsébet felemelte az ujját.</p>
					<p>- Írd tovább. Írd meg a királynak, hogy adjon a nyúlszigeti apácáknak új
                        donációkat. Adjon vámokat, tizedeket, dézsmákat. Övék legyen a révdíj és
                        minden, amit eddig a budaiak bitoroltak. Írd meg, hogy tegye le Wernhert a
                        bíróságról és vesse börtönbe, mert a budai gróf az ő legnagyobb
                        ellensége.</p>
					<p>- Hercegnő! - kiáltott a krónikás, - hát nem szereted a grófot?</p>
					<p>A hercegnő melléből végre kiszabadult a rettenetesen visszatartott görcsös
                        zokogás.</p>
					<p>- Éppen azért ölöm meg, mert szeretem.</p>
					<p>A selyemfüggönyök, fehér gyapjútakarók és állatprémek homályos zugából, a
                        jószagú királynői fekvőhely mélyéből oly panaszosan és gyámoltalanul
                        hangzott ki a hatalmas és rettegett Erzsébet fejedelemasszony kiáltása,
                        mintha csak egy szegény özvegyasszony panaszkodása volna odaveszett
                        boldogsága fölött...</p>
					<p>...Kézai Simon tollkésével mindent összevagdalt, amit írt. Aztán
                        felnyalábolta a pergamentlapokat, a kandallóhoz vitte és annak öblös
                        szájába lökte. A lángok kék és sárga nyelve körüllobogta az eszeveszett
                        írást. Ropogott a kemény, szívós pergament, ahogy égett. Néhány perc mulva
                        nem volt belőle semmi.</p>
					<p>A krónikás odaborult a hercegnő elé.</p>
					<p>- Zárass börtönbe, dobass a Dunába, vagdaltass darabokra, de nem tudom
                        megírni azokat a leveleket.</p>
					<p>Erzsébet megsajnálta a barátot.</p>
					<p>- Eredj, fiam, - szólt elérzékenyedve - úgy látszik, nem én vagyok, hanem
                        Wernher a te gazdád. Rongy ember vagy, de jó kutya. Eredj a gazdádhoz. Mondd
                        meg, hogy megizenem neki a háborút. A saját fegyverével verem meg;
                        visszamegyek a zárdába. Érted? Visszamegyek a zárdába.</p>
					<p>Kézai Simon mester kitámolygott a szobából és az udvaron a félköríves
                        korridor alatt egy kövér román oszlophoz támaszkodva, szomorúan nézte a
                        leáldozó napot.</p>
					<p>- Visszamegyek a zárdába! - hallatszott belülről harmadszor a hercegnő
                        fájdalmas kiáltása.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>A hercegnő minden fenyegetését beváltotta. Wernhert a legrettenetesebb
                        vádakkal halmozta el a király és az érsek előtt. Sebesen mentek a levelek
                        Óbudáról Esztergomba és a király hadiszállására. Erzsébet minden asszonyi
                        hatalmát és befolyását felsorakoztatta, hogy Wernherius ellen a királyt és
                        az érseket felbőszítse. E két szörnyű malomkő közé akarta ékelni a budai
                        bírót, hogy vagy összemorzsolódjék, vagy megadja magát.</p>
					<p>Erzsébet nem mozdult ugyan a királyné várából, de szabadon írhatott és
                        rendelkezhetett. Minden birtokát és összes kiváltságait felajánlotta a
                        nyúlszigeti Domonkos-apácák szerzetének és visszakérezkedett az egyház
                        kebelébe.</p>
					<p>- Szeretném az egész világot a keblemre ölelni annyira gyűlölöm a bírót.</p>
					<p>Gyakran mély áhítatba merült s szörnyű penitenciákat rótt magára. Böjtölt és
                        imádkozott és a királyné várában maga takarította a szobáját, maga mosta
                        ruháit, nagy durva tölgyfafeszületet állított föl az ágya mellett és órákig
                        előtte térdelt és zokogott. Azután hirtelen felegyenesedett, szörnyű
                        kiabálásba tört ki s megátkozta az Istent, a bírót és saját magát.</p>
					<p>Máskor meg díszbe öltözött, arannyal, gyönggyel, bársonnyal és prémekkel
                        borította el magát és egész udvarát maga elé rendelte. A királyné
                        udvartartása ezidőszerint Esztergomban volt ugyan, de az asztalnokokból,
                        lovászokból, szekeresekből, vadászokból, solymárokból és kardhordókból még
                        mindig maradt itthon is egy falura való. Ők a királyné udvarnokai címet
                        viselték és békén művelgették földjeiket, de a hercegnő megjelenésére
                        elözönlötték a királyné várát. Erzsébet előhivatta a regősöket, akik a
                        király és királyné kegyelméből a pestvármegyei Regtelök határában laktak.
                        Fejük ezidőszerint a mézédesszavú Hárfás István regős, királyi kombinátor
                        volt.</p>
					<p>A hercegnő maga elé hozatta az öreg regőst és Anselmust, a kicsapott barátot,
                        aki a felhévizi csárdában a vásár alatt Wernheriusról énekelt. Ez volt az ő
                        dalnokversenye s a szegény Anselmust halálos fenyegetésekkel kényszerítette,
                        hogy énekelje el a budai bíróról szóló dalokat.</p>
					<p>A barát halálos félelmek között énekelt.</p>
					<p>- ...Egyedül jön, mint az ördögök fehér fejedelme. Szép szőke selyemszakállt
                        és fehér rózsás arcot öltve...</p>
					<p>Mikor a regős ahhoz a strófához ért, hogy Wernher feleségének szelleme
                        Erzsébet hercegnőbe költözött, térdre vetette magát és kegyelemért
                        könyörgött a boldogtalan.</p>
					<p>Erzsébet arannyal telt erszényt dobott a félholtra vált barát arcába.</p>
					<p>Ilyenkor maga is ivott az édes borokból és a mámoros éjszakák után egész nap
                        aludt. Óbudán az emberek azt beszélték, hogy a hercegnőnek meghibbant az
                        esze.</p>
					<p>Erzsébet eközben egyre-másra küldte leveleit a királynak, aki még mindig
                        táborban élt, elkerítve magát hevenyészett földsáncokkal és kún, neugár, meg
                        tatár testőrségének eleven sövényével. Csak a levelek jöttek-mentek,
                        december 7-én Csanádról, néhány nappal később Kőrösszegről, ahol Wernher
                        bíró zsidainak pénzén elég tekintélyes hadat szerelt fel magának a király.
                        László mindenben vakon követte nénje kívánságait. Különösen, amikor a
                        hercegnő megígérte neki, hogy a táborban meglátogatja őt, a fél országot
                        neki ajándékozta volna. A Domonkos-rendi apácákat elhalmozta adományokkal; a
                        budaiaktól visszavett vámmentességet, malomengedélyeket, vásárjogot,
                        mindent. Erzsébet azt remélte, hogy a király a szentszékkel és Lodomér
                        érsekkel is kibékül és Wernher egészen elveszíti lába alól a talajt. Az
                        érsek azonban sokkal jobban gyűlölte Lászlót, semhogy Erzsébet szeszélye
                        kedvéért és néhány vásárvám ellenében felborítsa Rómából és Velencéből
                        sugalmazott terveit. Lászlónak ekkor már alig volt magyar katonája. Öböl
                        unokái, Mihály fiai, István és Pál mesterek, Tamás, Simon fia, Sóvári György
                        testvére, a vad Mizse nádor, ez volt az ő magyar vezérkara, de a hadak zöme
                        Árbocz kún vezér parancsát hallgatta. Lodomér érsek jól ismerte a király
                        erejét s úgy remélte, hogy ezúttal eléri célját. Elhatározta, hogy kora
                        tavasszal megvívja Budát és nagy sereget ad a Németújváriak alá, hogy
                        ledöntsék Lászlót az ország trónjáról.</p>
					<p>Karácsony előtt két nappal Erzsébet hercegnő megkapta Lodomér érsektől az
                        abszolúciót. A király alkancellárja, Tivadar fejérvári prépost hozta el a
                        bűnbánó Erzsébetnek az esztergomi érsek levelét. Erzsébet minden bűne alól
                        feloldozást kapott. Rasenberggel való házasságát semmisnek nyilvánították.
                        Az érseki követ bántalmazását két egymás után való vasárnapon át tartandó
                        enyhe penitenciával elintézték. Visszahelyezték a Domonkos-rendi apácák
                        fejedelmi székébe. A király neki ajándékozta a budai vásárjogot s a jenői és
                        felhévizi révek minden vámját.</p>
					<p>Wernher bíró rendre meghallotta, mint szövődnek az események Erzsébet ördögi
                        rokkáján. A bíró mosolygott.</p>
					<p>- Hiába, a király nem tudja velem meggyűlöltetni magát.</p>
					<p>Amikor hírül vitték neki, hogy az esztergomi érsek és a király túllicitáljak
                        egymást az Erzsébet előtt való tömjénezésben, szinte vidáman jegyezte
                        meg:</p>
					<p>- A tigris összeölelkezik a kecskegödölyével és kettesben vidám táncot
                        járnak, ahogyan az asszony fütyül.</p>
					<p>Boldogasszony szigetének minden szerzetese, apácája és János-rendi lovagja a
                        felhévizi révbe hajózott, hogy ünnepélyes körmenetben, mint egy főpapnőt,
                        Erzsébetet átvigyék régi rezidenciájába, ahol négyesztendős kora óta
                        nevelkedett.</p>
					<p>Szép, fehér decemberi nap volt. Az óbudai hegyeken tejfelesen csillogott a
                        hó. A királyné városában kőkeményre fagyott a föld és nagyszerűen repült a
                        kocsi, szánkó és kétkerekű talyiga a római fundamentumra épített országúton.
                        Az óbudai urak vadászatokat rendeztek a háború téli szünetelése alatt és a
                        hegyekben messze búgott a kürt és a tulok hangja. Szép, fiatal nők
                        álltól-talpig prémbe burkolva vágtattak föl és alá és űzték a vadat a
                        szentléleki bozótokban. Árkon-bokron át rohant, repült a falka, a rézkürtök
                        harsányan zengtek a ritka levegőben s öreg sasok keringtek a vár felett,
                        megrémülve az istentelen ujjongástól.</p>
					<p>Erzsébet hercegnő a vár ablakából nézte az élet tombolását. Valaha,
                        apácafejedelemnő korában, vígan száguldott ő is nyúl és szarvas nyomában.
                        Most csak keserűséggel és unalommal töltötték el szívét a téli élet
                        egymásra rohanó jelenetei.</p>
					<p>Királyi öccsének, Óbuda városának, a Boldogasszony szigetének s az egyháznak
                        népes küldöttsége hódolattal és ünnepi díszben járult eléje. Mintha sohasem
                        nevezték volna antimoniálisnak, viperának, démonnak, fenevadnak, mintha
                        Lodomér érsek sohasem írt volna róla panaszos felháborodással pápának, római
                        császárnak, francia királynak, mindenkinek, akitől vele szemben segítséget,
                        vagy jótanácsot várhatott, mintha mindig ő lett volna a királyi ház
                        legtiszteltebb, legszentebb, legragyogóbb aranyágacskája, úgy vonult fel
                        most ő előtte mindenki: egyház, kolostor, iskola, lovagrend, tudomány és
                        művészet, papok, vitézek, polgárok és nemesek. Lodomér érsek egy nagy és
                        bonyolult gépezet kormányosa volt s most ezt a hatalmas gépet Erzsébet
                        szolgálatára és magasztalására állította be.</p>
					<p>- Íme, így változnak a világ dolgai - sóhajtott betegen fetrengve Simon
                        mester, a krónikás. - Wernher gróf akarta az egyházzal a békét, a hercegnő
                        pedig feszületet dobott az érseki követ fejéhez. Erzsébet hercegnő ezért
                        tömjént és örök időkre szóló teljes búcsút kap, Wernher gróf ellen pedig
                        kihirdetik a keresztes háborút.</p>
					<p>Kézai Simon mester Ferenc-rendi szerzetes, a királyné kancellistája és
                        miniátora, buzgón fohászkodott négy mennyei barátja: Szent Ágoston,
                        Hieronymus, Tamás és Assisi Ferenc bölcseségéhez:</p>
					<p>- Ó, ti tudós doktorok, hitvallók és teológusok, a Szentlélek titkainak
                        edényei és a józan ész hatalmas tornyai, adjátok, ha lehetséges, hogy ezeket
                        a dolgokat véges földi eszemmel valahogy megérthessem.</p>
					<p>Erzsébet hercegnő kibámult a királyné várának ablakából. Alant zabtól
                        megrészegedett méneken ifjú apródok száguldoztak a fehér mezőkön. A vár
                        alatt papok, vitézek és ispotályos lovagok sürögtek-forogtak nagy
                        tarkaságban. A hercegnő mellett Tivadar fejérvári prépost állott és
                        diadalmasan mutatott a Dunaparton ünneplő tömegre.</p>
					<p>- Ez mind érted rajong, hercegnő, - szólt a prépost és szemében egzaltált
                        láng lobogott.</p>
					<p>- Micsoda gyülevész népség, - mondta csendesen a hercegnő és lassan, komoran
                        és szomorúan ráemelte tekintetét a prépostra. - Hagyjátok abba a
                        mulatságot. Hagyjatok magamra.</p>
					<p>- Hercegnő!</p>
					<p>- Egyelőre nem megyek át a szigetre.</p>
					<p>- És az érsek? - dadogta a prépost halálos halványan, szinte eszelős
                        ijedtséggel.</p>
					<p>- Mondd meg az érseknek, hogy rossz kedvem van. Sajnálom, hogy a budai bírót
                        megbántottam.</p>
					<p>Erzsébet egy pár másodpercig hallgatott, azután hirtelen a prépost vállára
                        tette a kezét.</p>
					<p>- Tivadar prépost, nem tudnád megmondani, mit vétett nekem a budai bíró?</p>
					<p>A prépost lehajtotta a fejét és kitámolygott a paláciumból.</p>
					<p>Erzsébet lefeküdt a kandalló elé terített medvebőrre. A gerendázat cifra
                        faragásait és aranyozottfejű rézgombjait nézegette...</p>
				</div>
				<div type="chapter">
					<head>III.</head>
					<p>A karácsonyi ünnepek nagy megpróbáltatásokat hoztak Budavár népére. Az
                        emberek irígykedve látták, hogy a szomszédos községek milyen boldog
                        odaadással készülnek az Úr Jézus születésnapjára. A pesti partról
                        áthallatszott a hajnali misékre hívó harangszó, este fáklyafény mellett
                        imára siettek a derék molnárok s hajósok, akik disznót öltek és jó
                        hegyiborokat csapoltak víg lakomákra és esküvőkre.</p>
					<p>A budaiak szomorúan, irígyen, bosszankodva sétáltak a várfalakon és nem
                        tudtak örülni, hogy a Duna hirtelen befagyott és száraz lábbal át lehetett
                        menni a pesti oldalra, Újbécsbe és Szentfalvára.</p>
					<p>A harctérről is mind rosszabb híreket hoztak a sebesültek. A király -
                        beszélték - a Duna-Tisza közéről Dunántúlra tette át főhadiszállását. Kúnok
                        és tatárok népesítik be udvarát, a magyar és német vitézek
                        előcsatározásokban és portyázó kalandokban véreznek el. A kún urak inkább
                        feleségükkel, nővérükkel és leányaikkal szolgálják a királyt, a magyarok
                        pedig vérük ontásával. A jól befagyott utakon egyre-másra jöttek az ökrös
                        fogatok súlyos sebesültekkel, vagy haldoklókkal. Sokan meg is haltak
                        útközben, vagy rablók fosztották ki a szomorú karavánokat.</p>
					<p>Buda városa már négyszer tíz vitézt küldött a király segítségére egész hadra
                        való apróddal, csatlóssal, fegyvernökkel, cselédekkel. Ezek lassan
                        szivárogtak vissza; rossz hírekkel, haldoklók izenetével, elesett hősök
                        dicsőségének emlékével. Sírás, panasz és átkozódás követte az ilyen híreket
                        s az embereknek összeszorult a szívük, hogy még illendő requiemet sem
                        mondhatnak hőseik lelkiüdvösségeért.</p>
					<p>A budaiak kezdték unni a folytonos harcot papokkal, apácákkal, Istennel. A
                        templomok kongtak az ürességtől, a papok mind elmenekültek a plébániákról,
                        az óbudai káptalan egyetlen tagja sem tette Budára a lábát, csak Lajos
                        fráter ijesztgette az embereket a végítélet napjával. A jámbor német és
                        olasz polgárok lassankint belefáradtak Lajos fráter iszonyú jövendöléseibe.
                        Lelkük egy kis üdítő harmat, kellemes harangzúgás, vidám körmenetek,
                        csengő-bongó zenés búcsúk, lélekkönnyítő gyónás, bűnbocsánat és áldozás -
                        alleluja, alleluja - orgonaszó és Istent dicsérő ének után áhítozott s
                        szerették volna lelküket a vallás jó meleg hullámaiban megfürdetni és igazi
                        vidám lakzit tartani az Úrral való kibékülés ünnepére.</p>
					<p>Akadtak próféták, akik ugyancsak szembeszállottak Lajos pap
                        rémlátásaival.</p>
					<p>- Nem az Isten, hanem az ördög beszél a részeges barátból - mondogatták a
                        felhévizi kocsmában, vagy a vizikapu mellett. - Hogy lehet az, hogy az
                        egész világ szépen, harangszóval temeti a halottakat, nagymiséken kiénekli
                        magát, Úrnapján körmenetet tart és azon rézfúvókkal és dobokkal zenél...
                        csak éppen a budai ember legyen, mint a medve a barlangjában!</p>
					<p>És kívánatos szépségben festegették le az Úrral való béke csöndes örömét.</p>
					<p>Az meg éppen borzasztó ijedelmet keltett, amikor a király visszavonta a
                        Kisasszony-napi vásártartás jogát. A polgárok egy része Uhlwing vezetése
                        alatt felkereste a bírót és kérdőre vonta: ki az oka a szörnyű
                        katasztrófának?</p>
					<p>Wernher bíró szíve tele volt bosszúsággal és csalódással. Szerette volna
                        földhöz vágni a város minden kiváltságlevelét és lábbal tiporni a király
                        újabb diplomáit. De tudta, hogy mindez csak pillanatnyi szeszély, a
                        mesterségesen felkorbácsolt hirtelen harag kifolyása és erőt vett lelke
                        indulatán.</p>
					<p>- Nem baj, testvéreim, a király nagylelkű és szereti az ő budai népét, habár
                        most valaki el is fordította tőlünk a szívét. A királlyal perbeszállni nem
                        lehet, de a szent keresztre esküszöm nektek, a király szíve és keze újra
                        felénk hajlik, ha megismeri a valóságos helyzetet.</p>
					<p>- Hát miért nem ismerteted meg vele az igazságot? - kérdezte Uhlwing
                        keserűen.</p>
					<p>- Nem kell kétségbeesni, nem veszett el semmi, a királynak be kell látnia,
                        hogy ellenségeivel szemben egyedül reánk számíthat. Ne féljetek, a jövő
                        Kisasszonynap még messze van. Más a mi bajunk, testvéreim.</p>
					<p>- Az a baj, hogy az urak ellenségeink - ordította egy szegény francia
                        vasöntő, akinek szerszámait, fegyvereit és páncéljait már harmadszor vették
                        el erőszakkal a pestmegyei rablónemesek.</p>
					<p>- Meg a papok! - süvített a kún kocsmáros hangja, akit dézsmáért és révdíjért
                        az óbudai káptalan bebörtönöztetett s egyik lába lefagyott a víz alatt álló
                        tömlöcben.</p>
					<p>- Meg a zsidók! - hörgött egy mellbajos ötvös, aki elzálogosította a
                        munkájához való aranyport, de nem tudta kiváltani.</p>
					<p>- És a bitang nemesek, akik a döghúst is sajnálják a szegény jobbágy
                        szájától, - szavalt egy ködmönös, gatyás atyafi, aki csak úgy bevetődött
                        Szentlélekről.</p>
					<p>- Mindegyik a magáét beszéli, - szólt közbe csendesítőleg a bíró. -
                        Mindegyiknek igaza van, mert mindegyik a maga sebét érzi sajogni. Csakhogy
                        most nem arról van szó, hogy kinek fáj a kisujja, vagy zápfoga, most az
                        egész testet döghalál fenyegeti: az egész várost vad csordák veszélyeztetik.
                        A Németújváriak, Brebiriek, Pectáriak zsoldosai feldúlni, szétrombolni,
                        porráégetni készülnek mindent, amit mi alkottunk. Nemcsak életünket
                        fenyegeti veszély, de házainkat, gyermekeinket, nőinket: magát a várost, a
                        gazdaságunkat, hajóinkat, boltjainkat, az egész jövendőnket akarják durva
                        kopjával, nyíllal és gyujtócsóvával megsemmisíteni. Többé nem lesznek
                        vásáraink, idegen kereskedők többé nem teszik lábukat utcáink porába,
                        lerombolják várfalainkat, magtárainkat, felgyujtják hajóinkat, kazlainkat
                        és présházainkat. A földdel egyenlővé teszik a várost és nem engedik, hogy
                        újra felépüljön. Azt akarják, hogy sátrakban és nemezólakban lakjunk, mint a
                        tatárok és nyögérek.</p>
					<p>Az emberek morogni kezdtek és néhány vasas vitéz erősen zörgette
                        fegyverét.</p>
					<p>- Jól beszél, - súgta szomszédjának Giuseppe, a téglavető. - A pogányok
                        szokásaira akarnak bennünket lesüllyeszteni.</p>
					<p>- De hiszen ide be nem teszik a lábukat, - sziszegett mérgesen a kis német
                        kelmefestő, Heintze, és bizalmasan simogatta vékony, festékes ujjaival a
                        mellette álló vitéz ragyogóra csiszolt csákányát.</p>
					<p>- Megvédjük a várost a magyaroktól! - kiáltott egy öreg német polgár, aki
                        minden földi baj végső okának a duhaj, verekedő és érthetetlen nyelvű
                        magyarokat tartotta.</p>
					<p>- Nem a magyarok ellen kell védekeznünk, - szólt érces hangon a bíró - hanem
                        a kalandorok, a rablók, a zsoldosok ellen. Az érsek táborában minden második
                        ember sem tud magyarul és a király hadseregében tizennégy nyelven beszélnek
                        a harcosok. Csehek, németek, osztrákok, szerbek, olaszok, dalmátok,
                        lengyelek vannak a papok zsoldjában s a király ellenségeinek zöme - elég
                        szégyen - nagyrészt német hospesekből és várurakból telik ki. Királyunk
                        őseitől kaptak mindent, jogot, rangot, birtokot, gazdaságot - és most
                        szemben állanak az Árpádok utódjával és a gaz Németújváriakkal szövetkezve
                        rabolják szép kis városainkat és virágzó földjeinket s elpusztítják a dolgos
                        emberi kéz minden gyümölcsét.</p>
					<p>- Szégyen a fajtánkra! - zúgták a német harcosok, kik alig várták, hogy
                        súlyos szálfa-kopjáikkal egy-két ilyen ausztriai gonosztevőnek betörjék az
                        oldalát.</p>
					<p>- A magyarok pedig - nézzetek át Pestre! - mint a szorgalmas méhek,
                        verejtékkel és okossággal, erős karokkal és tiszta ésszel milyen szépen
                        felépítgették azt a várost, amelynek minden lakója szabad, pénzes és vidám
                        legény és nem cserél semmiféle udvari, vagy püspöki cselédséggel. Vagy
                        talán látott valaki pesti koldust, éhező, árva, szenvedő pesti asszonyt,
                        vagy elhagyott pesti gyereket?</p>
					<p>- Derék nép, az kétségtelen, de büszke is nagyon, - dörmögte Weber, a sánta
                        gabonakereskedő, akinek némi differenciái voltak a pesti molnárok
                        céhével.</p>
					<p>- Minden nép büszke, amelyik a maga lábán jár és én mondom nektek, hogy a
                        pesti molnárok céhének az öreg Úristenen kívül senki sem parancsol.
                        Szeressétek és becsüljétek a magyarokat, akik erősek, mint a hajófa és
                        bölcseséggel és türelemmel kormányozhatók, mint ama nagy csónakok és
                        dereglyék, amelyek hajófából ácsoltatnak össze. Rendíthetetlenek az
                        akaratban, az erőben és a bátorságban, de puhák és formálhatók a
                        szeretetben, jóságban és könyörületben. Jó pajtások a bajban, víg legények a
                        pohár mellett, a kedvük mindig rózsás és bizakodó, a szívük tiszta és nyílt
                        és ha kezüket adják valami ígéretre, előbb vesztik el a kezüket, mint a
                        szavukat.</p>
					<p>- No, no, a magunk népe se alábbvaló, - figyelmeztette a bírót Uhlwing, a
                        németek nevében.</p>
					<p>- Mindenkinek adassék a magáé és dicsőség azoknak, akik tűréssel és
                        becsüléssel vannak mindenkinek nyelve, hite, Istene, szokása és ruhája
                        iránt. Mikor láttatok még népet és helyet, ahol olyan szelíd békességben él
                        tíz-húszféle nemzet, mint a magyarok városaiban? A bárány és a farkas itt
                        egy akolból eszik, a saskeselyű anyai gyengédséggel táplálja a galambot, a
                        róka a libát és a menyét a házinyulat. Ki hallotta valaha, hogy itt zsidót
                        öltek, inkvizíciót tartottak, boszorkányt égettek, ha csak nem méltó
                        büntetésül? Emberek, ezt a várost és ezt a népet nem adjuk oda martalócok és
                        zsoldosok barbár kényének; itt nem hányja halomra szent törvényeink,
                        statutumaink és jogaink könyveit buta paraszt íjász és leányaink szűz testét
                        nem gyalázza meg részeg sváb bérenc. Házunkat, tűzhelyünk melegét,
                        asszonyaink becsületét és szent hagyományainkat megvédjük, emberek, akárki
                        meri azt megtámadni.</p>
					<p>A tömeg viharosan zúgott és a németek lekapván fejükről a sapkát, magasra
                        dobták a levegőbe.</p>
					<p>- Nem hagyjuk a várost, - zúgták a fegyveresek, akik dühösen néztek körül és
                        sokért nem adták volna, ha valahol egy pápai zsoldost fedeznek fel.
                        Irtózatos vége lett volna annak.</p>
					<p>Heintze, a kelmefestő, biztatólag veregette a kopjáslovag ércből való vállát.
                        Erősen kurjantott és belekapott egy harci dalba, amelyet még Nürnbergből
                        hozott magával.</p>
					<p>Uhlwing oldalba lökte a takácsot és csillogó szemmel kérdezte a bírót:</p>
					<p>- Hát mit tegyünk, hogy kiláboljunk a bajunkból?</p>
					<p>- Építsük tovább a falakat, erősítsük meg tornyaikat, javítsuk ki a
                        fegyvereinket és készüljünk a harcra.</p>
					<p>Az emberek ujjongtak. Csak egy kis csoport húzódott félre mogorva és tanakodó
                        arccal. Olaszok voltak ezek s egy Giorgione nevű köműves, alattomos és
                        rosszakaratú legény, megkérdezte a bírót:</p>
					<p>- Készüljünk a harcra? Ki ellen? A király ellen?</p>
					<p>Wernher bíró ismerte embereit. Nyugodt, de félelmetesen dörgő hangon
                        válaszolt:</p>
					<p>- Giorgione kőműves nyelvére pedig bélyeget süttetek, mert meggyanusította a
                        város polgárságát.</p>
					<p>A tömeg viharosan helyeselt és Wernher bíró folytatta:</p>
					<p>- Keresztes háborút hirdettek a király ellen és haddal támadják meg Buda
                        városát. Ha a város elesik, elesik a király is.</p>
					<p>- Megvédjük a várat! - kiáltották a vitézek, akik állig felfegyverkezve,
                        bőrben és bronzban útrakészen állottak, hogy csatlósaikkal felkeressék a
                        király táborát. Éppen ötödször adta ki ezzel Budavára a köteles tíz
                        lovasvitézt.</p>
					<p>- Megvédjük a királyt! - dörögte az ifjú Bechey, aki sötét berber ménjén úgy
                        állott Wernher mellett, mint egy vasból való lovasszobor.</p>
					<p>A lovagok, akik Uhlwingot és a polgárságot lassanként körülözönlötték,
                        diadalmas kiáltásokban törtek ki. Ezek régi, vitéz, katonáskodó családok
                        ivadékai voltak - gyerekek és aggastyánok - akik a trón árnyékában nőttek
                        föl s minden pillanatban készek voltak meghalni a királyért.</p>
					<p>A nép zajongva oszlott szét és Wernher magára maradt Giovannival, az
                        invalidus könyvmásolóval. Egyideig nem jött szó az ajkára. Az arcán
                        látszott, hogy kínlódik, nem tud lélekből örülni a tömeg felett aratott
                        diadalának. Azután odaszólt a sánta lovagnak:</p>
					<p>- Giovanni, Giovanni, a fiam László király oldalán harcol, én feláldoztam
                        ezekért az emberekért életemnek minden örömét, boldogságát és büszkeségét.
                        Még a mennybéli örök üdvösségem is az esztergomi érsek jókedvétől függ, -
                        mit gondolsz, Giovanni, mikor dobnak le ezek engem a várhegy tetejéről?</p>
					<p>- Miket beszélsz, uram?!</p>
					<p>- Csak azt mondom neked, Giovanni, hogy egyszer majd minden szépen
                        elrendeződik, csak az én fejem hullik a porba. Nem látod-e fiam, a végzetet,
                        amely mint egy fekete felhő, sötéten és bánatosan úszik a fejünk fölé? Ennek
                        az esztelen harcnak már senki sem tudja sem okát, sem célját. A felhő
                        azonban közeleg, fejünk felett megáll, megmorajlik, villámokat szór magából,
                        jégesővel és özönvízzel borítja el földünket. Az emberek egymásnak esnek,
                        vérrel dagasztják meg a patakok vizét, lánggal kormozzák be az eget és
                        sírással és jajgatással töltik meg a levegőt. Ám a dühöngés elfárad, a
                        szenvedélyek fenevadjai jóllaknak, megcsömörlenek a vértől és megundorodnak
                        a hullák rothadó szagától. Azután, akik életben maradnak, feltápászkodnak
                        és megrőkönyödve saját bűneik láttára, gondolkodóba esnek, széjjelnéznek és
                        keresik, akit a borzalmak és rettenetességek miatt felelőssé tegyenek. És
                        akkor reám esik a tekintetük és egyszerre kiderül, hogy mindennek én voltam
                        az oka. Az ellenfelek ellágyulnak és kezet nyujtanak egymásnak és sírnak a
                        történtek felett, de engem nem lesz senki, aki megsirasson és megátkozzátok
                        a nevemet, mert az embereknek kell, hogy valakire áthárítsák a maguk
                        gyalázatosságát és valakit keresztre kell feszíteniök.</p>
					<p>Giovanni majdnem sírva fakadt, de szélesre húzta a száját és nevetős arcot
                        erőltetett magára.</p>
					<p>- Nem értek én ehhez, uram; én Aristoteles és Szent Tamás filozófiájához,
                        kódexek másolásához és a provençal lovagregényekhez értek. Azonkívül
                        szeretek hanyattfeküdni és a hasamat süttetni a nappal. Ha hallom, uram, a
                        madarak dalolását, ha a Duna hullámain táncoló fénytócsákba bámulok, ha
                        nézem a felhőket, ahogy lassan ballagnak keletről nyugatra... akkor nem
                        értem, hogy miért kell némelyeknek egy életet elpocsékolni az emberekért
                        való haszontalan erőlködésben. Hagyd, uram, a népet; boldoguljon, ahogy tud,
                        te jó vagy és finom, mint egy görög bölcs Perikles korában. Az emberek
                        közönséges disznók. Gyere, uram, horgásszunk egyet az Erzsébet-kórház
                        tájékán. Az idő hűvösödik, ilyenkor a halak egy gilisztáért odaadják a
                        lelkük üdvösségét.</p>
					<p>Wernhernek azonban nem volt kedve a madarak dalolását hallgatni és a lassan
                        ballagó felhőket nézegetni.</p>
				</div>
				<div type="chapter">
					<head>IV.</head>
					<p>A Duna jobb- és balpartjáról egyformán rossz hírek jöttek. Egyfelől a király
                        hadának rongyai, kúnok, tatárok, bolgárok, cigányok pusztítottak, másfelől
                        Iván gróf és a papok seregei dúlták a vidéket. Tél volt. Nagy harcokról szó
                        sem lehetett. De a seregeknek élniök kellett, a katonák nem dolgoztak, csak
                        fogyasztottak. Nem vetettek, de bőségesen akartak aratni. Evégből a
                        városokat, kolostorokat, zárdákat, ispánságokat és majorokat fosztogatták. A
                        kúnok is, a magyarok is, a németek is. Az általános pusztulás, rablás,
                        fosztogatás, a népek szenvedélyeinek viharos felhői, a Dunát jobbról-balról
                        mindjobban megközelítették. Ezek a felhők - Wernher felhői - hosszú, hideg,
                        félelmetes árnyékot borítottak a földre, a nap aranyos meleg sugarait, -
                        mint marcona, szívtelen fekete sereg - elállották és minden pillanatban
                        félni lehetett, hogy az ég megdördül és megindul a nagy égiháború.</p>
					<p>Ebben az általános elborulásban a Duna ezüstös szalagjának ékes smaragdköve,
                        a Boldogasszony szigete, volt az egyetlen vidám és vigasztaló pont. Vén
                        fagyalfák, hársak és jegenyék, szilfák és kőrislombok árnyékában egy
                        önfeledt boldog kis világ nyüzsgött: barátok, apácák és keresztes vitézek
                        békés országa, mely e hideg februári hajnalon csak lassan és álmosan vetette
                        le magáról a hosszú, bánatos éjszaka lepleit. A szigeti vártornyok hótól
                        fehér vállai szinte fájdalmasan és vonakodva bontakoztak ki az éj fekete
                        csuhájából, amely ködbe, szürkületbe olvadva, lassan hullott lefelé a
                        templomok tornyáról és a házak faláról, mint álmosan vetkőző
                        özvegyasszonyokról a lepel.</p>
					<p>A Boldogasszony szigetének északi csúcsán, az esztergomi érsek várának
                        tornyában, megkondult a hajnali harangszó. Ez, mint égből hangzó bűvös
                        jeladás, a pihenő szigetet egyszerre felébresztette. Mintha a rigók és a
                        pintyek is erre a harangszóra repültek volna ki bokraik és lombos ágaik
                        rejtekéből és bizonyára erre a mennyei kondításra szólalt meg a kakas Jenőn,
                        Újbécsen és Óbudán. Ha pedig valaki azt állítaná, hogy ez volt a jel,
                        amelyre a nap kibontja sugarait, az éjszaka leányai eliramlanak és kacagni
                        kezd a hajnali csillag vöröshajú és fehérlábú tündére, - ezt is szentül
                        elhitte volna mindenki. Bizonyos, hogy erre a harangszóra megmozdult az élet
                        a szigeten, az istállóban szénát löktek a marháknak s a fejős-asszonyok
                        nekiestek a tehenek duzzadt tőgyének.</p>
					<p>A Domonkos-zárdában, ahol a fogadalmasokon, ápoló néniken és tanítással
                        foglalkozó idegen nevelőnőkön kívül egész kis sereg apró leányka - még
                        jóformán bölcsőbeli gyermek - aludt, megszólalt a dajka szava:</p>
					<p>Hajnal ébred, a nap fehérlik,</p>
					<p> Keljen nagy és kicsiny,</p>
					<p> Elég soká aludtunk már...</p>
					<p>És a kis grófkisasszonyok, várurak, ispánok, magisterek és lovagok apró
                        leánykái, hiába törtek ki álmos pityergésben, a zárdai rend őket is
                        felkeltette.</p>
					<p>Erősen rázta a harangot az öreg Jacopo, az olasz sekrestyés, az érsek
                        kápolnájának őre, aki dolga végeztével kicsoszogott a torony erkélyére és
                        körülnézett a szürke téli tájon.</p>
					<p>A torony zömök, barna teste a Duna hullámaiba eresztette vaskos lábait. Régi
                        római burgum kövein épült ez és oly szilárdan állott rajta, mintha a Duna
                        fenekéből nőtt volna ki. Három emeletnyi, félköríves ikerpár ablaksora,
                        csipkézett erkélye és lövőrései büszkén és fenyegetőleg néztek szét a
                        világba: észak, kelet és nyugat felé.</p>
					<p>Fra Jacopo szeme fölé ernyőzte tenyerét s - mint mindennap - most is
                        figyelmesen körülnézett, nem mutatkozik-e valamerről ellenség.</p>
					<p>- Nem attól félek én, - magyarázgatta Fra Jacopo mérgesen - hogy kún csordák,
                        vagy tatárseregek jelennek meg a láthatáron. De nekem tudnom kell, merről
                        lehet vihart várni, honnan jönnek sebes szárnyalással a csókák, hogyan
                        állanak a csillagok és milyen viszonylatban van a hold a plánétákkal.
                        Madarak repülése, a szelek járása csak ostoba parasztemberek előtt közömbös.
                        Én tudok, amit tudok és ha valami baj van az ólban a csirkék között, ha nem
                        jól ellik a tehén, ha lidércnyomása van a priornak, - akkor úgy-e, Jacopo
                        mesternek lehet némi hasznát venni? Vagy májusban, úgy-e, a vén Jacopo vette
                        észre, hogy fényes nappal, a hold szarva megjelent a szürke égen s a szarv
                        közepéből kiragyogott a hajnali csillag. És vajjon nem akkor történt-e, hogy
                        Erzsébet hercegnő itthagyta a zárdát és férjhezment a cseh kormányzóhoz?
                        Mennyi baj és bánat fakadt abból, hogy fényes nappal a félhold mellett
                        megjelent a csillag?</p>
					<p>Így beszélt a maga mesterségéről Fra Jacopo, ha fiatal barátok incselkedtek
                        vele hajnali vizsgálódásai miatt.</p>
					<p>...A vén toronyőr ma is gondosan figyelte, hogy a nap milyen lassan vánszorog
                        fel az égre, alig tudva elszakadni a bíborba fürösztött, vizes, párás
                        horizonttól. A Duna vize köröskörül keményre fagyva, mint a síma tükör, úgy
                        ragasztotta össze a pesti, szigeti és budai partokat.</p>
					<p>Hideg volt, de a tiszta, kellemes, száraz levegőben kipirosodott az emberek
                        arca és jókedvre edződött a lélek. A szigeten rövidesen felhangzott az
                        apácák éneke, amely a kolostor ablakán angyali harmóniában szűrődött át.</p>
					<p>Az apácák kolostora a szigetnek éppen a közepén állott. Északi oldalához a
                        királyi lakosztály toldaléképülete csatlakozott, valamivel feljebb a
                        premontreiek háza feküdt, körülbelül egyenlő távolságban a klastromtól és az
                        érsek várától. A kolostor alatt a Szent Mihály prépostság, a Ferenc-rendiek
                        háza, a temető s az apácák udvarnokainak épületei sorakoztak délfelé, egész
                        a Johannita-várig, amely tornyos erődítéseivel hatalmas pendantja volt a
                        sziget másik csúcsán álló érseki várkastélynak.</p>
					<p>A János vitézek vára egészen a víz szélén feküdt, a Dunába ereszkedő
                        donjonnal, amelynek legfelső emeletén, ég és föld között lebegve, egykor
                        Giovanni lovag szomorkodott éhes patkányok és szorgalmasan fonogató pókok
                        társaságában. A két vár között apró házak, zsellérlakások - udvarnokok,
                        kertészek, béresek, kocsisok, mesteremberek vityillói - lapultak meg a három
                        nagy szerzet és a lovagrend árnyékában. Ezekben fonogattak, szőttek,
                        csomóztak szorgalmasan a kelmekészítők, itt dolgozták ki símára, puhára,
                        tartósra a bőrt a tímárok, szíjgyártók, nyergesek, itt kavarták,
                        vegyítették, olvasztották zománcaikat az ötvösök, itt csiszolták
                        szarkofágjaikat a kőfaragók, szobrászok, itt aranyozták, cifrázták,
                        festegették kálváriájukat a piktorok, - olasz, német, francia barátok -
                        akik a fogadalmasok mellett háztartást, földművelést, állattenyésztést,
                        ipart, egyházi és világi művészeteket kultiváltak. Szabók, szűcsök, saru- és
                        bocskorkészítők, kelmefestők, fazekasok, fegyverkovácsok, ezüstművesek
                        kerültek ki a jámbor és szorgalmas fráterokból, akik ilyenkor, hajnali
                        imádságon, rorátén, vagy zsolozsmázáson együtt énekeltek premontrei Szent
                        Norbert, vagy Assisi Szent Ferenc kórusán az áldozópapokkal.</p>
					<p>...A Domonkos apácák hatalmas zárdájából a hajnali ének melódiái hangzottak
                        ki s az éneket a király legutóbbi ajándékán, búgószavú orgonán kísérte Fra
                        Giuseppe, a kórus második énekmestere.</p>
					<p>- Hej, ha Giovanni nem szegődött volna a budai bíró mellé! - rázta a fejét
                        búsan Jacopo, a toronyőr. - Senki sem tud úgy bánni az orgonával széles e
                        világon. Kár, hogy olyan csavargó volt egész életében.</p>
					<p>Az egész sziget fölött, mint magasan trónoló királynő, az apácaklastrom
                        uralkodott. Ide hozták Nédát is, aki csak kétesztendős volt mindössze,
                        amikor a Nyúlszigetre került. Születése körül izgatóan titokzatos legendák
                        szövődtek s magán a kis hercegnőn kívül mindenki sejtette, hogy a jövevény a
                        fejedelemasszonynak, Erzsébetnek, Milutin szerb hercegtől való gyermeke.
                        Ezelőtt tizennégy éve hozták ide s azóta itt él a kis Néda, de senki sem
                        emlékezik, hogy valaha valaki, apja, vagy anyja, szerető nénje meglátogatta
                        volna. Ez az árvaság sok forró könnyet sajtolt ki a kis hercegnő szeméből,
                        ha a gyermekdormitóriumban társnői - Berki Ágnes, Kunz Margitka, Peterman
                        Zsuzsika, Moyzes nádor unokája, a felhévizi Donát úr Szabinkája - arról
                        beszélgettek, hogy ki mikorra várja az édesanyját.</p>
					<p>A kis Néda most lesz tizenhatéves s a legszebb lányka a Boldogasszony
                        szigetén. A leányokat a tüzesen sütő magyar nap, a jó budai levegő és a
                        környezet forró és érzéki hangulata - papok és lovagok veszedelmes közelsége
                        - hamar megérlelte; a gyermekekből máról-holnapra pompás és öntudatos nők
                        lettek. A fejedelemasszony, aki szerette a selymet és brokátot, a
                        környezetében nevelkedő főrangú leányokat drágaszövetű és aranyhímzésű
                        tunikákban járatta, mint délceg és hiú kócsagokat. Néda még a többinél is
                        rohamosabban fejlődött és magasan domborodó kemény kis keblén majd megrepedt
                        az ujjatlan selyeming, amely fölé rózsaszínű tunika borult. Ez a felső
                        tunika csak a combjáig ért s alatta áttetszően lebegett a szoros és
                        minduntalan felcsuszamló ing. A legfelső ruhadarabot, a palástot, csak
                        templomban, vagy hűvös esti levegőben terítette magára a kacér és sóvár
                        tekintetű kis szerb leány, aki ugyan még nem vette észre, ha férfiszemek
                        szemérmetlenül kutattak szattyánbőrbe bujtatott kis lába és
                        aranyabroncsokkal összeszorított bokája felett, de fehér homlokán már ott
                        borongott a nagy titkok keresése és el-elpirult, amikor magáról
                        elfeledkezetten, ismeretlen messzeségek felé gondolt.</p>
					<p>A kis Néda volt a legszebb leányka a Boldogasszony szigetén. Ezt már két
                        évvel ezelőtt észrevette egy lovagi torna alkalmával Wernher bíró fia, a
                        szép szőke László magiszter is, aki a bolognai egyetemről visszatérve, a
                        királynő udvarában inaskodott. László úrfi akkor a király, az érsek és a
                        váci püspök jelenlétében a királyné ruháját tartotta. Izabella, a szép és
                        bágyadt olasz asszony két hétre kibékült az urával, a kegyelmes királlyal s
                        a nyúlszigeti zárda börtönéből egyenesen a lovagi tornaünnep udvari
                        páholyába lépett. Wernher László szeme ott akadt meg a karcsú szerb hercegnő
                        alakján, amely rugalmas, izmos és hajlékony volt, mint a fiatal vadmacska
                        teste. László úrfi felnézett a kis Nédára, aki mélyen elpirult, de bátran és
                        jelentőségteljesen viszonozta az apród szerelmes tekintetét. Azután jött a
                        fejedelemnő házassága, az egyházi átok s László úrfi még csak egyetlen
                        egyszer látta Nédát, másfél évvel később, amikor a király táborába
                        utaztában, csónakjával a sziget csúcsánál megállapodott. Néda társnőivel
                        együtt a Johannita-vár körül sétált és a két gyermek szeme újra egymásra
                        talált. László gróf akkoriban vesztette el a szép zsidóleányt, Minnát. Az
                        ifjú vitéz szíve még sebes volt a szerelemtől, a bánattól és a félelemtől.
                        Éjjelente sokszor látta álmában a sovány, magas, nagymellű spanyol-arab
                        leányt s ha kissé többet ivott a királyné pincéjének boraiból, éjfélkor,
                        mikor a kakas elsőt szól, felriadt és tisztán hallotta, amint a föld alól
                        egy szomorú, erős hang megszólította:</p>
					<p>- László!</p>
					<p>Ilyenkor a fiatal gróf szíve kínosan feldobbant és másnap nem tudta, hová
                        legyen, nem ízlett a vadászat, a fegyverforgatás, az étel, az álom és
                        fülében egyre a szép zsidóleány éneke zúgott:</p>
					<p>Hervasszad el arcomról a virágot,</p>
					<p> Ha hozzád egyszer hűtelen leszek.</p>
					<p>Ilyenkor László gróf szeretett volna utána menni szegény meghalt
                        szeretőjének. De másnapra az erős levegő, a tornák, a nyilazások, a nehéz
                        kopja emelgetése s a szálfaöklelések mintha új vért eresztettek volna
                        fiatal, egészséges testének csatornáiba.</p>
					<p>- Nem vagyok hozzád méltó, - sóhajtozott a fiatal lovag, a hét világi
                        művészet mestere a meghalt leány szelleméhez. - Könnyelmű és feledékeny
                        vagyok, léha, csapongó, bűnös ember, bocsáss meg nekem, ó Madonna, hogy nem
                        tudok úgy bánkódni, sírni és meghalni, mint ahogy egy jeles és hibátlan
                        lovaghoz illenék.</p>
					<p>László úrfi ilyenkor őszintén gyűlölte magát, de nem tehetett róla, hogy
                        huszonkétéves volt mindössze és túlságosan erős, egészséges ahhoz, hogy
                        gyászolni tudjon.</p>
					<p>Akkor is ezt érezte az apród, amikor Néda finom és csábító alakját a parton
                        megpillantotta. Először Minnát juttatta eszébe a szerb hercegkisasszony
                        sötét szeme, erős szemöldöke és piros szája. Később rájött, hogy Néda nem
                        hasonlít a zsidó leányhoz semmit. Amannak hosszú, keskeny és sápadt volt az
                        arca, Nédáé, mint egy mosolygós, hamvas, rózsaszínű alma. Annak kissé széles
                        és lágyan ívelt szája volt, ezé, mint az érett szamóca. Minna hosszú, sovány
                        testén puha, érzéki melle szinte forralta a vérét, emennek gyenge, kerek kis
                        keblei az okos szüzek komoly tisztaságát juttatták eszébe.</p>
					<p>Néda, akinek férfiember láttára most először dobbant meg komolyan a szíve,
                        elhatározta, hogy az apródnak megtudja a nevét és felesége lesz neki. A
                        nevére azért volt szükség, hogy megmondhassa Katharinának, a bolognai
                        dajkának, aki Néda minden álmát megfejtette és minden titkát megőrizte. És
                        mikor megtudta, föltette magában, hogy ezentúl reggeli és esti imája egy
                        bizonyos László lovagról is megemlékezik és kéri Istent, hogy őt tűztől,
                        víztől, háborútól, rosszasszony szándékától és hirtelen haláltól óvja meg
                        épúgy, mint szegény boldogtalan és szerelmes leányát, magát.</p>
					<p>Most azonban, mikor az érseki torony harangszava megszólalt, a kis Néda is
                        fürgén ugrott ki ágyából, amely Petermann Zsuzsannáé és Berki Ágnesé között
                        sorakozott a dormitóriumban.</p>
					<p>Tíz fiatal, előkelő magyar és német leányka nevelkedett a Domonkos-apácáknál
                        s a leányok között Néda volt a legidősebb. Hirtelen felöltözködtek és
                        kiszaladtak a vastagfalú, de jól megvilágított, bolthajtásos folyosóra,
                        amelynek végén a templom kórusába vezető, nyitott ajtó ásított. Az álmából
                        fölriasztott kis sereg itt találkozott a fogadalmas apácák fehérruhás,
                        szőrcsuklyás, hallgatag, komor csapatával.</p>
					<p>A menet éléről hiányzott a hatalmas hercegnő, Erzsébet fejedelemasszony.</p>
					<p>A kis Néda szívében mindig összesűrűsödött a harag, ha a fejedelemasszonyra
                        gondolt. Milyen fájdalom lehet az Szent Clarissának és Szent Benignának,
                        hogy egy fölszentelt apáca... Néda nem merte tovább fűzni gondolatait, mert
                        félt, hogy László, az ifjú Wernher lovag találna eszébe jutni.</p>
					<p>Kis idő telt el, míg a hetven apáca s a serdült növendékek - Néda tíz társa -
                        bejutott a keskeny vasajtón a templom szentélyébe.</p>
					<p>A templom rendkívül hosszú, szinte folyosószerű hajóját a magas, festett
                        üveggel borított ablakon átvergődő hajnali szürkület egészen homályban
                        hagyta. A kórus és a zárdafolyosó között egy kis benyíló, a boldogult Margit
                        hercegnő Capitulum-háza sötétlett, amelynek egyik falát tölgyfafeszület és
                        alatta ezüst oltár borította Szent István, Szent Lőrinc, Keresztelő Szent
                        János és az első vértanu egy-egy hüvelykujjnyi ezüst szobrával. A kórusról
                        rá lehetett látni a Boldogasszonynak szentelt főoltárra. Itt volt a Madonna
                        képe s az oltár előtt egy régi római szarkofágban Szent Clarissa ereklyéje.
                        A templomban még két oltár állott: az egyik Szent Erzsébet, a másik a Szent
                        Kereszt tiszteletére, az első a thüringiai királyleány, a másik a
                        megfeszített Úr Jézus oltárképével. A templom szép volt és gazdag.
                        Aranyozott oszlopfők, dúsan festett pillérek, márvány és bronz, ezüst és
                        arany, drágakő, selyem és keleti szőnyegek díszítették a Boldogasszony
                        hajlékát. A szentélyben a Kereszt oltárával egyvonalban,
                        vörösmárványkoporsóban Szűz Margit királyleány holtteste pihent; a
                        koporsót, amely faragványos, magas fehér talapzaton állott, Albert és Péter
                        lombardiai szobrászok faragták, akik a fehér szarkofág oldalára rámintázták
                        azt a jelenetet, amikor a felhévizi gyermeket Margit ereklyéje föltámasztja.
                        A két öreg szobrász most a Ferenc-rendiek templomában dolgozgat, egyikük
                        Assisi Ferenc szobrát, a másik az elhunyt prior síremlékét faragja.</p>
					<p>Néda öntudatlan áhítattal borult le rendes helyén a kórus márványpadozatára
                        és gyermekes hangjával erősen és lelkesen énekelte a zsoltárt.</p>
					<p>Az ének, amely nyolcvan női torok ezüstbányájából fakadt, messzehangzóan
                        zengett végig a templom hosszú hajóján, onnan kicsapott a zuzmarás fák közé,
                        amelyek a klastrom udvarát szegték és didergő fehér ágaikkal majdnem
                        benyúltak az apácák refektóriumába. A zsoltár magasan és hajlékonyan verte
                        az ablakokat és keresztülhatolt az íves boltozatokon, a csúcsíves ajtókon
                        kirepült a szigetre, az apácák kertjébe, a prédikáló helyre, ahol búcsúk
                        alkalmával sátrakat állítanak föl a szilfák közé és a barátklastrom magas
                        kőfalához csapódva, erősen visszhangozta az Úr dícséretét.</p>
					<p>Néda szívéből zengett a dal és szemét a szűz királyleány koporsójára
                        függesztette. A vörösmárványszarkofág domborodásán meg-megcsillant a
                        gyertyák és a keresztre feszített Úr Jézus oltára előtt lobogó olajmécses
                        bágyadt világossága. A koporsó jobb- és baloldalán két márványangyal
                        imádkozott. Néda buzgón énekelte a psalmust és szemei merően nézték a két
                        angyalt.</p>
					<p>Egyszerre eszébe jutott, hogy a síremlék kicsiny márványüregében egy
                        királyleány holtteste van elrejtve. Miért is tették oda a szűz holttestét
                        mindenkinek útjába, hiszen maga a királyleány is úgy kérte, hogy az ő kis
                        Capitulum-házában temessék el, nehogy az apácák borzadjanak a halál
                        jelenlététől! Rettenetes, hogy egy holttest van a templom közepén, egy
                        holttest, amely bizonyára már rothadni kezd... ő soha életében nem merne
                        megnézni holttestet, még a királyét sem, még a szentekét sem, ő az
                        ereklyétől is borzad és majdnem elájul, mikor azokat meg kell csókolnia.
                        Aztán arra gondolt, hogy milyen szomorú volt a szegény Margit királyleány
                        élete. Igaz, hogy most a mennyekben van, de itt, ezen a földön, szegényke
                        mindig piszkos ruhában járt s noha tetvek és férgek borították el a ruháit,
                        sohasem mosta meg testét, hogy a langyos víz csiklandozásától rossz
                        gondolata ne támadjon. A disznók vályúját takarította és az apácák
                        éjjeliedényét hordta, ámbár ezért társnői elfutottak előle. Minden ékszere
                        az a sün tüskéjéből készült két kínzóöv volt, amelyet mezítelen dereka
                        fölött viselt. Még harisnyájába is szögeket hintett, hogy többet
                        szenvedjen. És amikor szülei férjhez akarták adni a cseh Ottokárhoz, azt
                        mondta a szűz, hogy inkább elmetszi az orrát, inkább fölmetélteti a testét,
                        mintsem hűtlen legyen szentséges jegyeséhez, az Úr Jézushoz.</p>
					<p>- Erzsébet hercegnő pedig milyen könnyen megszegte fogadalmát és férjhez ment
                        a cseh lovaghoz.</p>
					<p>A kis Néda összerázkódott és úgy érezte, hogy imádkozni sem tud már a
                        fejedelemasszonyért, annyira gyűlöli és utálja őt. És gondolatai
                        visszaszálltak a szűz királyleány felé, aki arccal a földre feküdt, hogy
                        önmagát megalázza és orrával túrta a földet, mint a disznó.</p>
					<p>- Vajjon tudnék-e én ennyire alázatos és áhítatos lenni?</p>
					<p>Eszébe jutott, hogy Margit csak a szegényeket és a mártírokat szerette,
                        akiknek csodálatos történeteit olvasta szüntelen. Legtöbbször és legnagyobb
                        rajongással Szent Jakabét, akit a pogányok ízenként elvagdaltak és azt
                        kívánta, vajha ő is így kínlódhatnék Jézusért.</p>
					<p>- És én tegnap, titokban, a dajka köténye alatt csempészett könyvekből vajjon
                        nem Román de Rose lovagregényeit olvastam-e délután? - kérdezte önmagától
                        Néda, aki boldogtalanul és megdöbbenve állapította meg, hogy egy idő óta nem
                        bír magával és az ördög játékaival.</p>
					<p>Egy idő óta...</p>
					<p>Azóta, amióta az apród szép szemébe belenézett. Az apród is olyan szép, mint
                        de Rose hőse, a provençal költő, akinek vállára szintolyan selyemszőke haj
                        borult, mint László úrfinak... és a provençal költő, akinek szerelméért
                        hercegnők és királyleányok esengtek, egy árva gyermekbe szeretett bele,
                        akinek apja, anyja valahol messze délen, talán Dalmáciában, vagy Bizáncban,
                        vagy Karthagóban - mit tudja ő, hol? - régen meg is halt, el is
                        porladott.</p>
					<p>Néda szemei megteltek könnyel, mint mindig, mikor agyában a gondolatok
                        egymásba olvadtak és összekeveredtek az ő soha nem látott anyja, az ifjú
                        lovag és a szűz királyleány körül, akinek szétporladt, megrothadt teste itt
                        van előtte a vörösmárványkoporsóban...</p>
					<p>Néda fázni kezdett a hideg reggeli levegőben, de úgy érezte, hogy meleg
                        verejték gyöngyözik a homlokán.</p>
					<p>Lászlóra gondolt, akiről Petermann Zsuzsánna mesélte, hogy a király oldalán
                        harcol a Németújváriak ellen. Istenem, hogy az emberek mindig harcolnak és
                        legyilkolják a szép fiatal vitézeket! Ha rajta állana, a lovagságnak
                        megtiltaná, hogy résztvegyen a háborúban és csak tornajátékokat engedne meg
                        nekik. Háborúba csak tolvajokat, rablókat és útonállókat küldene. Azok
                        odavalók és végtére el lehetne dönteni a csaták sorsát a gazemberek
                        egymásrauszításával is.</p>
					<p>Most nap-nap után hordják át a sebesülteket a Dunán. Pest felől hozzák, mert
                        nem férnek már az ottani ispotályban. Most a Szent Erzsébet-kórházba, az
                        alsó héviziekhez viszik a nyomorultakat, akiknek elfagyott a lábuk, rongyos
                        cafatokban csüng a karjuk, kilóg a belük, tajtékzik a szájuk, szidják,
                        átkozzák, káromolják a királyt, a pápát, az Istent, - mily borzasztó -
                        minden nap reszket, vajjon László vitéz nincs-e közte a boldogtalanoknak. A
                        sebesültek mellett halottak fekszenek, - szentséges Isten - kékre dermedt
                        kezük belekapaszkodik a szomszédjuk hajába és ellenállhatatlanul szorítja
                        úgy, hogy késsel kell levágni ujjaik közül a hajfürtöket.</p>
					<p>Néda csak ezt látta a háborúból és útálta a háborút. Mindig azokra a
                        szerencsétlenekre gondolt, akik reggel szoktak jönni, vagy késő este, két
                        napig ülve, fekve szekéren, vagy lónak a hátára kötözve. Minden szekér,
                        minden lovaskaraván elé kimennek az apácák és a Franciskánusok és ellátják
                        a betegeket vigasztaló szóval, gyógyító füvekkel, imádsággal, vagy a
                        haldoklók szentségével. Lassan, de sűrűn szállingóznak: a nagyurak egész
                        kísérettel, a közönséges katonák és csatlósok gyalog vánszorogva,
                        félholtan, hörögve, egymást támogatva, vagy vonszolva. Istenem, ha László
                        úrfi is így érkezik egy napon. Szép fehér arcán vér és sár... a fején nagy
                        lékelt seb, lába lefagyva, lázban félrebeszél, dagadt ajakkal szidja az
                        Istent. Ó, ...Néda szeméből záporosan hullanak a könnyek.</p>
					<p>Az apácák gépiesen morzsolták kezükben a nehéz szőrkötelet, amely derekukat
                        átfonta. A kis leányok összehúzták keskeny, hegyes vállukon a fehér
                        gyapjúkendőt és összesúrolták apró lábukat, amely megfázott a hideg
                        kövön.</p>
					<p>Néda lázas ajakkal rebegte a zsolozsmát, amelynek monoton hanghullámaiba
                        szenvedélyesen harsant Fra Giuseppe orgonája. A kis hercegnő összerezzent az
                        égi hangok hallatára és testét kínos és kéjes melegség járta át. A zene új
                        volt és csodás, teljes, tömör és eleven, mintha egy férfi énekelne. Egészen
                        más volt, mint a citera, vagy cimbalom enyhe és üres pengése. A hárfa, a
                        koboz, a lant, vagy a hegedű zizzenő zokogásához, de a kürtök búgásához sem
                        hasonlított; ez teljes, egész, tömör, szinte emberi tüdőből fakadó fájdalmas
                        sírás és diadalmas ujjongás volt... Néda úgy gondolta, hogy annak a szőke
                        apródnak bizonyára ilyen a hangja, amikor szerelmes dalokat énekel...</p>
					<p>Egyszerre eszébe jutott, hogy az éjjel álmában látta az apródot, amint egy
                        nagy, vasba öltözött, német vitéz feléje rontott... de ő betakarta a szemét
                        és eszeveszettül sikoltozott:</p>
					<p>- Ő az én férjem... ne bántsátok az én uramat!</p>
					<p>Micsoda álom volt! Ha a szűz királyleány - akinek megdermedt teste ott
                        fekszik a márványkoporsóban - mennyei szemével kileste volna ezt az
                        álmot!</p>
					<p>Néda összerántotta a szemöldökét és ijedten nézett a koporsóra. Elméjét el
                        akarta terelni az ifjú grófról és erőszakkal arra gondolt, hogy egyszer ő is
                        megostorozza a maga testét és szegeket ver az ágyába. Hiába erőlködött. Úgy
                        érezte, mintha durva fehér kendője alatt, a melle körül, a derekán egy erős,
                        de síma és gyengéd kéz simogatná. Mintha valaki csókolná a nyakát...</p>
					<p>Fra Giuseppe orgonája gyors és hatalmas fugát harsogott. A kis hercegnő
                        szeretett volna leugrani a kórusról és fejét belefúrni a szűz királyleány
                        szarkofágjába.</p>
					<p>A fuga után elhallgatott a zene s a hirtelen támadt csendben tisztán lehetett
                        hallani a Johanniták vészharangját. A kongatás azt jelentette, hogy a pesti
                        oldalról új sebesülteket akarnak átszállítani.</p>
					<p>A Boldogasszony templomában a tömjénfüstös, gyertyaszagú, sűrű levegőt
                        végighasította Néda hercegnő kétségbeesett sikoltása.</p>
					<p>- László!</p>
					<p>Az apácák meredt szemmel riadtak a hercegnőre és keresztet vetettek magukra.
                        A hajnali zsolozsmának vége volt és valamennyien a sziget déli csúcsához
                        siettek a sebesültek fogadására.</p>
					<p>Néda fehéren, de nyugodtan csatlakozott társnőihez s ő volt az egyetlen, aki
                        nem hallotta a sikoltást.</p>
					<p>Odakünn ezalatt fiatal fák sudarából csináltak az ifjú lovagnak erős,
                        rugalmas, hordozható ágyat. A két rúdra venyigét, majd szalmát, legfelül
                        pedig medvebőrt terítettek. Így hozta a véresfejű László grófot két-két
                        csatlós felváltva.</p>
					<p>A fiatal vitéz Cegléden, ahonnan a király táborából portyázó útra kerekedett,
                        borzasztó sebet kapott a fején. Ceglédtől idáig nem volt egy barátságos
                        udvarház, valamirevaló vár, vagy ispotályos épület, ahol gyógyítás alá
                        vehették volna. Sehol egy orvos, még fürdős embernek, balneátornak, ráolvasó
                        javasasszonynak, vagy borbélynak sem volt híre-hamva. Gellért mester és a
                        minorita Theodosius orvosok a király környezetében voltak, de László tábora
                        körülkerítve, oda a vitéz már vissza nem térhetett. Guarcin mester, valamint
                        Joakim bán János nevű orvosa az ellenséges táborban dolgoztak s a
                        János-rendi lovagok között egyetlen orvos akadt, Péter mester, de az most az
                        érsek udvarában foglalatoskodott.</p>
					<p>Az ifjú Wernher vérbefagyva, haldokolva, a sziget csúcsán várta a végzetet.
                        Nyakán ott csillogott a pénzalakra kivert amulett, egyik felén Sebestyén,
                        másik lapján György lovag alakjával. Úgylátszik, az sem segített, pedig apja
                        egy aacheni zarándokútról hozta azt, ahol fegyvernyilak, kalapács, buzogány,
                        szálfa, kopja, bizánci és német kard, francia és olasz tőr ellen ajánlották.
                        Egy másik amulett pestis, himlő, nyavalyatörés és fogfájás ellen védte az
                        ifjút: úgylátszik, ez igazi és jótét amulett volt, hatásos és erős. Hiába,
                        most már csak az segítene, ha még élve át tudnák vinni a Gellérthegy aljára,
                        arra a helyre, ahol a vértanu teste összetörött és a vére kifolyt. Ezen a
                        helyen a sebek begyógyultak, a törött csontok rendes helyükre illeszkedtek,
                        ha felettük az Ave Máriát és a Hiszekegyet mondta a sebesült anyja, vagy
                        nővére, vagy jegyese.</p>
					<p>A szerzeteseknek tilos volt, hogy véres testhez hozzányúljanak. A zsidó
                        orvosoktól irtóztak a keresztények s a német, olasz, vagy cseh ember inkább
                        meghalt, semhogy zsidó orvosnak elfogadta volna gyógyítását. Csak a magyarok
                        éltek a zsidó orvosok tanácsaival, de a magyarokat, ezért mindenütt
                        kárhoztatták.</p>
					<p>Az ifjú vitéz ott feküdt a két erős faágon, a hideg, zuzmarás, hajnali
                        levegőben, a Duna jegén. A vészharang kongására lassan benépesedett a rév
                        környéke. Akik nem ismerték a sebesült katonát, szépségét és fiatalságát
                        emlegették és azt kívánták, hogy ne szállítsák el a Gellérthegy alá, inkább
                        vigyék be valamelyik klastromba, mert kimegy belőle útközben a lélek.</p>
					<p>Csakhamar odaérkezett Adalbert prépost, a Domonkos-apácák lelkiatyja, a
                        legnagyobb hatalom a szigeten. Az utolsó kenetet és az Úr Jézus testét hozta
                        magával, készentartva az útravalót a nagy vándorlásra. Vele jöttek az apácák
                        lassú, zümmögő, siránkozó imaszóval.</p>
					<p>Néda fürge kis lábaival előrefurakodott és ő volt az első, aki rápillantott a
                        sebesültre. Hirtelen megtorpant.</p>
					<p>- László gróf! - sikoltott majdnem őrjöngve s egész testében megremegett.</p>
					<p>Eletében kétszer látta az ifjú vitézt. Azóta minden nap százszor és százszor
                        gondolt a fiatal szőke lovagra, de arcának vonásait minden erőlködése
                        mellett sem tudta felidézni. Talán nem is volt ember az, akit szeretett,
                        csak egy fogalom, amely köré az asszonyivá bontakozó gyermeklélek szerelmi
                        ábrándozása összesűrűsödött. Álmaiban sokszor megjelent neki a hős, akinek
                        alakja sugárzott, az arca ragyogott, mint a nap, daliás alakja eszményi volt
                        és egészbenvéve Szent Györgyhöz, vagy Mihály arkangyalhoz hasonlított.
                        Arcát akkor sem látta a saját rajongó szerelme fényességétől. Most azonban
                        rögtön megismerte ezt az arcot, mintha minden nap látta, simogatta, csókolta
                        és amikor fáradt volt, kisleányos keblén elaltatta volna. Néda összerogyik,
                        ha közben körül nem özönlik a János-rendiek és az apácák. Petermann
                        Zsuzsánna karját fűzte az elaléló leányka hóna alá és fátylával törülgette
                        Néda verejtékező homlokát.</p>
					<p>- László gróf, a Wernher fia - suttogták most szájról-szájra a tömegben.</p>
					<p>- Megálljatok, - harsant fel a prépost szava - ez az ifjú átok alatt van, jaj
                        annak, aki megérinti.</p>
					<p>- Átok alatt van - susogta a tömeg. Az apácák elsápadtak, a lovagok komoran
                        lehajtották fejüket.</p>
					<p>- Csakugyan, a bíró Erzsébet cinkosa volt és egész vérrokonsága átok alatt
                        van - dörmögte egy minorita.</p>
					<p>- Akkor sem a szigetre, sem a Gellérthegyre nem szabad szállítani -
                        magyarázták a papok.</p>
					<p>- Mindennek az az átkozott bestia az oka - dühöngött egy zsírosarcú, izzadó
                        homlokú, kövér kertész, Fra Rolando és jelentőségteljesen Néda hercegnőre
                        pislantott.</p>
					<p>- A budai bíró fia - sopánkodtak a révészek, akik idáig hozták a
                        sebesültet.</p>
					<p>A markos pesti legények dühösen méregették a papok és János-rendi lovagok
                        tömegét.</p>
					<p>- Ember ez is, - szólt egyikük - csak nem akarjátok, hogy itt szálljon ki
                        belőle a lélek?</p>
					<p>A négy csatlós, László gróf hűséges cselédsége, sírva fakadt, amikor a
                        keserves helyzetet megértette. Egyikük könyörgött, engedjék a haldoklót
                        tovább, nem kell a segítségük.</p>
					<p>Mindhiába.</p>
					<p>- Az egyház törvényei értelmében nem szabad a kiátkozott grófot átszállítani
                        - szólt keserves lemondással a prépost és sírva tanácsolta a csatlósoknak,
                        hogy vigyék a lovagot a pesti kórházba.</p>
					<p>Néda feje Petermann Zsuzsánna vállán pihent s a kis hercegnőnek úgy vert a
                        szíve, hogy Zsuzsánna is megrémült.</p>
					<p>- Mi lesz a gróffal? - kérdezte hang nélkül, csak a szája mozgásával és szeme
                        esengő tekintetével.</p>
					<p>- Visszaviszik Pestre.</p>
					<p>Egy jólelkű barát felkiáltott.</p>
					<p>- Siessetek vitézek, ha meg akarjátok menteni gazdátokat.</p>
					<p>A kövér Rolando azt rikoltozta:</p>
					<p>- Siessetek, mert itt hal meg a gróf és megszentségteleníti a szigetet.</p>
					<p>Az apácák sírtak, öreg főnöknőjük szájaszéle remegett és imádkozni akart, de
                        még a Miatyánk sem jutott az eszébe. Ehelyett valahogy kicsúszott a
                        száján:</p>
					<p>- Ó, Erzsébet hercegnő, miért tetted ezt velünk? Néda mindebből csak annyit
                        hallott, hogy László gróf a halálán van. Újra felsikoltott és őrjöngő
                        jajgatásban tört ki. Az apácák azt hitték, hogy szívgörcsöt kapott, vagy
                        megszállotta az ördög.</p>
					<p>- Szentelt vizet, szentelt vizet! - kiáltotta Brigitta soror, a növendékek
                        felügyelője.</p>
					<p>Szinte mindenki megfeledkezett a sebesült vitézről.</p>
					<p>Az apácafőnöknő vasmarokkal fogta le a vonagló leányt. Odakiáltott a
                        prépostnak, hogy mutassa feléje a szent ostyát és olajjal kenje meg a leány
                        homlokát.</p>
					<p>Néda maga is megrémült önmagától. Amint észrevette, hogy mindenki vele
                        foglalkozik, hirtelen szemérmesen betakarta az arcát. Most minden fájdalma,
                        szenvedése és szégyenérzete gyűlöletté változott és egyetlen felbőszítő
                        gondolat köré tapadt: hogy az ifjú Wernher László is a volt
                        fejedelemasszony, Erzsébet hercegnő áldozata. A hercegnő az oka, hogy most
                        testi és lelki segítség nélkül kell itt elpusztulnia annak, akit ő - e
                        pillanatban tisztán, világosan és kimondhatatlan elszántsággal vallotta meg
                        magának, - mindenek felett és mindenek között a legjobban szeret.</p>
					<p>Hirtelen kinyúlt, felmagasodott, szinte egy arasszal megnőtt, mintha a
                        tizenötéves, szemérmes kisleányból égő lelkű, bosszúálló fúria nőtt volna ki
                        és karját, amelyről visszahullott a kemény, durva, fehér köpeny, az ég felé
                        tárta:</p>
					<p>- Isten, Isten, ha van hatalmad az emberek fölött, verd meg és tipord el
                        Erzsébetet, azt a gyalázatos bestiát, a viperát, azt a pogány szajhát, aki
                        átkot és halált hozott az én jegyesemre.</p>
					<p>Senki sem mert hozzányúlni a dühöngőhöz.</p>
					<p>- Ő az én férjem... Erzsébet megölte az én uramat! Verje meg az Isten!...
                        Erzsébet, Erzsébet...</p>
					<p>A csatlósok csendesen, szomorúan és haragos szívvel indultak vissza a jenői
                        rév felé, ahonnan jöttek.</p>
					<p>Néda magasranyúlt karokkal, égfelé meredt szemmel, fehér arccal,
                        mozdulatlanul állt, mint egy bálvány.</p>
					<p>Egy fürgelábú fiatal révész a Duna befagyott, síma hátán futásnak eredt, hogy
                        a dolgot hírül vigye a budai bírónak.</p>
				</div>
				<div type="chapter">
					<head>V.</head>
					<p>- László úrfi meggyógyul, - jelentette ki ünnepélyesen Hieronymus mester, a
                        pesti Johanniták kórházának tudós doktora. - Csalhatatlan jelek mutatják,
                        hogy az ifjú grófnak mennybéli pártfogói hatalmasan közben jártak s a nehéz
                        forróságokat a Dunába űzték, mikor a sebesültet a jenői révtől a Nyulak
                        szigetéig és onnan vissza, átszállították.</p>
					<p>- Vagy a Dunába űzték, - szólt közbe egy öreg ápoló lovag, aki hosszas
                        kórházi szolgálata alatt némileg kitanulta a tudós orvosok mesterségét, -
                        vagy pedig a budai hegyekbe kergették a lázakat kegyetlen óriások közé, hogy
                        azoknak szaggassák szálas húsát, azoknak vegyék piros vérét.</p>
					<p>- Lehet, - szólt elnézően a magister, - de az bizonyos, hogy amint László
                        grófot visszahozták a Nyulak szigetéről, a Duna vize rögtön fölengedett,
                        megindult a jég és azóta emberfia nem tud átjönni a folyón.</p>
					<p>- A kötés sem volt haszontalan, - bólingatta fejét az öreg magyar. - Magam
                        csináltam borsó, bab, nyárfalevél, marhaszőre, rontófű és fügefalevél
                        keverékéből.</p>
					<p>- Amit másnap tömjénből és ó-hájból, fecskefészekből, füstös nádfarkából és
                        hagymából kipárolt borogatással váltogattunk. Ez a magyar orvosság pogány
                        egy dolog, de meg kell adni, hogy jó, - jegyezte meg az orvos, aki eközben a
                        szent kereszt szögéből lehullott szemernyi darabbal, - amelyet arany
                        ereklyetartóban őriztek - kétszer végigsimította a beteg halántékát.</p>
					<p>Hieronymus mester a római egyetemen tanulta az orvosi mesterséget és
                        tudománya éppen olyan nagy volt, mint jámborsága és türelmessége. Ő volt az
                        egyetlen magister, aki a ráimádkozások, csillagászati kabalák, szentelések
                        és tömjénfüstölések mellett a magyar orvosságokat is használta,
                        hangoztatván, hogy végső veszedelemben nem árt, ha az ember mindent
                        megpróbál, még az ördög praktikáit is.</p>
					<p>A fiatal gróf már két hete feküdt a pesti Wernher-palotában, s apja ezalatt
                        mindennap kétszer leereszkedett budai házából a gellérthegyi révhez. Két
                        hétig zajlott a jég s ekkor néhány elszánt kún legény jelentkezett, hogy
                        átviszik a grófot a megáradt folyón. A csónak a Gellérthegy alján, boltok,
                        lerakóhelyek és kocsmák övezte kikötőből nekivágott a folyónak, egyenesen
                        fölfelé az ár ellenében. Jó darabot ment így a kavicsos, szakadékos, apró
                        meleg erektől meg-megtépett vizivárosi partok mellett, egy pár rőfnyire
                        haladva a folyó ágyában, a mészárosok és hentesek utcájáig. A legények itt
                        ellökték magukat a parttól, Pest felé fordultak és kemény evezőcsapásokkal,
                        mindig a jenői rév irányát tartva szem előtt, a csónak orrát a pesti partok
                        felé irányították. Mire átértek a nagy vizen, amely ilyenkor, tavaszi
                        áradáskor, mint a tenger, borította el az újbécsi földeket, a csónakot a víz
                        árja sodorta a pesti Szűz Mária templomáig. Így kellett kifogni a hatalmas
                        folyam sebes áradásán, egy óriási Z betűt írva le a piszkos, szürke,
                        tajtékos vizen, amely fatörzseket, elszaggatott malmokat, hajók roncsait,
                        vízbefúlt emberek hulláit sodorta ellenállhatatlan rohanásával lefelé. Nem
                        csoda, hogy a kún legények gyakran szólogatták István vértanút, Szent Pétert
                        és egyéb mennyei hatalmasságokat.</p>
					<p>A pesti révnél Hentz gróf, a villicus fogadta a budai bírót, két esküdt, -
                        Hyemo céhmester és Révész György, - társaságában, levett süveggel, a város
                        nevében sót és kenyeret, egy köteg fáklyát, és néhány marék szárított magot
                        nyujtva át Wernhernek a vendéglátás jelképéül. A rév a Szűz Mária-templom
                        előtt volt, amelyet, sírok, fakeresztek és kőoszlopok vettek körül. A
                        templom párkányzatán fekete csókák gubbasztottak.</p>
					<p>- Fekete követei a halálnak, - jegyezte meg Hentz gróf, a csókákra
                        mutatva.</p>
					<p>- Emberhúson laktak jól ezek, - felelt szomorúan a bíró. - Talán ezek is
                        Ceglédről jönnek, mint a fiam.</p>
					<p>- Ceglédről néhány nap mulva ideérhetnek a hadak is.</p>
					<p>- Félek...</p>
					<p>Ezalatt a templom háta mögé kerültek. Ez volt a búzapiac, a Szent György-napi
                        vásárok színhelye, egy pocsolyás, göröngyös, homokos, szabálytalan tér,
                        amelyet jobbról a váci püspök emeletes palotája, ezzel szemben a hosszú,
                        alacsony, égettfalú városháza, keleten pedig a molnárok és hajósok céhének
                        apróablakos, emeletes magtárai szegtek be. Itt nagy sürgés-forgás, lázas
                        készülődéssel teli élet pezsgett. Kardokat és csákányokat élesítettek,
                        íjjakat hegyeztek, megrozsdásodott páncélokat reszeltek, csöbröket, kannákat
                        foldoztak, amikben majd szurkot, forró vizet, égő olajat visznek a falakra.
                        Az egész város ott volt: a hajósok, molnárok, fuvarosok, fegyverkészítők,
                        csizmadiák és szabók céhe, valamint a harangöntők, Olbrenth Henrik
                        céhmestersége alatt. A nyilakat Kárász, a várnagy hordatta óriási halomba, a
                        kardokat Pókai János osztott ki a timárok, vargák és szűcsök között. Longus
                        Péter, a szálfanagyságú éjjeliőr bömbölt, hogy adjanak neki valami rengeteg
                        dorongot, vagy hajóárbócot, hogy a steinbruchi kapu erkélyére álljon.</p>
					<p>A városban elszánt arcú, káromkodó, vagy szótlanul és sötéten maguk elé néző
                        embereket lehetett látni. Büszke és kemény magyarok, ravaszarcú és okosszemű
                        németek, hosszúköpönyeges kúnok, akik csak most jöttek be a város körül
                        elszórt, szellős sátorházaikból, - mind a háborúról beszélgettek, amely
                        egyre közeledik és most már alig egynapi járásra lehet a várostól.</p>
					<p>- No hiszen, addig még elbánhat velük a király, - vigasztalta magát néhány
                        jóhiszemű magyar.</p>
					<p>- Szó sincs arról, komám, - szólt Pousa, a sátorkészítő. - A királynak alig
                        van már vitéze; ami volt, az lassankint vagy fogságba, vagy ispotályba, vagy
                        a föld alá került. Nem láttátok a minap a budai bíró fiát? Ha már arra
                        került a sor!...</p>
					<p>A sötétsejtelmű német most megpillantotta a budai bírót, aki a bástyán
                        kívülfekvő Wernher-palota felé sietett.</p>
					<p>A pestiek hosszan utánanéztek a grófnak, akit itt is szerettek és
                        megbecsültek. Pesten keveset hederítettek az egyházi átokra, amely nem
                        nagyon fogott a bolgár, mohamedán és magyar vérkeveredésből származott,
                        gazdag hajósokon. Nem hiába panaszkodott rájuk Lodomér érsek, hogy a jólét
                        és gazdagság megzavarta lelküket és híján vannak a keresztényhez illő
                        alázatosságnak. A pesti polgárok büszkén ütöttek Béla, István és László
                        királyok kiváltságos leveleire és bőrzacskóikra, amikben arany- és
                        ezüstforintok, frizachi márkák, bugyogós tallérok, görög és velencei pénzek
                        bőven és gőgösen csörömpöltek.</p>
					<p>Tíz katonát adtak a királynak a pesti teutonok és a kispesti szászok is, akik
                        a Duna budai partján a Gellérthegy és a Várhegy között lévő tenyérnyi
                        síkságon laktak, de a balparti villicus alá tartoztak. A teutonok egy része
                        elmagyarosodott, valamint elmagyarosodtak a szaracénok is, csak a szászok és
                        a sziléziai németek maradtak ősi nyelvüknél, aminek nagy hasznát vették
                        búcsúk, vásárok és fuvarozások alkalmával.</p>
					<p>A pesti kikötőben, amely a régi kasztrum helyén, a Porta Danubii alatt állott
                        és amely nagyobb és szebb is volt a budainál, sőt a jeneinél is, mindig
                        vesztegelt egy csomó hajó búzával, borral, sóval, gyapjúval és bőrrel.</p>
					<p>Kicsinyke város volt a tulajdonképpeni Pest és főútja a búzapiactól a keleti
                        kőéri kapuig vezető Szent Péter utca volt, amelyben Jakab kereskedő, Csóka
                        szabómester és Puttonyos gazda házai domináltak a zsellérkunyhók fölött,
                        amelyekben szegény szeldenáriusok laktak. Az egyik házat a budai káptalan
                        építtette; bére fejében évenkint négy márkát fizet Carnifex János, akinek
                        hússzéke a bolthajtásos kapu alatt van. Minthogy mindennap volt valamiféle
                        piac és a révben szórványosan ugyan, de szakadatlanul jelentek meg új és új
                        idegen hajók, a búzapiacon és a Szent Péter utcában néhány lacikonyhában és
                        pincében állandóan víg élet járta. A város déli végpontján, a szentfalvai
                        kapunál, a Domonkos-barátok klastroma körül néhány magas keskeny kőház,
                        baljóslatúan sötét kapukkal, kurta kéményekkel és inkább egymás fölött,
                        mint hosszában páros apró ablakával az izmaeliták régi gazdagságára
                        emlékeztetett.</p>
					<p>Ezek a szomorú, keménynézésű, barnabőrű legények csak mostanában
                        keresztelkedtek ki. Apáik még mohamedánok voltak és Aleppóban, meg
                        Jeruzsálemben jártak iskolába. Konstantinápolyban házuk volt, a levantei
                        kereskedelmet jóideig ők közvetítették Magyarországon s csak a legutóbbi
                        időben szorította le őket az olaszok, németek és zsidók versenye. Eleget
                        panaszkodtak is emiatt és bírájuk sóhajtozva emlegette azokat a jó időket,
                        amikor az izmaeliták voltak Pest bírái, céhmesterei, pénzverői, sőt
                        ispánjai és kamaragrófjai.</p>
					<p>- Hálásak voltunk ezért, uram, - szólt önérzetesen Sainbuk, a villicus, - bár
                        mozlimok voltunk, de mindig a magyarok nyelvét beszéltük, úgy öltözködtünk
                        mint ők, hadseregükben szolgáltunk és velük együtt hadakoztunk minden
                        ellenségük ellen. Azok, akik közülünk fegyvert viseltek, leborotválták
                        szakállukat, míg a többiek szép hosszú szakállt hordtak a próféta
                        tiszteletére. Amióta kikeresztelkedtünk, - tette hozzá bánatos lemondással -
                        az ördög sem vesz észre bennünket. Velencei, génuai és pizai kereskedők
                        olcsóbban adják a keleti árukat, mint amennyibe nekünk kerül a pérai
                        kikötőkben. Én nem tudom, hogyan van ez, lehet, hogy ez a próféta átka.</p>
					<p>Éppen ilyen elégedetlenek voltak a Domonkos-rendi barátok is, akik nehezen
                        szokták meg a pesti élet falusias egyszerűségét.</p>
					<p>- Hej, Párizs, Lyon, Marseille, Antverpen! - sóhajtoztak nem titkolt
                        vágyakozással és sokat emlegették a szűk, köves, magas házaktól árnyékolt
                        utcákat, a nyüzsgő piacokat, a hatalmas csarnoktemplomokat, amelyekben
                        rejtelmes fényben ragyogott a szerzetesi élet szépsége. A pesti csend, a
                        magyarok józan, rátartós, tempós közönyössége, a türelmes és egyhangú élet,
                        a kedélyek merevsége, a barátok lekicsinylése, a világi papok önzése és
                        gőgje nem volt az ő szívük szerint való.</p>
					<p>Két temploma volt Pestnek és ezek környéke, - vasárnap lévén - tele volt
                        emberekkel. A templomhoz ragasztott fabódéban a pesti polgárok nagy
                        bevásárlásokat tettek. Csóka szabómester páncélt vett tíz márkáért.
                        Puttonyos gazda három nehezékért csizmát szerzett magának. A boltok előtt
                        lovakat csereberéltek öt márka értékben s erős és fiatal rabszolgákat
                        kínáltak három márkáért. Ott ácsorogtak a hajósok, akiknek télen semmi
                        dolguk. A molnárok, akik már eladták búzájukat, borukat, a leányok, akik
                        párjukat keresik s a legények, akik a közelgő háborúról is megfeledkeznek,
                        ha az esti fonókákra és az éjszakai látogatásokra gondolnak. Mert éjszaka
                        mindegyik fölkúszik majd valamelyik leányos ház padlására, ahol valaki
                        szívdobogva és szégyenkezve várja az udvarlást...</p>
					<p>A templom előtt öreg csavargó áll pellengéren és kővel veri a mellét:</p>
					<p>- Amit mondtam, azt hazudtam, gazember voltam.</p>
					<p>És szájára üt a másik kezével. Az öreget rágalmazáson kapták és most állja ki
                        a büntetést.</p>
					<p>Wernher bíró észre sem veszi a sokadalmat és sebes lépésekkel halad a bécsi
                        kapu felé, ahol a nagy bástya északi rondellája meredezik. Ott van az ő
                        pesti palotája túl a bástyán, amely a bécsi kaputól kezdődőleg erős
                        félkörben szegi be a várost és a Boldogasszony templomától egy kőhajtásnyira
                        délre kanyarodik újra a Dunához. A Wernher-palota vonta meg a határt Ujbécs
                        és Pest között és körülbelül közepén állott annak a fövenyes, mocsaras,
                        iszapos területnek, amely a bástyafal és az ugyancsak félköralakú második,
                        külső nagy árok, a mesterségesen ásott Duna-csatorna között terült el. A
                        palotát, amely egyemeletes tornyával kis várnak is beillett, sűrű bozót,
                        árnyékos szilfák és magas palánk védte a legelésző barmok ellen, amelyeket a
                        zsombékos fűre vertek ki a révészek.</p>
					<p>Palotájába érve, Wernher egyenesen a betegszobába ment.</p>
					<p>- László úrfi meggyógyul, - ismételte ünnepélyesen Hieronymus mester a budai
                        bíró előtt, aki térdenállva simogatta a bekötött fejű fiút. A gróf szíve
                        fölengedett és a szemén, amely jóságosan, majdnem mosolyogva nézte a
                        beteget, két nagy, férfias könnycsepp jelent meg. Elgondolta, hogy ez a fiú
                        a maga fiatal, drága életét odadobta egy durva német zsoldos kopjája elé...
                        miért? Hogy apját a király letegye a bíróságról, hogy városát haddal támadja
                        meg az érsek, hogy őt magát kiátkozzák az egyházból, hogy megtagadják tőle
                        az isteni és emberi segítség balzsamát, hogy meggyanusítsák becsületében,
                        jószándékaiban és józan eszében, hogy ezen az egész megbolondult világon
                        csak abban az egyetlen egy dologban értsék meg egymást várurak, zsoldosok,
                        egymásnak legdühösebb ellenfelei, király és pápa, hogy Wernhert, Budát és
                        Pestet el kell pusztítani... miért?</p>
					<p>Aztán Erzsébet jutott eszébe, aki mindent összedöntött, amit ő épített s most
                        önmagába roskadva szerelmi gyűlölettől őrjöng... miért?</p>
					<p>Az ellenség néhány nap alatt itt van, a fiút aligha lehet átszállítani
                        Budára, ha még ezt is elveszti, akkor vége mindennek.</p>
					<p>De azért alighogy távozott a betegszobából, azonnal lóra ült és alaposan
                        szemügyre vette Hentz gróffal, a céhmesterekkel, a bástya kapitányával és a
                        kapuk őrével együtt a város erődítéseit. Bejárta a város határát, az egész
                        szigetet, amelyet balról a nagy Duna hullámai mosogattak, jobbról pedig a
                        most még száraz csatorna kerített be. Ebben a félkaréjban, mint jó
                        vastagbelű barackban a mag, úgy ült középen a csöppnyi Pest, zömök
                        vártornyaival és alacsony bástyájával.</p>
					<p>Közben megegyeztek abban, hogy a várost védelmi állapotba helyezik s a
                        környéken lakó magyarokat és kúnokat berendelték a falak mögé. A mogorva
                        halászok, pákászok és vadászok magukkal hozták sátraikat és nemezházaikat s
                        asszonyostul, gyerekestől, barmostól bevonultak a kapukon.</p>
					<p>Az ő tisztük lett a falak őrzése. A legutóbb dúló tatárjárás még mindenikük
                        élénk emlékezetében volt s az új veszedelemtől egy cseppet sem féltek. Ez a
                        népség derekasan tudott verekedni, de jeles volt a lopásban, hazugságban és
                        kicsapongásban is. A derék pesti polgárok gondosan eldugták leányaikat a
                        pusztai legények elől és az anyák azokkal ijesztgették kisdedeiket, ha nem
                        akartak elaludni. A pesti legények ellenben örültek, mert a kún leányok
                        szépek voltak és szemérmetlenek és erkölcseiket egy marék főtt kásáért, vagy
                        egy kupa sörért vesztegették.</p>
					<p>A bécsi kapu mellett jobbra-balra, ahol négy-öt sárból dagasztott házacska
                        úgy tapadt a bástyához, mint madárfészek a templom párkánya alá, az ötvösök
                        házai állottak. Közülök a legnagyobb Aurifaber György céhmester műhelye
                        volt, amelynek szomszédságában az ezermester, lakatos, kovács, borbély és
                        aranyműves, Foghtörő János szalmafedeles kunyhója düledezett. János kóbor,
                        semmirekellő és iszákos garabonciás volt; keveset dolgozott, sokat beszélt,
                        s a vásárokon énekelt. A céhből régen kivetették, de megtűrték a városban,
                        sőt György mester a maga műhelyében is, mert tudós ember volt, a fájós
                        fogakat füvekkel meggyógyította, vagy apró, magakészítette vésővel
                        kifeszítette. Ilyenformán nagyon sok emberrel tett jót és a vénasszonyok
                        titkos szövetsége őrködött fölötte, hogy a hajaszála se görbüljön.
                        Zarándoklásokon ő vitte a keresztet, ő intonálta a zsoltárokat, ő imádkozott
                        a betegek, csecsemők, némák és otthonmaradottak nevében és ezért nem bánták,
                        hogy éjjel, búcsúkon, a templomtéren háló zarándok asszonyokat megcsípkedte,
                        a szerelmeseket lefülelte és megzsarolta, a férfiakat meglopta és a szent
                        amuletteket budai zsidóknál elzálogosította.</p>
					<p>Aurifaber György céhmester ellenben hatalmas polgár volt és nagy művész a
                        mesterségében. Ami keveset beszélt, azt lassan és méltóságteljesen mondta.
                        Csontos, vörös arca csupa szőr volt, koponyája azonban síma, mint egy
                        sárgás, eres elefántgolyó. Ma egy darabig a bástyán álldogált és nézte a
                        hadi előkészületeket. Azután - megutálva a városba menekülő mezei
                        parasztnépet - behúzódott műhelyébe és felháborodva dühöngött:</p>
					<p>- Megint háború! Öt évvel ezelőtt minden aranyomat és drágakövemet
                        szétlopkodták ezek a gazemberek. Jobb volna felkötni magamat a
                        gerendára.</p>
					<p>És ügyet sem vetvén a sarokban gubbasztó Foghtörőre, szomorúan nézegette
                        műhelyének apró-cseprő készségeit. Egymásután kezébe vette a már kész
                        tárgyakat: kelyheket, címeres pecséteket, gyűrűket, nőknek való koronákat
                        és abroncsokat, amiken liliomok, szamócalevelek és zománcos intarziák
                        csillogtak. Azután az arany-, ezüst- és rézpléheket szedte rendbe, majd a
                        nyersanyagokat, amelyek apró skatulyákban várták művészi rendeltetésüket.
                        Nagy mennyiségben voltak ott kövek, aranyfestékek, gálickő, lenmagolaj,
                        mastik, peceolaj, szén, rézsárga, kristály csontpor, cukorüveg, borkő.
                        Szemeivel végigsimogatta szerszámait is: a rézedények, medencék,
                        szomorlóvas, zománcozó kemence, tégelyek, velencei üvegek, cserepek
                        garmadáját, amikben nyírfa, szőlővessző és rozsszem égetett hamujával, érces
                        és szederjes festékkel színesíti, forrasztja, eteti, elvegyíti, övezi,
                        edzi, gyúrja, hűti, temperálja a félig kész munkát. Még a mértékeket: a
                        féllatot, fillérhelyet, egyforint súlyú sót is végigmustrálta és keserveset
                        káromkodott, mert arra gondolt, hogy milyen nehéz volt mindezt olasz,
                        francia, arab, német kereskedőktől összevásárolni, erdőkből, mocsarakból
                        kibányászni, szomszédoktól kiverekedni és milyen könnyű lesz mindezt
                        felgyujtani az istentelen barbár hordának.</p>
					<p>Foghtörő János ezalatt nagyokat krákogott összeaszalt, sorvadó melléből és
                        szaporán pislogva sandított a haragoskedvű mesterre. Nem sok jót jövendölt
                        magának az Aurifaber György boltozatos, csillogó homlokán gyülemlő
                        viharfelhőkből.</p>
					<p>E pillanatban István esküdt lépett a műhelybe és a bíró parancsát hozta.</p>
					<p>- Fegyvereket kitisztogatni, kardokat élesíteni, csöbröket, kannákat
                        előkészíteni, mindent a piacra hozni!</p>
					<p>György ötvös éktelen dühre gerjedt.</p>
					<p>- Mi vagyok én, hé? - ordított az esküdtre, aki hajósember lévén, nem nagy
                        becsülésben állott az aranyműves előtt.</p>
					<p>- Mik vagyunk mi, István? - legénykedett a hatalmas céhmester mellett
                        Foghtörő. - Kovácsok vagyunk mi, vagy csiszárok, vagy nyergesek, vagy
                        szénégetők? Miért nem mondod mindjárt, hogy a lovakat is mi patkoljuk meg,
                        te paraszt.</p>
					<p>Foghtörő hihetetlen gőggel nézett a hajósra, aki gazdag ember volt, esküdt
                        volt, de mi volt Aurifaber György mesterhez képest!</p>
					<p>- Mit gondolsz, te ostoba tinó, te hajóvontató barom, - folytatta - mit
                        gondolsz, mire való Aurifaber György tudománya? Hogy lyukas csöbröket
                        foldozzon és várfalakat rakjon, mint a rabszolgák?</p>
					<p>István, mintha nem is hallotta volna a csavargó ezermester gorombaságait,
                        nyugodtan és komolyan a céhmester szemébe nézett és csendesen figyelmeztette
                        őt:</p>
					<p>- Te az aranyművesek mestere vagy és kötelességed a város védelméről
                        gondoskodni. Hívd össze a fiatal ötvösöket és ki a falakra!</p>
					<p>- Ki bántja a várost? - kérdezte nagyot fújva az öreg, mint aki végre
                        megtalálja a bűvös szót, amely lefegyverzi ellenfelét.</p>
					<p>- Az ellenség - dörmögte az esküdt.</p>
					<p>- A német?</p>
					<p>- Nem.</p>
					<p>- A cseh?</p>
					<p>- Nem.</p>
					<p>- A tatár? A lengyel, a litván, a szerb?</p>
					<p>- Nem, nem, nem.</p>
					<p>- Hát kicsoda, a keserves istenit?</p>
					<p>- Tudom is én, - fakadt ki a hajós és maga is förtelmeset káromkodott. -
                        Valaki bántja a várost, hát nekünk védeni kell! Mit tudok én egyebet?</p>
					<p>Az ötvösnek tetszett, hogy a másik is haragszik. Az ő haragja kezdett
                        alábbszállni, s ezt Foghtörő nyomban észrevette. A mester helyett ő
                        válaszolt az esküdtnek.</p>
					<p>- Hát bántják a várost. Az más. Csakhogy máskép kell ám beszélni, öcsém. Mert
                        az ötvös nem molnár, sem nem hajós. Tudod-e, mit mondasz, amikor kimondod
                        ezt a szót: ötvös?</p>
					<p>- Bánom is én, - sóhajtott István, aki maga is tele volt méreggel és
                        keserűséggel.</p>
					<p>- Nahát tudd meg. Felséges császárok, királyok ötvös nélkül nincsenek, amaz
                        nagy pecsétek, kik zsinóron függnek, ötvös által készíttetnek, kikkel
                        donációk és armalisok igen erősíttetnek. Arany bárányokat és azokra láncokat
                        csinálnak, amelyekkel a főurak ékesek; ezek mind csak az ötvösök műhelyében
                        készülnek. Csak egy embert mutass, aki megházasodott, aki mátkájának,
                        jövendő társának, jegyben gyűrűt nem adott. Egyet sem mutathatsz, mert nem
                        is találhatsz, bár bejárd az országot. Nők selyemhajára aranyabroncsokat,
                        fehér mellére násfát, fülébe függőket, hószín nyakára ékeket, ujjaira gyűrűt
                        vajjon ki készít, monstranciát ki épít az Úr Jézus testének, ha nem az
                        Aurifaberek nemes és tudós céhe, ötvösök mestere? Értetted? Nahát! Ilyen
                        ember az ötvös, aki ha akar, megy a háborúba, ha nem akar, fütyül az
                        ispánokra, comesekre, kapitányokra és rektorokra, mert, öcsém, az ötvös, az
                        művész és a művésznek semmi köze sincs a verekedéshez.</p>
					<p>Így szitkozódott, dicsekedett és gúnyolódott a kicsapott mester és nevetve
                        hallgatta őt az öreg Aurifaber, miközben egymásután előszedte kardjait,
                        páncélját, buzogányát, csiszoló, élesítő, reszelő szerszámait s azokat egy
                        talyigába dobálva, ráparancsolt Foghtörőre:</p>
					<p>- Told ezt, fiam, a búzapiacra.</p>
					<p>Aztán fejére tette bőrrel bevont fazéksisakját - jeléül a hadi
                        felkészültségnek - majd szép bronzbetétes, ezüstpitykékkel kihányt
                        céhmesterpálcát véve jobbkezébe, nekiindult, hogy résztvegyen a
                        haditanácsban.</p>
					<p>- Mit dörmögsz, öcsém? - rivalt rá száraz, durva hangon István esküdtre, aki
                        még mindig azon tünődött, vajjon ki ellen kell védeni a várost!</p>
					<p>- Hová mégy, mester? - kérdezte tágranyilt szemekkel Foghtörő.</p>
					<p>Aurifaber György hátra sem nézett, csak mintha magának beszélne.</p>
					<p>- Ha háború, akkor háború. Az ellenséget elkergetjük, jó zsákmányt ejtünk és
                        folytatjuk dolgunkat ott, ahol elhagytuk. Hadd lássam csak, kit üssek le
                        evvel a pálcikával?</p>
					<p>És szeges acélbuzogányát, amelyet balkezében tartott - jó félmázsás
                        szörnyeteget - az ujjai között gyorsan megpörgette.</p>
					<p>Közben Pest összes harangjai haragosan kongtak-bongtak a tornyokban. Wernher
                        parancsára most nyitották meg a jenői zsilipeket, hogy a város körül futó
                        nagy árkot megduzzasszák. Uhlwing mérnök vezérlete alatt átszakították a
                        gátat s az amúgy is megáradt Duna víztömegei bömbölve, zuhogva rohantak a
                        csatornába. Pest városát minden oldalról tengernyi széles és mély víz vette
                        körül.</p>
				</div>
				<div type="chapter">
					<head>VI.</head>
					<p>A nyúlszigeti Franciskánus-zárda az apácák rendháza szomszédságában, a budai
                        part mentén feküdt s a premontreiektől és a Domonkos-apácáktól erős kőfal és
                        vagy harminc kannányi - háromszáz lábnyi - semleges zóna választotta el.
                        Árnyas, fekete körtefák, barack- és szilvagyümölcsös szegték be a
                        Franciskánusok terjedelmes kertjét s ez a kert mindig tele volt áhítatos
                        könyörgőkkel, vezeklőkkel és gyónókkal. A zárdában Miklós gvardián
                        kormányozta a szerzetet, amely tizenkét felszentelt atyából állott s ezért a
                        sziget népe tizenkét apostolnak hívta őket. Nem egy közülök előkelő
                        tisztségre vitte, mint Simon testvér, a kánonjogi doktor, a királynő
                        kancellárja.</p>
					<p>Kézai Simon a végét járta. Tüdeje már egészen felmondta a szolgálatot. Mindig
                        láza volt és sokat köhögött. Sem orvosság, sem ima, sem Szűz Margit kappája,
                        - amelyet hosszú vezeklés után fájós melléhez érintettek - nem tudott rajta
                        segíteni. Lelkileg is beteg volt szegény. Áhítatos szíve az egyházhoz húzta,
                        hűséges magyar lelke a királyhoz. Szerelmes volt Erzsébet hercegnőbe, de
                        irtózott annak vad és szenvedélyes életmódjától és rajongott jó uráért, a
                        budai bíróért. Mint a szél a fáról lesodort száradó levelet, úgy sodorta,
                        röpítette, rázta lelkét az érzések egymásra toluló áradata. Árva beteg
                        teste, lelke elfáradt a mások szenvedélyeinek viharában és kedvét már
                        hűséges cimborája, Giovanni lovag sem tudta felvidítani.</p>
					<p>Simon mester elkérezkedett a hercegnőtől és visszavonult a Ferenciek
                        nyúlszigeti zárdájába. Miklós gvardián visszaadta neki könyvmásolásra és
                        krónikaírásra alkalmas, régi, világos toronyszobácskáját, ahol tovább
                        írogatta rég megkezdett krónikáját.</p>
					<p>A hódtavi csatáig készen volt az írásaival. Most új fejezetet kezdett,
                        amelyben saját koráról akarta leírni naplóját, a szépen megvonalozott
                        hártyalapokra. Kora reggeltől mindaddig írt, míg az esti szürkület le nem
                        ereszkedett. Az iniciálékat piros festékkel és aranyfüsttel cifrázta, acélos
                        és szederjes kék füzérekkel és halvány gyöngysorokkal szegte be a
                        címlapokat.</p>
					<p>Betegsége napról-napra nyomasztóbbá vált. Éjjel nem tudott a szíve oldalára
                        feküdni, mert akkor nem volt lélegzete. Ha elaludt, kiverte az izzadság, ha
                        ébren volt, majd megfojtotta a köhögés. Lázában sokszor eszméletlenül hevert
                        a medvebőrön, amely a kőpadlóra volt terítve pihenőhelyül. Éjjelente az
                        ólomkarikás ablakon benézegetett a hold és a lázban fetrengő embert
                        megszólította.</p>
					<p>- Simon, Simon, mielőtt hozzám jössz a szép, fényes, tejszínű holdéletbe, írd
                        meg naplódat úgy, mintha gyóntatóatyádnak tennél vallomást. Ne hallgass el
                        semmit; sem jót, sem rosszat; sem valószínűt, sem hihetetlent s ez a krónika
                        legyen a te végrendeleted.</p>
					<p>Simon mester eleinte félt a holdvilágtól s a kutyák vonítása borzasztó
                        fájdalmat okozott a fülének. Szeretett volna aludni, de a hold kíváncsi,
                        mosolygós, rábeszélő, kedélyes ábrázata - olyan volt, mint Miklós gvardián
                        arca, dús lakoma után - folyton bekukucskált az ólomkarikákon és
                        ingerelte, bátorította, rábeszélte és csalogatta a mestert. A nagy csendben
                        sokszor egész tisztán hallotta:</p>
					<p>- Simon, ülj le és írj.</p>
					<p>Ilyenkor Simon, ellenállhatatlan kényszer karmai között, nagy kínnal és
                        gyönyörűséggel feltápászkodott fekvőhelyéről és folytatta krónikáját.
                        Leírta, hogy volt abban az időben egy bölcs és jó bírája Buda városának.
                        Comes Wernherius... Leírta Erzsébet hercegnő szerelmét és gyűlöletét, nem
                        tudván szegény krónikás, hogy a szerelem, vagy a gyűlölet okozott-e nagyobb
                        fájdalmat az ő kétfeléhajló, összekúszált, megvérzett szívének.</p>
					<p>Napok teltek el és Simon írt... írta Wernher és Erzsébet tragédiáját lázas
                        sietséggel, mint aki fél, hogy nem tudja befejezni.</p>
					<p>...Erzsébet hercegnő Wernher gróf foglya volt - írta - mialatt levelekben és
                        követek által vívta háborúját Buda az érsekkel és a félrevezetett király
                        tévedéseivel. De micsoda fogság volt az! A hercegnő soha szabadabban és
                        vakmerőbben nem élt, mint óbudai börtönében. Soha annyit nem vétkezett
                        Wernher szerelme és a maga asszonyi méltósága ellen. Lubickolt a kéjben,
                        mint a kacsa a Dunaág szennyes áradásaiban. Papok és főurak, aggastyánok és
                        ifjú apródok járták a palácium homályos mélyét és a hercegnő nem tudott
                        jóllakni eszeveszett mulatozásaival.</p>
					<p>Wernher szomorúan hallotta a hercegnő gyalázatát. És sokszor lehetett látni a
                        bírót éjjel, csillagtalan, komor sötétben, amint hosszú lépésekkel méregeti
                        a bástyát és Óbuda felé néz, ahol most aranykalitkában egy cifra madár
                        csattogtatja szárnyait. Addig tartott a fogság, amíg az érsek meg nem
                        indította Buda ellen a háborút. Most már nem veszedelmes a hercegnő -
                        jelentette ki a bíró és Erzsébetet szabadjára eresztette. Ó, miért nem tette
                        előbb! A hercegnő ebben a pillanatban eldobta cifra ruháit, elűzte
                        szeretőit, földhöz vágta szépítőszereit és levetette duhaj, csókolódzó
                        kedvét. A hercegnőre többé nem lehetett ráismerni. Komoly lett és durva
                        fehér gyapjúruhát öltött, mint a gyászoló özvegyasszonyok. Ritkán szólt és
                        sírástól megcsúfított szemeit gondolkodva és alázatosan a földre szegezte. -
                        Most már nem veszedelmes a bíró - suttogta megszégyenülve és sokszor
                        kérdezte tőlem, van-e bocsánat az égben és földön az ő bűneire...</p>
					<p>Simon mester szépen kifestette az Erzsébet nevet, valahányszor leírta.
                        Szerette ezt az asszonyt és hosszú védőbeszédeket írt, - mint Herodotos vagy
                        Titus Livius - a krónika nagy vádlottja számára.</p>
					<p>...Erzsébet hercegnő a világ legjobb asszonya lett volna, ha más időkbe, vagy
                        más helyre jut. Eszes, szép, nagylelkű és emelkedett szellemű emberek
                        között, - Wernher oldalán, mint egyszerű feleség - ó, Erzsébet a római
                        matrónák egyenes utódja lett volna. De jaj, az ő élete zabolátlan
                        szabadság, korlátlan uralkodás, őrjítő mámor, a királyi udvar mérgező és
                        érzékiségben fuldokló légköre, a vad ellentmondások és a feléje irányuló
                        dühödt férfivágyak központjában úgy lobogott, mint egy viaszfáklya, amely
                        végül elemészti magát és kormot és füstöt és gyilkoló kénes szagot hagy maga
                        után. Tulajdonképpen nem is volt bűnös, mert senki sem bűnös, aki őszintén
                        és meggyőződéssel vétkezik - ezt Szent Ágoston és Aquinói Tamás is így
                        vallja - és Wernher talán csakugyan elhibázta, amikor a hercegnőre rá akarta
                        kényszeríteni a maga szürke, rideg, márványkemény terveit. Ha ő megmaradhat
                        Wernher oldalán, egy nagy és kizárólagos szent szerelem bástyája mögött...
                        de Istenem, mit is tett ez az asszony, hogy ilyen keservesen kellett
                        bűnhődnie?</p>
					<p>Így védte Simon mester a hercegnőt és hosszasan, szinte fürödve a részletek
                        tragikus érzelmességében, leírta azt a jelenetet, amelyben a hercegnő és a
                        bíró újból találkoztak.</p>
					<p>...A hercegnő ama naptól kezdve fehér volt, mint vastag szőrcsuhája, amely
                        termetét eltakarta. Lassan, imbolyogva járt és dehogy mondta volna valaki,
                        hogy egykor - rugalmas és buja délcegségével - már a járása is elszédítette
                        a férfiakat, még mielőtt arcát látták, vagy szavát hallották volna.
                        Vonszolta magát, mint egy beteg, fehér kócsag és elballagott a bíró budai
                        házába. Megállt a gróf előtt és nézte, nézte és olyan volt, mint egy
                        nyitottszemű, vak és élettelen szobor. A bíró eléje ment. Nézték egymást és
                        hallgattak. Wernher fehér szájaszéle reszketett s a tekintete Erzsébetről
                        lassan lecsúszott... maga elé... a padló márványkockáira. Így álltak
                        egymással szemben sokáig. A terem nyitott ablakán behallatszott a polgárok
                        sürgése-forgása, a hadikészülődés embertelen, durva zaja.</p>
					<p>Kézai Simon fáradtan ejtette ki kezéből a nádat. Visszafeküdt a medvebőrre és
                        lehúnyta szemét, hogy vissza tudja álmodni a jelenetet... Wernher megfogta a
                        hercegnő kezét és maga mellé ültette a kandalló elé. Simogatta az arcát, a
                        vállát, a kezét és átkarolta az asszony durva csuhába rejtőzködött testét.
                        Mint beteg gyermeket, úgy dédelgette, de egyetlen szó sem jött ki az ajkán.
                        Mit is beszélhettek volna?... Én álltam, álltam, álltam a palácium ajtajában
                        és leszorítottam a szívemet. Féltem, hogy elájulok. A hercegnő fölkelt,
                        lassan kiment a teremből, lebotorkált a lépcsőn és visszament a királyi
                        várba, ahol a közelgő ostrom elől meghúzódott.</p>
					<p>Így végződött Kézai Simon krónikája.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>A János-lovagok négytornyú várában, a donjon földszinti fülkéjében, - mint
                        Giovanni mesélte egyszer - a barátok fehér márványszobrot rejtegettek:
                        Phryné vagy Aspazia hasonmását. A földből kiásott bálvány, bujaszépségű ifjú
                        nő, egyik kezével keblét kínálta, a másikkal ágyékát takarta el. Boros
                        lakomák után ide lopóztak a Johanniták, akik később a szigeten nevelkedő
                        gyermekleányoknak is megmutatták a bálványt és cukrozott bortól részegen
                        rávették a fiatal szűzeket, hogy hasonlítsák össze meztelen testüket az
                        utcai Vénusz kőtagjaival. Nédát nem merték beleavatni a Vénusz-éjszakák
                        titkaiba és ő tiszta és szeplőtelen maradt, mint a liliom, amelyet szent
                        áldozáskor a kezében tartott.</p>
					<p>A boldogtalan kis hercegnő azonban, mióta László grófot vérbenfagyva látta,
                        borzasztó betegségben szenvedett. Éjjelenként kiszökött a dormitóriumból s a
                        márciusi nedves hidegben kibontott hajjal, mezítelen kebellel föl és alá
                        szaladgált a parton a János-vitézek vára körül és tágranyílt szemmel bámult
                        át az újbécsi határban lévő Wernher-palota felé. Lászlóról semmit sem
                        hallott és tébolyult fantáziája irtózatos képekben rajzolta meg a fiatal
                        vitéz szenvedéseit és halálát. Szent Lőrinc és Szent Margit neveit kiáltotta
                        és megfenyegette őket, hogy az ördögöt hívja segítségül, ha nem segítenek az
                        ő szerelmes lovagján.</p>
					<p>A szigeten többen látták öt éjjeli csavargásai alatt. A Domonkos-barátok
                        titokban megfüstölték és keresztet vetettek feléje. Szent Klára és Szent
                        Benigna tiszteletére sok gyertyát elégettek és egy reggel, mikor nehéz
                        álomban feküdt, Szűz Margit királyleány skapuláréjával megáldották a
                        leánykát. A folyosón keresztbe tett gyertyát helyeztek el éjjel, hogy Néda
                        abban megbotolva, visszatérjen ágyacskájába. Ételébe szentelt vizet
                        kevertek, hogy az áldás belülről árassza el ördögtől megszállott kis testét.
                        Hiába. Néda mindig betegebb és félelmesebb lett. Sokszor sírt és üvöltött,
                        aztán hirtelen térdrerogyott és kérte az Istent, hogy vegye el az ő
                        egészségét és adja azt a szőke lovagnak.</p>
					<p>- Atyám, ha igazán mindenható vagy, végy ki engem az élők sorából, vedd ki
                        testemből a lelket és tedd a szőke lovag bordái közé.</p>
					<p>Így imádkozott Néda az Istenhez, mígnem egyszer meghallotta valakitől, hogy a
                        lovagok néha a Johannita-vár egy fülkéjébe lopódznak mezítelen
                        bálványasszony bámulására. Ettől fogva a szerelem pogány istennőjéhez
                        imádkozott. Vénuszt hívta segítségül olyan keserves zokogással, hogy a
                        nénék és szerzetesatyák szíve megindult. Mindenki sírt, amikor a kis Nédát
                        megrázta a sátán és gyötörni kezdte. De nem mertek hozzányúlni és hagyták a
                        maga útján, mert attól tartottak, hogyha valaki megfogja, menten összeesik
                        és meghal.</p>
					<p>Egy éjszaka, amikor, mint valami nádi nimfa, Néda hercegnő a sziget partján,
                        a zsombékok közt meglapulva várta az éji felhők szétoszlását és a hold
                        kiragyogását, részeg János-vitézek bevonszolták őt a mezítelen bálvány
                        fülkéjébe.</p>
					<p>Másnap egy öreg terciárius barát - söprögetés közben - a nyitvafelejtett
                        fülkében, a kőbálvány fehér lábai előtt rátalált a kis hercegnő
                        megcsonkított, vérrel borított holttestére.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>A márciusi esős, ködös, szeles idő végzetes hatalommal feküdt Kézai Simon
                        beteg mellére. A krónikás arca beesett, szép barna szakálla megnőtt,
                        összekúszálódott, kék szemének fénye megtört, a szája hol fehér, hol meg
                        lilaszínű volt.</p>
					<p>- Sorvadás ez, fiam, lassú sorvadás, - jelentette ki neki Miklós gvardián,
                        aki jólelkű kövér ember volt, de nem értett a betegek vigasztalásához.</p>
					<p>Simon mester görcsösen zokogott. Nagyon sajnálta itthagyni ezt a szép
                        szigetet, amelynek hepe-hupás partjain, hasonfekve annyit hallgatta a
                        locsogó hullámokat. Érezte, hogy ez a nagy ragaszkodás a siralomvölgyéhez
                        nem keresztény és nem szerzetesi erény, de nem tehetett róla. Szerette volna
                        látni pajtásának, Giovanni lovagnak őszülő koponyáját és az ő hamis
                        mosolygású szemébe szeretett volna tekinteni barátilag. És jó lett volna
                        hallani Wernher bíró érces, de jóságos hangját és Istenem, tíz évnél tovább
                        égne a purgatórium tüzében, ha megcsókolhatná a hercegnő kezét...</p>
					<p>- Hiszen csak most kezdenék élni - sóvárgott a krónikás. - Most tudnám
                        megbecsülni a tavaszi füvek illatát, a nap aranyos, meleg sugarait és a
                        vizek hűsítő záporát. Ó Istenem, ha én még egyszer a vártorony alján,
                        kökénybokrok tövébe heveredve leshetném, hogyan jönnek hazafelé a
                        fecskemadarak!</p>
					<p>Később türelmetlenné és haragossá lett. Nem írt, nem sétált, alig evett
                        valamit, sokat imádkozott és sokat káromkodott. Társai megunták és magára
                        hagyták.</p>
					<p>Éjjelente tölgyfapadon laikus fráter feküdt vele a cellájában. Miklós
                        gvardián rendelte így, hogy az utolsó órákon legyen, aki összehívja a
                        rendtagokat és lefogja a haldokló szemeit. Ezt a szegény frátert folyton
                        gyötörte a beteg.</p>
					<p>- Mit tudsz Néda hercegnőről, öreg? - kiáltott többször a terciáriusra, aki
                        egyszerű gyapjúszövő létére hűségesen elmondta a boldogtalan leányka
                        tragédiáját. Máskor azt követelte az öregtől, hogy vezesse a Johanniták
                        tornyába, Vénusz szobra elé. Az öreg takács majdnem sírva fakadt.</p>
					<p>- Már nagyon odáig van a szegény - gondolta - és halkan imádkozott.</p>
					<p>Harmadnap Simon magához kérette a gvardiánt s a tizenkét apostolt.</p>
					<p>- Felolvasom a végrendeletemet - mondta nekik szomorú ünnepélyességgel.</p>
					<p>De nem tudta felolvasni. Csak átnyujtotta a hártyalapokat, amikre Erzsébet
                        történetét rajzolgatta le.</p>
					<p>A gvardián meggyóntatta szerzetestársait, akik az írást elolvasták és a
                        lapokat a refektórium kőpadozatán kis máglyán elégette.</p>
					<p>Simon egy hétig élte a krízis szenvedéseit. Állapota azután egyszerre
                        hirtelen megjavult. Mintha erőre kapott volna, botra támaszkodva sétált a
                        bolthajtásos folyosón és kidugva fejét az ablakon, hosszan és gyönyörűséggel
                        nézte Buda várfalainak csipkés oromzatát. Az égen nyájas bárányfellegek
                        bandukoltak nyugat felé. Gyenge keleti szél fújt, alföldről áramló meleg
                        levegő olvasztotta a budai hegyekben összetorlódott hófuvásokat.</p>
					<p>Azután Pestre nézett és csodálkozva látta, hogy a kőfalakat, - amelyeken
                        belül templomok, őrtornyok, magastetejű keskeny házak emelkedtek ki, mint
                        csendesen legelésző nyájból szürkeködmönös bojtárok - tengernyi víz öleli
                        körül.</p>
					<p>- Ellenséget várnak Pesten - magyarázta alázatosan ápolója, a takács. - Azért
                        árasztották el a nagy árkot.</p>
					<p>A kertből német munkások dala hangzott fel.</p>
					<p>Üdvözlégy májusi regg,</p>
					<p> Ujjongva köszöntelek,</p>
					<p> Pazarul ontsd kincseid,</p>
					<p> Zúzd szét a tél bilincseit.</p>
					<p>Soká volt itt télapó,</p>
					<p> Erdőn, mezőn ült a hó,</p>
					<p> Áldást csak akkor hozott,</p>
					<p> Mikor innen távozott.</p>
					<p>Vígan pengjen a kasza,</p>
					<p> Zengjen a madár dala,</p>
					<p> Én - míg kipereg a szem, -</p>
					<p> Édes szavuk ellesem.</p>
					<p>Simon mester szeme elborult, háta megborzongott, visszacsoszogott a szobájába
                        és lefeküdt. Semmi fájdalmat nem érzett, de nem bírta a testét.</p>
					<p>Összehívták a testvéreket. A gvardián meggyóntatta a haldoklót, nyelvére
                        tette az Űr testét és homlokát megkente illatos szentelt olajjal.</p>
					<p>Kézai mosolygott és megáldotta testvéreit. Sokan zokogtak, mások a haldoklók
                        imádságát mormolták. Azután gyertyát gyujtottak és körülállották a krónikás
                        ágyát.</p>
					<p>Simon úgy érezte, hogy a tüdeje megnőtt, kitágult és dúsan, könnyen, tisztán
                        ömlik bele a levegő. Egyszerre egész világosan látta, hogy cellája fala,
                        szemközt az ágyával, mint egy átlátszó selyemfüggöny, széttolódik és köddé
                        foszlik. És azon túl messze barlangot látott, amelynek mélyén fehér
                        márványasszony állt, aki egészen mezítelen volt és egyik kezét az ágyéka elé
                        tartotta, a másikkal mellét fogta, mintha kínálná. A fehér bálvány arca
                        olyan volt, mint Erzsébet hercegnőé.</p>
					<p>A szerzetesek mély, zokogó hangon halotti zsoltárt énekeltek.</p>
					<p>Te visszatéríted a halandót a porba</p>
					<p> És azt mondod:</p>
					<p> Térjetek vissza embernek fiai!</p>
					<p> Mert ezer esztendő annyi előtted,</p>
					<p> Mint a tegnapi nap, amely elmult</p>
					<p> És mint egy őrjárási idő éjjel.</p>
					<p> Reggel virágzik és sarjad</p>
					<p> És estvére elhallgat és megszárad.</p>
					<p> Bizony megemésztetünk</p>
					<p> A te haragod által.</p>
					<p> És a te búsulásod miatt</p>
					<p> Megőröltetünk.</p>
					<p> Térj vissza, uram!</p>
					<p> Meddig késel?...</p>
					<p> És könyörülj a te szolgádon.</p>
					<p>A kis cellában erősen és magasztosan búgott az ének, a gyertyák meglobogtak a
                        térdeplő barátok kezében. Simon mester pedig, mellén a feszület, ujjai
                        között égő gyertya, merően bámult a szoba falára és tekintetével csendesen
                        simogatta Erzsébet hercegnő fehér márványalakját. De Erzsébet
                        meztelenségében már nem volt semmi bűnös s mosolygása olyan volt, mint a
                        Madonnáé. Simon az égi birodalom tornácában érezte magát.</p>
				</div>
				<div type="chapter">
					<head>VII.</head>
					<p>Április végén az érsek pápai áldással, teljes búcsúval, keresztes zászlókkal
                        Budavára ellen küldötte sváb zsoldosait.</p>
					<p>Jó, hogy a pestiek már előbb védelmi állapotba helyezték városukat. A Cegléd
                        felől fenyegető támadás ugyan elmaradt, de most jó hasznát látták
                        felkészültségüknek s minden erejüket a budaiak megsegítésére fordíthatták. A
                        Dunán jöttek-mentek a csónakok, amelyek fegyvereket, lisztet és húst
                        szállítottak.</p>
					<p>Uhlwing építőmester nagyszerű terveket eszelt ki a védelemre. A várfal
                        mentében köröskörül négy rőf távolságban kívülről ponyvából, ökörbőrből,
                        zsákokból és sárból hamis falat vont, hogy az ellenség faltörő kosai, gépei,
                        pattantyúi ezeket pusztítsák a valódiak helyett. A királyi palotát, a
                        templomok tetőit, Wernher gróf házát s a nagyobb épületeket vizes ökörbőrrel
                        terítették le, hogy a tűz ne fogja. Íjjat, követ és tüzet dobáló gépeket
                        sokat helyeztek el a vár nyugati részén, ahol az általános támadást várták.
                        Nagy rőzsekévéket kötöztek össze, hogy azokat majd meggyujtva, kötélen az
                        ellenségre bocsássák. A nyugati lejtőn minden fát, bokrot kivágtak s a
                        hegyoldalt síkossá tették, hogy támaszpontja ne legyen az ellenségnek.</p>
					<p>A várból csak egyetlen úton, a vízi kapun keresztül volt szabad a Dunával
                        közlekedni. Ott hordták fel a vizet, amelyet fenn a hegyen mély
                        ciszternákban gyüjtöttek össze.</p>
					<p>Pest városa hűségesen és odaadóan segítette Budát a nehéz napokban. Az
                        eledelt és hadiszert bőségesen ontotta a gazdag balparti szomszéd s a pesti
                        ötvösök, fegyvergyártók, nyílvaskészítők, íjjasok, szíjgyártók éjjel-nappal
                        dolgoztak, hogy a budaiak ki ne fogyjanak a hadiszerből. Az érsek és a váci
                        püspök emiatt kiközösítéssel fenyegették a pestieket, de azok rájuk sem
                        hederítettek.</p>
					<p>- Az Isten nagyobb úr, mint az érsek - mondták - s mi az Isten nevére
                        fogadtuk meg, hogy nem hagyjuk el szövetségesünket.</p>
					<p>- Mi kezet adtunk a szövetségre - felelték a pesti magyarok, - s amire magyar
                        emberek a kezüket adták, az szent.</p>
					<p>A budai vízi kapunál többszörös őrjárat vigyázott és pőrére vetkőztetett
                        mindenkit, akire kémkedés gyanuja eshetett. Idegennek sehogysem lehetett
                        bejutni, várbeli, pesti, kreenfeldi, vagy vízivárosi ember is nagy
                        testi-lelki tortúrán ment keresztül, míg beengedték a falak közé.</p>
					<p>Egy reggel, amikor éppen pesti ökröket hajtottak fel a meredek vízivárosi
                        úton, az egyik ökörhajcsár bicegő alakján megakadt az öreg Kopasz toronyőr
                        szeme.</p>
					<p>- Hé, atyafi! - kiáltott - nekem nagyon gyanus a te pofád. Ökörhajcsár nem
                        szokta ilyen fínoman kihegyezni a szakállát.</p>
					<p>A vén harcos jól sejtett. Giovanni Benvenuto lovag volt a sánta hajcsár,
                        Wernher bíró kémje, aki László király udvarából jött s közben kissé
                        informálódott az ostromló sereg állásáról.</p>
					<p>Giovanni a bíró előtt így adta elő a helyzetet.</p>
					<p>- Június 18-án Csanádon hagytam a királyt. Az ügyek rosszul állanak. Igaz,
                        hogy Pest egyelőre megszabadult a nyomás alól, de ki tudja, mikor vívják a
                        döntő ütközetet s ha az érseki horda elözönli a Duna mentét, akkor jaj mind
                        a két város lakóinak. A király most Békés felé húzódik. Úgy tudom, hogy a
                        Kőrös mellett Szarvashalomnál lesz az új főhadiszállás.</p>
					<p>- Milyen a király kedve?</p>
					<p>- Nagyszerűen bizakodó. Szentül hisz a győzelemben. Folyton iszik.</p>
					<p>- És te mit gondolsz?</p>
					<p>- Én nem gondolok semmit, de a király azt izeni, hogy küldj pénzt. Most
                        kötött szerződést Henrik boroszlói herceggel. Ki akarja Szabadítani sógorát,
                        Zaviszt, a cseh király fogságából, hogy Erzsébetnek kedveskedjék.</p>
					<p>- Szegény király.</p>
					<p>- Szegény ország - válaszolta Giovanni. - Ami pedig minket illet, hát a vár
                        körülzárása teljes. A svábok szekérvára rongyos és ostobán hevenyészett
                        dolog, de a gépeik pompásak. Az osztrák gépmesterek ördöngös fickók s ha
                        egyszer nekivetik masináikat Budának, akkor, gróf úr, ugyancsak kemény
                        dolgunk lesz.</p>
					<p>- Majd meglátjuk - felelt csendesen a bíró.</p>
					<p>- No persze, félelemre semmi ok. A gépek ellen gépeket állítunk s tűzzel,
                        szurokkal, lángoló olajjal bánni mi is tudunk egy kicsit. Csak mondom.</p>
					<p>- Az ellenség?</p>
					<p>- Töméntelen. Nehéz lovasok, kopjások, páncélosok, mintegy háromezren. De a
                        többi, az szedett-vedett szemét. Rakásra öljük őket, mint a férgeket. Csak
                        egytől félek.</p>
					<p>- A kiéheztetéstől?</p>
					<p>- Attól is, meg hogy a környéket fogják dúlni. Azt hallottam, hogy a budai
                        hegyekben szőlőt, gyümölcsöt az idén ők akarnak szüretelni.</p>
					<p>Wernher bíró elgondolkozott. Vajjon mi lesz a Kisasszony-napi vásárral? Félt,
                        hogy a város gazdagságának, a polgárság jókedvének, öntudatának,
                        büszkeségének és európai hírnevének ez a legfőbb forrása veszélyben
                        forog.</p>
					<p>...A kínos várakozás, a kölcsönös figyelés s a kifárasztás taktikájának
                        ernyesztő hetei következtek. A lovas harcosok, akik pesti, óbudai,
                        felhévízi, jenei, újbécsi, szentfalvai, sassadi, nyéki lovagokkal egész
                        hadsereggé szaporodtak, keservesen állták a tétlenséget.</p>
					<p>- Szégyen és gyávaság vastag várfalak mögé bújni páncélos lovagoknak -
                        mondogatták hencegve s majdnem zendülés tört ki a bíró taktikája miatt.</p>
					<p>Wernher gróf rendületlen maradt.</p>
					<p>A várban ember ember hátán szorongott. A rendes polgári élet megszakadt, az
                        emberek folyton az ellenséget lesték, amelynek hosszan elnyúló szekértábora,
                        az éjjeli tüzek, a jelzőkürtök fel-felharsanó hangja állandóan izgatták a
                        várbelieket.</p>
					<p>A zsidók félénken húzódtak meg az utcájukban, titkos gyűléseket tartottak s
                        alig mertek mutatkozni, mert féltek, hogy árulással gyanusítják őket. A vár
                        védelmében - lovagokkal és polgárokkal együtt - részt nem vehettek, de a
                        védelem anyagi szervezésében kénytelen-kelletlen ők vették ki az
                        oroszlánrészt. Juda ben Adret titkon járt Wernher bíróhoz, aki most is
                        szeretettel és becsüléssel kezelte a zsidóságot. Intette őket, hogy
                        igyekezzenek senkinek sem útjában állani, mert amikor a kedélyek izgatottak,
                        a hetyke gyávaság az ellenség helyett, a védtelen, de neki ellenszenves
                        elemeken tölti ki bosszúját. A Zsidó-utca apró faházai ennélfogva zárva
                        maradtak és a sötét kis kapuk reggelente nem öntötték a gyerekrajt az
                        utcára.</p>
					<p>- Isten a tudója, hogy milyen kicsinyre tud a zsidó összezsugorodni, ha fél
                        valamitől - mondotta bosszúsan Giovanni, aki fel és alá ténfergett a
                        Zsidó-utcában és nem találta régi barátait.</p>
					<p>Rothenburgi Salamon, aki a háború kitörése óta embergyűlölő és reszketős lett
                        és folyton az eljövendő Messiást emlegette, egy nap azt ujságolta, hogy neki
                        látomása volt. Álmában megjelent a próféta s ujját a szájára téve, hosszan
                        bólongatott a fejével.</p>
					<p>- Tartsd titokban, de vedd tudomásul. Az idők teljessége elérkezett.</p>
					<p>A jövendölés nagyon érzékeny oldalán találta a zsidóságot. A háborús izgalom
                        úgy is fölötte felcsigázta bennük a Messiás után való vágyat. Ezt ugyan
                        erősen titkolták, egyrészt vallásos áhítatból, a talmud és a titkos kabalák
                        iránt való tiszteletből, de másrészt abból a félelemből, hogy felingerlik
                        maguk ellen a polgárságot és a várvédő katonaságot. Az öregek emlékeztek még
                        apáik elbeszéléseire, hogy 1216-ban is rettenetes volt emiatt Izrael fiainak
                        megalázása. Akkor a híres és mindenekfelett okos Majmuni jósolta meg az
                        exilium végét. Akkor sem tudták titokban tartani az édes sejtelmet, a rózsás
                        reménykedést, a titkos próféciát. Az ezerfejű és ezerszájú, élénk és
                        közlékeny nép sohasem tudta titokban tartani azt, amire a napnak minden
                        órájában az extázis szent hevületével gondolt s a messiásvárást az egész
                        világ előtt kudarc, majd borzasztó zsidóüldözés követte.</p>
					<p>Nem csoda, hogy most sokszorosan reszkettek az 1216-iki események
                        megismétlődésétől s bár reményük és vágyódásuk éjjel-nappal a nagy megváltás
                        felé irányult, iszonyú erőlködéssel titkolták a Messiás eljövetelét.</p>
					<p>Volt bajuk amúgyis elég. Mindjobban elterjedt köztük az a hír, hogy először a
                        zsidókat fogják éheztetni, ha az ostrom sokáig tartana. Ettől való
                        félelmükben minden élelmiszert összehordtak és elástak. A padló alatt
                        vermeket vájtak, azt kibélelték és odarejtették búzájukat, lisztjüket,
                        magvaikat.</p>
					<p>- Bolondok vagytok - szólt Hekkul zsidó, akinek semmije sem lévén, adta a
                        bizakodót és önzetlent. - Ha a keresztények éheznek, a szájatokból veszik ki
                        a mindennapi kenyeret. Mi hasznotok van akkor abból, ha lábotok alatt liszt
                        rothad és kenyér penészedik?</p>
					<p>A lehangoltság és izgalom nőttön nőtt a zsidók fertályában.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>Giovanni a szombati kapu előtt egy nagy kőkockán üldögélt és a budai hegyeket
                        bámulta.</p>
					<p>- Milyen szépek a hegyek a hátukra épített kis majorházakkal. A cseresznyefa
                        még virágzik, de lassan leperegnek már a virágok apró rózsaszínű szirmai,
                        amelyek különválasztva olyanok, mint fehér női ujjakon a körmöcskék. Szép ez
                        az élet.</p>
					<p>Giovanni Bolognára, Firenzére, Pizára és Velencére gondolt. Mindazok a
                        városok eszébe jutottak, amelyekben valaha megfordult, mint diák, mint
                        harcos, mint jegyző, vagy követ. Megállapította, hogy mindenütt boldog volt
                        s ha újra kellene kezdeni az életét, egy betűnyit sem változtatna rajta. A
                        könyv szóról-szóra úgy maradna, még a keretet is éppen úgy cifrázná.</p>
					<p>Persze, a nagyvárosi élet, az más! A nagy, öblös, vasrácsos ablakok alatt
                        álldogálni s várni az adott jelre, amikor be lehet surranni a kapun, - ez
                        persze csak nagy, népes, zsibongó életű városban lehetséges. Ott van csak
                        aratása éjjel a szerelemnek. De a bástyák mellett tengerészek és katonák
                        vitatkozásait, messziről jött kereskedők élményeit, kósza muzsikusok dalát
                        hallgatni, - ez sem utolsó dolog a világon. Utazgatni lovon, szekéren,
                        gyalog, országúti kocsmákban, vagy apácakolostorokban megszállani, jó
                        rajnai, vagy bordói borocskát szürcsölgetni, vendéglátó szent nővérekkel
                        éjjel titkos találkozóra surranni, egy éjszakán egy apáca-regényt
                        lejátszani, aztán odébbállni, füves, ruganyos mezei úton, szelíd lovon
                        poroszkálni, - hej, de szép az élet, míg derekunk fiatal és erőnk versenyt
                        tud futni képzeletünkkel.</p>
					<p>Giovanni szája félrehúzódott és mosolygott az emlékek gyönyörűségétől.</p>
					<p>De faluhelyen, szőlőhegyeken, olajligetekben sem rossz a pacsirta énekét
                        hallgatni, pásztorok meséire figyelni és vízhordó leányokkal enyelegni! Az
                        bizonyos, hogy hideg forrásból meríteni, sekély és melegvízű patakban
                        megfürdeni, friss sarjúban elszundikálni: isteni gyönyörűség s ezért
                        nagyon irigyelte az antik élet szatírjait és kóbor isteneit. Valamint hogy
                        irigyelte az olasz és francia parasztot is, aki a tenger mellett kereskedik
                        s ha gondol egyet, csinos és erős hajót épít, kölcsönt vesz gazdag
                        szomszédjától, sorra járja a Földközi-tenger kikötőit, eladja olaját,
                        datolyáját, narancsát és borát, szép haszonra tesz szert, kifizeti adósságát
                        és házat épít a sziklás tengerparton.</p>
					<p>Giovanni észrevette, hogy a meredek hegyoldalon, ahol jámbor tehenek
                        nézegettek nagy csodálkozó gyermekszemükkel szerteszét, fiatal szerelmes pár
                        ölelkezik. Agyába tolult a vér, szíve élénkebben vert és
                        lélegzetvisszafojtva nézte a szerelem játékait.</p>
					<p>- Vén szamár vagyok, - gondolta - de mindig felizgat, ha lányra és csókra
                        gondolok. Hiába, ez a legszebb dolog és ez az egy van a világon, amit az
                        Isten jól kigondolt és okosan végrehajtott. Különösen az asszonyokat
                        irígylem, akik sohasem laknak jól a szerelemmel s bizony Isten, szeretnék
                        egy-két napra asszonnyá lenni és boldoggá tenni annyi férfit, amennyit csak
                        lehet.</p>
					<p>A sánta lovag őszinte áhítattal fordította szemét az ég felé.</p>
					<p>- Hálát adok neked Istenem, hogy annyi alkalmat adtál a szeretkezésre. Hálát
                        adok neked és kérlek, áldd meg azokat a nőket, akik engem valaha
                        boldogítottak. Voltak ezek közt ügyetlen kis gyermekek, számító vén banyák,
                        erkölcstelen szemétnépség volt a legtöbb, de azért valamennyinek meg tudnám
                        csókolni a kezét és szeretném őket olvasztott gyöngybe, rózsavízbe és
                        harmatcseppbe füröszteni. Ó, Istenem, milyen szép volt, amikor egy-egy
                        fiatal leányka megmutatta fehér mellét, amelynek közepén úgy virul egy
                        rózsás eperszemecske, mint kis csókra csucsorított száj.</p>
					<p>E pillanatban Judit, a kún ápolóleány jutott eszébe. Hirtelen
                        elkomolyodott.</p>
					<p>- Csak ostoba, féltékeny és követelődző nők ne volnának a világon.</p>
					<p>...A sánta lovag a király sátorából jött, néhányszor nagyokat futott üldöző
                        kémek elől, egy-egy alvó előőrsnek el is metszette a nyakát, farkaskutya
                        támadására fára mászott, lidércfények között vacogott a foga és szaporán
                        emlegette védőszentjeit, ha korgott a hasa és nem talált emberlakta sátorra;
                        ezer baj, fáradság és veszedelem között lopódzott vissza a várba, ostromhoz
                        készülődő, gyűrűbe sorakozó ellenségen keresztül... mégis, ha jól
                        meggondolta, ez az egész ügy inkább untatta, mint érdekelte. Most, hogy egy
                        kicsit megpihent, nem a háborún, hanem a lányokon járatta az eszét.</p>
					<p>Valaki megütötte az álmodozó lovag vállát. Wernher volt, a bíró.</p>
					<p>- Jó, hogy jössz, nagyuram, - nevetett a lovag - éppen azon gondolkodom:
                        milyen derék dolog, hogy élve kerültem haza s nem bánnám, ha így
                        átsütkérezhetném tovább is a háborút. Ámbár nem tudom bizonyosan, hogy miért
                        is haragszunk annyira az ellenségre.</p>
					<p>A bíró szomorúan felelt:</p>
					<p>- Giovanni fiam, a haza a mi anyánk, s ha a te anyádat bántják, nemde kardot
                        rántasz érte?</p>
					<p>- Hát az érseknek nem anyja a haza? Hát Németújvári Ivánnak nem anyja?</p>
					<p>- Egyik fiú néha a másik fiú ellen védi meg az anyját.</p>
					<p>- Hát a királynak nem anyja? - kérdezte csillogó szemekkel az invalídus, aki
                        arra gondolt, hogy László tatárokat, kúnokat hívott hazája ellen és
                        pogányokkal irtatta ki a magyar ispánságokat.</p>
					<p>Wernher nem szólt, messze nézett, tekintete az ostromló sereg mozdulatlan
                        gyűrűjén kalandozott. Giovanni nagyot ütött a homlokára.</p>
					<p>- Tudom, hogy egyszer megjön az emberek esze és eldobálják fegyvereiket s
                        szerszámokat, meg lantot vesznek a kezükbe.</p>
					<p>- Isten ments, - szólt bosszúsan a bíró - hogy az egész emberiségből joglár
                        és énekes rima váljék. A harcok tüzében nemesedik az emberiség.</p>
					<p>- Csakugyan nemes dolog egymás belét kidönteni és éji kutyákkal nyalatni fel
                        a bölcs ember agyvelejét.</p>
					<p>- Hallgass lovag, te is katona vagy és ahogy tudod, úgy pusztítod az
                        ellenséget.</p>
					<p>- Persze, hogy pusztítom, ha parancsolják, de azt kérdezem én: nincs-e valami
                        isteni hatalom, vagy emberi bölcseség, amely megakadályozta, ha egyik ember,
                        egyik király, egyik város, vagy egyik nép rá akar törni a másikra?</p>
					<p>- Bolond beszéd ez fiam, az Isten maga is ura a seregeknek, ő is harcolt a
                        sátánnal és a bukott angyalokkal, ő vezette Izrael vezéreit a harcra, ő
                        avatkozik bele minden kilőtt nyíl útjába, egy csepp vér ki nem ömlik az ő
                        haragvó bölcsesége nélkül.</p>
					<p>- Ne feledd uram, hogy mit írt Máté az ő evangéliumának 51. versében... És
                        íme, egy azok közül, akik Jézussal valának, kinyujtván kezét, szablyáját
                        kirántá és a főpap szolgáját megcsapván, levágá annak egyik fülét. Akkor
                        mondá neki Jézus: Tedd helyére szablyádat, mert akik fegyvert fognak,
                        fegyverrel kell elveszniök.</p>
					<p>Wernher bíró hirtelen visszavágott:</p>
					<p>- János jelenései 12. részének hetedik verse azonban így szól: ...És lőn az
                        égben viaskodás. Mihály és az ő angyalai viaskodnak vala a sárkánnyal. És a
                        sárkány is viaskodik vala és az ő angyalai. De nem vehetének diadalmat.</p>
					<p>Giovanni nem adta be a derekát.</p>
					<p>- Engedelmeddel mondva, Wernher úr, az Anyaszentegyház tanítása szerint arról
                        ismerik meg a keresztény embert, hogy nemcsak felebarátait szereti, de az
                        ellenségeit is.</p>
					<p>- Nem csodálnám Giovanni, ha te még a keresztes háborúkat is istentelen és
                        hiábavaló dolgoknak tartanád.</p>
					<p>- Ó, uram, ne feledd, hogy most ellened is keresztesháború folyik.</p>
					<p>- De azt bizonyára nem Krisztus, hanem a földi Antikrisztusok érdekében
                        vívják.</p>
					<p>- Gróf úr, gróf úr, mikor bolyongásaim közepette ökörhajcsár képében az érsek
                        sátrán keresztül surrantam, ott azt hallottam, hogy te vagy az Antikrisztus
                        és hogy Istennek ezidőszerint semmi sem hiányzik az ő dicsőségéhez és
                        jókedvéhez, mint hogy téged elfogjanak és kerékbe törjenek.</p>
					<p>Wernher gróf elgondolkozva nézett maga elé és tűrte, hogy a sánta lovag
                        tovább gúnyolódjék.</p>
					<p>- A háború a királyok és vezérek játéka, a népek sohasem tudják, miért kell
                        egymás koponyáját beverniök. Kérdezd csak meg gróf úr Sütőt, a csatlóst,
                        vagy a harcok öreg szakértőjét, Kopaszt, miért kellett a katalauni síkon
                        százezer embernek elpusztulnia.</p>
					<p>Giovanni egy kis szünetet tartott, aztán odalépett Wernher bíró elé:</p>
					<p>- Gróf úr, te jól ismered ellenségeidet, jól ismered a király táborát és jól
                        ismered a magad embereit is. Tudod, hogy egyik kutya, a másik eb. Egyformán
                        durva, erőszakos, vérengző, vad népség valamennyi. Egy-egy dicső vezérünk ma
                        ebben a táborban, holnap a másikban parancsol és garázdálkodik. Mit szólnál,
                        gróf úr, ha azt mondanám neked: a király napjai úgyis meg vannak számlálva;
                        állj ki a bástyára, tűzd ki a fehér zászlót, kíméld meg a népet a
                        vérontástól, köss tisztességes egyezséget... mit szólnál ehhez Comes
                        Wernherius, ha ezt merészelné mondani neked a te alázatos íródeákod és
                        szolgád, Giovanni Benvenuto da Saliceto?</p>
					<p>- Nem szólnék hozzá semmit, csak felköttetném Giovannit arra a sötétágú,
                        bütykös topolyafára.</p>
					<p>Giovanni furcsán mosolyogva, de majdnem eltorzult arccal pislogott a bíróra.
                        Wernher megsajnálta.</p>
					<p>- Csak tréfáltam, Giovanni. Aminthogy te is csak tréfáltál velem.</p>
					<p>- Nem tréfáltam én uram, de veletek, akiket megmérgezett a magyar levegő, nem
                        lehet beszélni okosan.</p>
					<p>- Nos, hát, mit beszéltél volna? - kérdezte Wernher jólelkűen.</p>
					<p>- Elmondtam volna, gróf úr, hogy bátyám Marco da Saliceto - tudod - Endre
                        hercegnek, Tomasina Morosini fiának nevelője és jegyzője, az ellenség
                        táborában van és szép lassan szövögeti a hálót László király feje körül.
                        Hiába, Marco da Saliceto, nagybátyám, Morosini Tomasina ágense s a te
                        királyod ellensége - szegény, ebből él, ne vedd rossznéven tőle.</p>
					<p>- Szemétnép vagytok ti olaszok - legyintett a kezével Wernher.</p>
					<p>- Szolgálatodra nemes gróf. Szemét nép, de hasznos és ügyes férfiak vannak
                        közöttünk. Ha esetleg azt gondolnád, hogy László király napjai
                        megszámláltattak és Morosini unokaöccse, Endre úr napja felkelőben
                        van...</p>
					<p>- Ameddig László úr a király, addig Endréről nem beszélünk, fiam.</p>
					<p>- Sasok szárnyán rohan a sors s ti túzokok otromba lassúságával gondolkoztok.
                        Pedig szeretitek az olaszokat s ha Endre nem kell, én egy másik olaszt is
                        tudnék ajánlani.</p>
					<p>Wernher jóízűen nevetett.</p>
					<p>- Te nagyon mulatságos fickó vagy, Giovanni és fekete kabátod széles ujjából
                        ugyancsak bőven rázod a trónkövetelőket.</p>
					<p>- Ahogy parancsolod, uram. De az bizonyos, hogy a sziciliai és nápolyi király
                        szívesen ültetné feleségét, Máriát, a mi Erzsébet hercegnőnk hugát, a
                        magyarok trónjára. Lászlót előbb-utóbb úgyis leteszi a pápa.</p>
					<p>- Hallgass! - kiáltott fel Wernher és villámló szemével majdnem
                        keresztülszúrta a lovagot. - Lászlót leteszi a pápa? Milyen jogon teszi őt
                        le a pápa! Kicsoda az a pápa?</p>
					<p>Wernher bíró reszketett dühében és az olasz megbánta, hogy merész célzásaival
                        felingerelte jóságos és szeretetreméltó urát.</p>
					<p>A bíró indulata azonban csak pillanatokig tartott. Agyáról lehúzódott a vér
                        és lelkét újra elöntötte a nyugodt és fölényes bölcseség.</p>
					<p>- Nem hiába, hogy nem vagy a mi vérünkből való. Mit neked Buda vára? Te
                        Bolognára és a napsütéses Lombardiára gondolsz és értelmetlennek találod a
                        mi erőlködésünket. Mit neked Hekuba? Mit tudod te, miért védjük a mi
                        Trójánkat az utolsó csepp vérig!</p>
					<p>- Helénáért, Menelaus szép feleségéért - felelt csípősen a lovag, s bütykös
                        ujjával dél felé mutatott. Ott állott a bástyán Erzsébet hercegnő s bár a
                        nap melegen sütött s a kőfalak szinte izzottak a hőségben, a hercegnő mégis
                        összefogta mellén a bundáját.</p>
				</div>
				<div type="chapter">
					<head>VIII.</head>
					<p>Az ellenség június elején kezdte meg az ostromot. A falhoz közelebb tolta a
                        hadigépeket és nagy kődarabokat, gyujtónyilakat, égő rozsét lőtt a várra.
                        Uhlwing mester ötletes csele, a rőzséből és sárból tapasztott hamis várfal,
                        egyideig zavarba hozta az ostromlókat. A védők derekasan dolgoztak, még a
                        nők is résztvettek a munkában és tűzokádó sárkányokat, égő szurokgolyókat,
                        kénköves rőzsenyalábokat és tele méhkasokat zúdítottak az ellenségre, amely
                        a farkasvermek, elrejtett tőrök, fa- és tüskesövény miatt csak roppant
                        veszteséggel tudott előrehaladni.</p>
					<p>Még így sem lehetett megakadályozni, hogy az ellenség meg ne közelítse a
                        szombati-kaput, amelynek lejtős útja és exponált fekvése Achilles-sarka volt
                        a budai várnak. Wernher gróf védőserege azonban számított erre és hagyta,
                        hogy a német zsoldosok létrát támasszanak a toronynak és kosokkal döngessék
                        a falat. Az osztrák gépmester hosszú póznákra erősített óriási sarlóval
                        iparkodott leszedni a védőket a csipkés oromzatról. A hágcsókon már
                        ölmagasságra kapaszkodtak fel a svábok, a föld reszketett a borzasztó
                        döngetéstől, e pillanatban a budaiak hirtelen kinyitották a kaput, amelyen
                        át, mint ömlő láva, patakokban zúdult az égő szurok az ostromlókra. Wernher
                        elrendelte a kirohanást. Hullott a nyíl, a kő, a vas, mint a zápor. A vár
                        körül hirtelen megnyílt a föld és az ostromlók valami pokoli ravaszsággal
                        kigondolt süllyesztőben vesztek el. Általános ordítozás, káromkodás támadt
                        s az árokban vergődő ellenségre a budaiak égő ökörbőröket dobáltak.</p>
					<p>Egy pillanatig úgy látszott, hogy az ellenségből egyetlen lélek sem marad
                        életben. A támadást fényesen visszaverték, de a svábok egy része
                        visszaszökött a fősereghez, amely oly nagy és tömör volt, mintha egyetlen
                        embert sem vesztettek volna. Most derült ki, hogy az ellenség gyűrűje, amely
                        a Gellérthegy vonalától a nyéki szőlőkön át, majdnem Óbudáig uralkodott a
                        terepen, hatalmas tartalékokkal gyarapodott meg és még most is ép és
                        rendületlen.</p>
					<p>Egyelőre nyugalom állott be és a budaiak összeszámlálták sebesültjeiket és
                        eltemették halottaikat. Aztán nehéz éjszakákon keresztül siratták az elesett
                        hősöket.</p>
					<p>*</p>
					<p>Az Olasz utca végén kis púposhátú kőépületben lakott Giorgione kőműves,
                        akinek Wernher gróf bélyeget süttetett a nyelvére. A feketearcú, mozgékony
                        és alattomos kis olasz, akinek multja oly sötét és titokteljes volt, mint a
                        boszorkányok éjszakája, azóta halálosan gyűlölte a grófot, a magyarokat, a
                        németeket, mindenkit és mindent, még a saját vérét is, amely vonakodott
                        megbosszulni az ő keserves, kínos gyalázatát. Nem is szerette senki
                        Giorgionet, ki azt hirdette, hogy az olasz közvélemény mártírja, de a
                        háborús készülődések alatt mindjobban ráterelődött a figyelem s egyre nőtt a
                        titokzatos ember jelentősége. Azt beszélte, hogy neki nagyszerű
                        összeköttetései vannak a nápolyi udvarral és a velencei kormánnyal. Ő tudja,
                        hogy a magyarok nemzeti királysága mihamar véget ér s a pápa nem tűri sokáig
                        e vad nép hetvenkedését.</p>
					<p>E ponton természetesen az összes olaszok rokonszenvével találkozott Giorgione
                        beszéde, amely annál hihetőbbnek tetszett, mert sokban egyezett a művelt és
                        gazdag olasz Johanniták ábrándjaival. Giorgione vad szenvedéllyel szította
                        az elégedetlenséget és forrongást Wernher gróf ellen.</p>
					<p>- Véres veszteségekkel nagy nehezen visszavertük az első támadást és íme, az
                        érsek serege megnőtt, nemhogy megfogyatkozott volna.</p>
					<p>Így beszélt Giorgione és a háborúskodás, az egyházi átok terhe, amelyet a
                        vakbuzgó Olasz utcában különöskép nagy kínnal és kétségbeeséssel tűrtek,
                        mind több és több követőt terelt Giorgione táborába s lassanként valóságos
                        összeesküvés szövődött a budai bíró ellen. Ez a sötét és vészthozó
                        mesterkedés Giovanni lovag figyelmét sem kerülte ki.</p>
					<p>Giorgione hívei a kakas első szavára gyülekeztek a kőműves házának mély,
                        sötét, tágas pincéjében. Megjelent közöttük Giovanni lovag is és egyideig
                        szótlanul hallgatta tanácskozásaikat.</p>
					<p>Majdnem az egész olasz kolónia ott volt. Hánykolódó, nyugtalan és bőbeszédű
                        emberek, akik nem régen jöttek át velencei, génuai, páduai hajókkal
                        Magyarországba és ide az olasz városok forrongó közéleti hangulatát hozták
                        magukkal. Kőművesek, szobrászok, szőlőmunkások, kereskedők és világlátott,
                        hányt-vetett életű tengeri kalózok, bujdosó összeesküvők, szökött fegyencek,
                        hadifoglyok és kalandorok, kicsapott barátok, szédelgő kuruzslók, fürdősök
                        és énekesek. Tarka-barka banda volt ez, akik ha összeállottak, szép egyházi
                        énekeket és csiklandósan érzéki gúnyverseket tudtak dalolni, de utonálló,
                        fosztogató hordákat is páratlan hozzáértéssel tudtak alakítani.</p>
					<p>Az olaszok most ragyogó szemmel nézték a szónokló Giorgionét, akinek sebes
                        nyelvéről dadogva bugyborékolt a beszéd, mint a rosszul megcsapolt hordóból
                        a bor.</p>
					<p>- Emberek, mindennek Wernher gróf az oka! A budai bíró istentelen és eretnek,
                        aki varázsló tudományával elcsábította a király nővérét és kényszerítette,
                        hogy hátat fordítson az oltárnak és a cseh kormányzó felesége legyen, a bíró
                        aljas politikai cselszövényeinek szolgálatában.</p>
					<p>- Pfuj, ördögi fajzat! - morogtak az emberek, akik gyűlölték és alacsonyrendű
                        vadaknak tartották a cseheket.</p>
					<p>- Úgy van, ördögi fajzat, amely le akarja dönteni trónjáról az Istent és el
                        akarja foglalni az Úr birodalmát, a lombardiai síkságtól Szicilia zöld
                        partjáig.</p>
					<p>- Majd meglátjuk! - fenyegetődzött egy szálas olasz, aki kezében tőrt
                        szorongatott és annak élét bütykös ujjaival simítgatta.</p>
					<p>- Egyházi átok, éhínség, dögvész és halál árnyéka feküdt a városra - dadogta
                        Giorgione. - Meg akartok-e halni egy gyáva német kutyáért, emberek?</p>
					<p>A tömegen halk, dühös morajlás futott végig.</p>
					<p>- Haljon meg Wernher! - kiáltott a vörös olasz és szörnyűt káromkodott
                        utána.</p>
					<p>Giorgione örült, hogy valaki kimondta a nagy szót. Sötét és ünnepélyes arcot
                        vágott.</p>
					<p>- A bírónak pusztulnia kell, ha ti is úgy akarjátok. Ha ez a hihetetlen
                        fenevad eltakarodik az útból, a budaiak nyomban felszabadulnak ördögi
                        hatalma alól és jön Endre urunk, a mi vérünk, Tommasina fia és mi urrá
                        leszünk e vad csőcseléken. Úgy-e úgy van, Giovanni?</p>
					<p>Az olaszok előre megbeszélték, hogy ma színvallásra kényszerítik a sánta
                        lovagot, akire erősen gyanakodtak, hogy titokban a bíróval érez.</p>
					<p>Giovanni egy pillanatig elgondolkozva hallgatott. Érezte, hogy most dől el a
                        sorsa.</p>
					<p>- Úgy van - szólt komoran.</p>
					<p>- Éljen Giovanni! - ujjongott egy hiszékeny fiatal suhanc, de a többiek
                        gyanakodva néztek Giovannira.</p>
					<p>A lovag folytatta:</p>
					<p>- A bírónak pusztulnia kell. De az időt rosszul választottátok meg,
                        atyámfiai. A budaiak most tele vannak győzelmi mámorral. Most Istennek
                        tartják a bírót s ha valami baja esik a bálványnak, akkor jaj lesz nektek,
                        édes testvéreim.</p>
					<p>- Hazudik! - ordította a vörös olasz, Balnátor Mihály, aki a felső hévizekben
                        szolgálta a fürdőket. - Meg akarja menteni a bírót.</p>
					<p>- Ostoba barom vagy te ahhoz, - csattant fel Giovanni - hogy szavadat hallasd
                        akkor, amikor az ország dolgáról van szó. A fürdős maradjon az ő
                        bordélyházában.</p>
					<p>Némelyek nevettek, de Giorgione komolyan és rekedten kimondta véleményét.</p>
					<p>- Mihálynak van igaza. Giovanni a bíró embere.</p>
					<p>A lovag hirtelen megfékezte indulatait.</p>
					<p>- Úgy van, a bíró embere vagyok, mert Wernher gróf okos és jó ember. Éppen
                        most tárgyaltam vele Endre és Mária érdekében.</p>
					<p>- Nos? - kiabáltak az emberek. - Megköti a békét?</p>
					<p>- Még nem fejeztük be a tárgyalásokat.</p>
					<p>Giorgione gúnyosan kacagott, az emberek újra feldühödtek, szörnyű
                        káromkodással Giovanni körül tolongtak és kiköptek előtte.</p>
					<p>- Kém! A bíró kémje! Áruló!</p>
					<p>Az alacsony és sötét pincében tűrhetetlenül nedves és fojtó volt a levegő. Az
                        emberek fulladoztak s ingük ujjával törülgették arcukat, amelyet a gyertyák
                        füstös lángja egészen bekormozott. Giovanni úgy érezte, mintha felbőszült
                        fekete ördögök vették volna körül.</p>
					<p>Giorgione csendre intette barátait és a lovag felé fordult.</p>
					<p>- Tudjuk, hogy te elárulsz bennünket, mihelyt innen kiszabadulsz.
                        Elhatároztuk tehát, hogy ama nagy szőlősajtolópréshez kötözve rád zárjuk az
                        ajtót, míg mi elvégezzük Istentől reánk bízott munkánkat.</p>
					<p>Giovanni szeme elé az élve eltemettetés borzasztó rémképe rajzolódott.
                        Ismerte embereit, akik otthon, az olasz városokban, csekélyebb dolgokért is
                        elkövettek már hasonló borzalmakat. Lehajtotta fejét és csendesen az Úr
                        irgalmába ajánlotta lelkét.</p>
					<p>- Menjünk hát Simon mester után - sóhajtott fel halálos izgalmában.</p>
					<p>Néhány ember kötelet és láncokat csavart a tölgyfából faragott prés csavaros
                        oszlopa köré.</p>
					<p>Giovanni meredt szemmel nézte a készülődést s majdnem magánkívül fennszóval
                        hívta az Eget.</p>
					<p>- Isten, Isten, most mutasd meg, hogy megúntad és megútáltad ezt a népet!
                        Isten, Isten, tégy csodát az igazság mellett! Isten, Isten, segíts rajtam a
                        te hatalmas kezeddel!</p>
					<p>Giovanni hangja oly titokzatosan, vésztjóslóan és fenségesen dörgött, hogy az
                        olaszok megrettentek és elcsendesültek. Ijedten néztek a lovagra, aki a
                        hirtelen támadt csendben hosszan, elnyujtva, mint magányos pusztán, éjjel,
                        az eltévedt vándor, egyre az Isten nevét kiáltotta.</p>
					<p>E pillanatban az olaszok fülét rég nem hallott csodálatos hangok ütötték meg.
                        Megszólalt a német templom kis lélekharangja. Csengett-bongott, könyörgött,
                        siránkozott, ujjongott a kis harang, mintha a megdicsőülés előtt álló lovag
                        lelkét akarná a másvilágra elkísérni.</p>
					<p>Az olaszok elsápadtak és meredten figyeltek. Két esztendő óta nem kondult meg
                        Budán egyetlen harang...</p>
					<p>Aztán a kis lélekharangnak társa akadt... Előbb a Magdolna-templom, majd a
                        Ferenciek, végül a Domonkosok tornyából hangzott fel erős, harsonás
                        harangzengés.</p>
					<p>A babonás olaszok egyszerre őrjöngve tódultak az ajtóhoz. Egymás hátán
                        rohantak ki a szabadba, hallgatni és testükkel, lelkükkel élvezni a
                        csodát.</p>
					<p>- Ez Giovanniért van! - ordította Giorgione eszelősen és elmenekült.</p>
					<p>A sánta lovag érintetlenül, szent félelemmel és halk ujjongással a szívében,
                        kilépett a Giorgione házából.</p>
					<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
					<p>Az első összecsapás után az ostromlók belátták, hogy a bekerített város, mint
                        valami erős páncélú acélszörnyeteg, rohammal megsebezhetetlen. De azt is
                        észrevették, hogy a páncélból kiálló végtagjaira, a külvárosokra,
                        szántóföldekre, szőlőkre érzékeny csapást lehetne mérni. Barbarossa Frigyes
                        taktikájából tudták, hogy a városi népet nem a falak mögött, hanem a vár
                        előtt, a mezőkön kell megverni. Nekiestek tehát a budai hegyek védtelen
                        falvainak és tűzzel, vassal pusztítani kezdték a majorokat, szőlős és
                        gyümölcsös kerteket és halomra gyilkolták a fegyvertelen jobbágyokat,
                        asszonyokat és gyermekeket. A budai urak a vár bástyájáról nézték, hogy
                        semmisül meg évtizedek nehéz és drága munkája, a Petermannok, Uhlwingok,
                        Kunczok palotái hogy roskadnak össze égre csavarodó lángok martaléka
                        gyanánt. A budai hegyeken végignyargalt a láng, mint a szélvész; a rengeteg
                        erdők és ligetek kigyulladtak s a vadak rémült iramban nyargaltak
                        köröskörül.</p>
					<p>Wernher bíró sápadt, de merev arccal nézte a szörnyű pusztítást. Szép falusi
                        háza szemeláttára omlott össze, maga alá temetve félősen őrzött kincseit,
                        fegyvereit, szőnyegeit és drágaművű bútorait. Megrendülve nézte
                        cselédségének kétségbeesett küzdelmét a vandalokkal, akik őrjöngve dúltak,
                        romboltak és pusztítottak mindent, amit emberek esze kigondolt és
                        szorgalmatos keze létrehozott. Egy pillanatig alig tudott ellenállni a
                        vágynak, hogy nyomban elrendelje a kirohanást. De eszébe jutott, hogy ezzel
                        csak az ostromlóknak tenne szívességet és rendületlen maradt. Még mindig
                        remélte, hogy László király felmentő serege megérkezik s akkor két tűz közé
                        kapva az érsek szekérvárát, az egész ostromló sereget elfogja és
                        megsemmisítheti.</p>
					<p>A budaiak apraja-nagyja a falakon jajveszékelt, vagy mint éhes farkascsoport,
                        föl és alá futkosott a városban. Mindenkinek volt már siratni valója.
                        Gyásza, vagy kára. Tehetetlen dühükben a polgárok Wernher bírót fenyegették
                        és keményen káromkodva követelték, hogy rendelje el a kirohanást.</p>
					<p>A hajnali levegő pirosra csípte az arcokat s a düh, a félelem és a bosszú
                        vágya eltorzította az emberek vonásait. Egyszerre, mint nagy tűz, égiháború,
                        vagy vízáradás alkalmával, megfeledkezve egyházi átokról és tilalomról,
                        valamelyik egzaltált ember meghúzta a német templom lélekharangját. Néhány
                        pillanatig magában csilingelt az apró, ezüstszavú harang, de hamarosan
                        végigzúgott a harangszó valamennyi templomon a szombati kaputól a vár
                        kápolnájáig.</p>
					<p>Budavár templomaiban szép, erős, zengőhangú harangok voltak. Békés időkben a
                        hívek szíve megmelegedett, ha megszólalt a Boldogasszony-templom mélyhangú
                        harangja s a magyar templom magas, érces szava visszafelelgetett neki. Vihar
                        ellen mindig szerencsével szóltak ezek a harangok és ha halottat sirattak,
                        úgy zokogtak, mint az özvegyek.</p>
					<p>A budaiak régen hallották a harangokat. Majdnem két esztendeje interdiktum
                        alatt volt a város s a harangokat meghúzni még Lajos fráternek sem volt
                        bátorsága.</p>
					<p>A budaiak először riadtan, aztán diadalmas örömmel füleltek a mennyei
                        hangokra.</p>
					<p>Giovanni, aki ezeknek a harangoknak köszönhette életét, e pillanatban lépett
                        ki Giorgione házából.</p>
					<p>- Térdre emberek, - kiáltotta fenséges elragadtatással - az Isten angyalai
                        meghúzták a harangot!</p>
					<p>- Az angyalok meghúzták a harangokat!</p>
					<p>Ez a kiáltás zúgott végig a városon s az emberek térdrehullva, énekszóval
                        dícsérték az Istent.</p>
				</div>
				<div type="chapter">
					<head>IX.</head>
					<p>Június közepe felé járt az idő, amikor Budán a Zsidó utcában felbukkant egy
                        messziről jött vándor, Hillel kabalista és törvényismerő.</p>
					<p>- A próféta követe vagyok; a próféta pedig a Messiás előhirnöke.</p>
					<p>Így jelentette be magát Hillel s a zsidók ámulva és rajongva néztek a
                        jövevényre.</p>
					<p>- Hogy került ide ez az ember, - kérdezték szívdobogva - a lángban égő
                        országon, a széttörhetetlen ostromló gyűrűn, a becsukott várkapukon és az
                        őrség éber figyelmén keresztül?</p>
					<p>Hillel titokzatosan mosolygott és beszélni kezdett Abulafiáról, a Messiás
                        előhirnökéről.</p>
					<p>- Abulafia aszkéta és költő, csodatevő és bölcs és alázatos.
                        Délolaszországban, Messinában, Sziciliában, Rómában a keresztények is
                        tisztelik és csodálják. Abulafia meg merte próbálni, hogy a pápát magát is
                        az új Messiásban való hitre téríti és zsidóvá teszi. A pápa sem merte őt
                        bántani.</p>
					<p>Hillel Salamon azután elmesélte Abulafiának és az ő avilai tanítványának
                        csodás történetét... Az avilai tanítvány - beszélte - ifjú korában
                        birkapásztor volt és írásra, olvasásra soha senki nem tanította. A szent
                        hagyományok ismeretlenek voltak előtte és nem értett egyébhez, csak a
                        birkabőrhöz, amelyet kicserzett és eladott a nagykereskedőknek. Egyszer
                        azonban álmot látott, megjelent neki egy angyal és felszólította, hogy
                        keresse fel Ábrahám Abulafiát. - Nem ismerem azt a juhbőrkereskedőt - mondta
                        az avilai, aki azt gondolta, hogy csak birkapásztorok és bőrkereskedők
                        vannak a világon. - Nem baj, nyugtatta meg az angyal - eredj és keresd meg
                        Abulafiát. - És az avilai, akinek egy rossz birkabőrkabátja és görbe
                        szilfabotja volt az egész földi gazdagsága, útnak ereszkedett és ment-ment,
                        mendegélt, anélkül, hogy tudta volna, hová megy. Egyszer betérne egy házba,
                        mert igen megéhezett vala. És ott találá Abulafiát, aki kiterjesztette
                        föléje kezeit és képessé tette őt arra, hogy a betegeket meggyógyítsa,
                        madarak repüléséből jósoljon, írást, görögöt, hébert, latint és gótot
                        folyékonyan olvasni tudjon és egy vaskos kötetet írjon a “Bölcseség csodája”
                        cím alatt. Ez az avilai tanítvány pedig én vagyok - jelentette ki
                        ünnepélyesen Hillel Salamon és a budai zsidók megremegtek a csodálattól és
                        félelemtől.</p>
					<p>- Ó, vajjon higyjünk-e neked? - fakadt ki Kohen, a hitetlen.</p>
					<p>Hillel a tűzhelyhez ment s a parázs fölé tartotta a karját. A szobában erős
                        szag terjedt szét, megpörkölödött szőr szaga. De egyéb baja nem esett
                        Hillelnek.</p>
					<p>Az idegen azután tovább beszélt Abulafiáról.</p>
					<p>- Abulafia látnok, akihez csak Mózes hasonlítható, amikor másodszor lépett a
                        Szináj hegyére. Abulafia arcáról állandóan szent fény sugárzott ki, amikor a
                        Tóra történeti elbeszéléseinek és valláserkölcsi szabályainak igazi értelmét
                        magyarázta.</p>
					<p>- Tőle tudom, hogy mit jelentenek Isten kinyilatkoztatásai, amelyek bizonyára
                        nem azért történtek, hogy a kíváncsi emberek az ő szájából értesüljenek
                        Ézsauról és Hágárról, Bileám szamaráról, Bólek féltékenykedéséről és Zimri
                        paráználkodásáról! Bizonyos, hogy ezek mögött a történetek mögött mélyebb
                        értelem rejlik és belőlük ismerik meg a kiválasztottak Isten szemét, orrát,
                        szakállát, a sugárzó fényt, a kilenc titkot és az almafát.</p>
					<p>Hillel Salamon beszéde és Abulafia kabalája úgy csepegett a budai zsidók
                        lelkére, mint a lágyan csurgatott méz. Ők nem voltak sem higgadtabbak, sem
                        rajongóbbak, mint olaszországi, spanyol és német hitsorsosaik és amikor
                        Hillel Salamon megmutatta híres rabbik írását és elszavalta az Abulafiát
                        dícsérő költők csengő-bongó énekeit és elénekelte az új próféta szédítő
                        formuláit, a háborús izgalmaktól, a csodatevő béke után való sóvárgástól s a
                        keresztényektől való rettegésben elbágyadt, érzékeny, reszkető lelkük mohón
                        szívta be a megváltó tanokat. Elhitték, amit évszázadok óta oly erősen és
                        bizakodóan hittek, ami, mint a sok szenvedés egyetlen édes és mindenekfelett
                        boldog kárpótlása, vigasztalása és jutalma fénylett ki a jövendő borús
                        felhői mögül: elhitték Hillel Salamonnak, hogy a megváltó eljövetele csak
                        hetek kérdése.</p>
					<p>A hitközség feje, Juda ben Adret még ingadozott. Juda különben Minna szörnyű
                        sorsa óta mindenkiben és mindenben kételkedett. Mindig bánatos és tépelődő
                        volt. Semmi sem szerzett neki örömet vagy vigasztalást. Egyetlen gyermeke
                        beteg és eszelős; családja nincs, rokona nincs és haragban volt az Istennel,
                        önmagával és meghalt leánya szellemével. Az élete olyan volt, mint az
                        igavonó baromé. Nem csoda, hogy a Messiás eljövetele nemcsak hogy nem
                        izgatta, hanem jóformán nem is érdekelte. Úgy érezte, hogy neki a Messiás
                        elkésett.</p>
					<p>Minél inkább közeledett a nagy nap, a zsidóság annál nagyobb izgalomba esett.
                        Az imák mind hosszabbak, a böjtök mind szigorúbbak lettek. Már nemcsak a
                        háború miatt, de a Messiás miatt sem mozdultak ki házukból. A német
                        nagyvásárokra senki sem utazott; mert írva volt, hogy a nagy napon
                        családjával együtt mindenki a szent tekercsek mellett legyen, az imaházban.
                        Hihetetlenül jámbor, szelíd és becsületes lett az utolsó hetekben
                        valamennyi. Sokan visszaadták a keresztényeknek zálogtárgyaikat, bort nem
                        ittak, nem énekeltek és a fiatalok nem csókolóztak, a szombati
                        istentiszteleteken egész éjszakákon át imádkoztak és olyan erősen verték a
                        mellüket, hogy sokan vért hánytak utána. Házasságot nem kötöttek, mert óvták
                        magukat a kéjtől és a szülők tisztán és szűzen akarták felajánlani
                        leányaikat a dicsőséges és szent új időszaknak. Még Kohen, a folyton magát
                        csinosító bécsi hitetlen is beadta a derekát. Nyilvánosan vezekelt sok
                        parázna bűneiért és kegyes tanításokat intézett háza népéhez. Az öregek nem
                        vetkőztek le s két héttel a nagy nap előtt csak úgy üldögélve, ruhástól,
                        karjukra bukott fővel szundikáltak. Július vége felé a várakozás, az
                        előkészület, a Messiás fogadásának hangulata szinte elviselhetetlenné vált.
                        Rothenburgi Salamon és Hillel rabbi átvették az uralmat a templom és a szent
                        tekercsek, az ereklyék és kegyszerek fölött és mint diktátorok a lelkekben,
                        úgy osztogatták parancsaikat.</p>
					<p>Két viselős asszony, akik az utolsókon voltak, a koplalástól és imától
                        megbetegedtek és korán szülték meg magzataikat. A vének ebből azt olvasták
                        ki, hogy az asszonyok méltatlanok voltak Izráel boldog és dicsőséges új
                        korszakára a szent népet gyarapítani.</p>
					<p>- Gyermekük bizonyára házasságtörésből és bujaságból fogamzott - mondták- és
                        mind a kettőt átokkal sujtották. Senki sem érintkezett velük, tüzet és vizet
                        nem kaptak senkitől, férjük leköpte őket és nem aludt velük egy ágyban. A
                        két asszony kiszökött a Zsidó utcából és a keresztények között koldusmódra
                        tengődött.</p>
					<p>A Zsidó utca mind néptelenebb lett, mintha dögvész, vagy átok pusztította
                        volna ki a lakóit. Csak a gyermekek borzas feje és nevetgélő arca maradt a
                        régi; az általános extázis és aggodalmas szorongás közepette csak a
                        gyermeki lélek maradt egészséges és vidám. A gyermekek éppen olyan
                        elfogulatlanul néztek az égre, mint a pacsirták és a virágok. A gyermekek,
                        madarak és virágok lelke mindig tiszta, vidám és illatos.</p>
					<p>Július 20-án Hillel rabbi kijelentette, hogy még csak négy napig tart a
                        számkivetés.</p>
					<p>Másnap, csütörtökön a révészek az óbudai révnél harcsát fogtak, amelynek
                        hossza három rőf, a súlya négy mázsa volt. A rabbi ezt kedvező jelnek
                        tekintette.</p>
					<p>Aznap éjjel a Boldogasszony templomában meggyulladt egy asszony ruhája, a
                        köténye alatt tartott parázstól. A parazsat szent tömjénnel akarta
                        megfüstöltetni, hogy beteg ura ágya elé tegye éjszakára. Az asszony
                        meggyulladt, mint eleven fáklya futott ki a templomból s a várhegy taraján
                        összeesett. Néhány óra mulva meghalt.</p>
					<p>Rothenburgi Salamon eszelős ijedtséggel súgta Kohen Avigdor fülébe:</p>
					<p>- Az égő asszony testében Minna lelke volt.</p>
					<p>Minna nevének hallatára megreszketett Ezra, a dühös és bosszuálló olasz
                        zsidó, akinek óriás testéből csak a csont és a bőr maradt meg, a húst leette
                        róla a szerelmi bánat, a félelem és a böjt.</p>
					<p>Ugyanezen az éjjelen kis gyermeket találtak a Gellérthegyen, a Duna
                        zsombékos, békanyálas, ingoványos holt ágában. A csecsemő lúdtollal és
                        bárány szőrével kibélelt kis kosárkában úszott a hideg vizen. A gyerek
                        nevetett, amikor megtalálta egy vízhordó kún legény. Elvitték a bíróhoz, aki
                        rápillantott és kijelentette, hogy a gyermek a Zsidó utcához tartozik.</p>
					<p>A zsidók szentnek tekintették a jövevényt, mert Mózes jutott az eszükbe.
                        Sokat tépelődtek, vajjon nem ebben a csodálatos módon talált gyermekben
                        kell-e látniok a várva-várt Messiást.</p>
					<p>Péntekre virradó éjjel nehéz dér lepte el a budai várhegy sűrű erdejét.</p>
					<p>- Ezüst hegyre száll alá a Messiás - hörgött Salamon, a Rothenburgi. A
                        koplalástól, hangos énekléstől és hajladozástól nem volt már hangja a
                        rajongónak, de erős torkából, recsegve-ropogva, mégis kiszorította, amit
                        mondani akart. Azután a férfiakat maga köré gyüjtötte és bevezette Juda
                        házának nagytermébe, az imahelyre.</p>
					<p>A terem levegője terhes volt a gyertyák szagától, az olajmécsesek kanócának
                        nehéz füstjétől és a nedves fenyő illatától. A vörös és kék ablakokon mintha
                        tapogatózva, félénken és csodálkozva szűrődnék át a napsugár. Ijedtség és a
                        csoda várása rajzolódott le a sápadt arcokra, amikre mintha rákenték volna
                        az ablaküveg kék és vörös reflexeit.</p>
					<p>Hillel Salamon úgy vélte, hogy a Messiás péntek és szombat között, pontban
                        éjfélkor jelenik meg. A Rothenburgi ugyan a szombat esti csillag feljöttére
                        ígérte a kinyilatkoztatást, de Salamon tagadta:</p>
					<p>- Éjfélkor a frigyláda megnyílik, mert akkor lépi át az ötvenedik év a
                        világteremtés hatodik évezredének küszöbét. A Messiás ősidőktől fogva a
                        paradicsom egy titkos helyén, a madárfészekben tartózkodik és gyönyörködik
                        az örök üdvösségben. Éjfélkor kiszáll az ő boldogságos fészkéből és lelép a
                        földre, amely izzad a Messiás után való vágyában. És ekkor véres harc fog
                        kitörni a világon. Edom és Izmael elkeseredetten harcolnak egymással és
                        végül legyőzi mindkettőjüket egy harmadik hatalmas nép, Jákob fiainak
                        népe.</p>
					<p>A zsidók ujjongásban törtek ki, mert a budaiak és az érsek harcát látták
                        megírva a próféta jövendöléseiben.</p>
					<p>- Jelek és csodák mutatkoznak majd, az egész, föld megtelik Istennel -
                        kiáltotta lelkesen Hillel - és a zsidók úgy hallották, mintha a levegőben
                        lelkek nagy csatája zúgna.</p>
					<p>E pillanatban az asszonyok kívülről benyomták az imaház ajtaját, hogy ők is
                        jelen legyenek a nagy eseményen. Máskor ez szentségtörés lett volna, de most
                        nem bánták a férfiak és összepréselve, izzadtságban, verejtékben és gőzben,
                        asszony, férfi egymás lélegzetét szívta és a reszkető, görcsösen vonagló
                        kezek egymást csípték, tépték, marcangolták. Az asszonyok sírtak,
                        énekeltek, kacagtak és üvöltöttek. Ruháikat megszaggatták és meztelen
                        mellüket, amely reszketett az izgalomtól, véresre hasogatták ujjaikkal.
                        Izzadtság- és vérszaga volt a bömbölő, imádkozó és vonagló tömegnek,
                        amelyből buja párázat áradt ki.</p>
					<p>- Mi a tiszta és mi a tisztátalan? - üvöltötte görcsösen a hajladozó tömeg
                        fölött egy megbomlott asszonyi hang. - A föld reszket, mert szolgáló
                        töltötte be az úrnő helyét és amíg ez a sok tisztátalan nő uralkodik, nem
                        egyesülhet az Atya a Matrónával.</p>
					<p>Az egyházfi feleségének hangja volt ez. A boldogtalan asszony, Hekkul Szába,
                        sokszor hallgatózott a kabalisták vitatkozásai alkalmával és megzavarodott
                        elméjében most feléledtek az ellesett misztikus mondások. Erővel a Tórához
                        akart lépni, hogy prédikáljon és fogadja a Messiást.</p>
					<p>A tömeg nekiesett a szerencsétlennek. A dulakodásban és szörnyű huzavonában
                        Szába megfulladt, teste azonban nem tudott aláhanyatlani, oly sűrűn és sokan
                        voltak a szobában.</p>
					<p>A csillag feljött az égre, de a Messiás nem jelentkezett. Hillel Salamon a
                        Tórához lépett és beszélt.</p>
					<p>- Meglátjátok és meghalljátok, hogy éjfélkor kivilágosodik az ég és felharsan
                        a kürt. Mindenki tisztán hallja majd az égi seregek szárnycsattogását.
                        Megjelenik Mózes, a hű pásztor, dörgés és villámlás kíséretében. Nagy lángok
                        törnek ki a földből és az igazak testéből kék fény árad. Legyetek csendben,
                        a Messiás léptei selymesek lesznek és suhogók. Isteni kéjt érez az, aki ezt
                        a lágy, suhogó zenét meg fogja hallani.</p>
					<p>A tömeget már nem nagyon kellett csendre biztatni. Mindenki kimerült, a
                        szemek szinte kifordultak, a szájak vértelenül reszkettek, az inak
                        megrogytak és a kéjes feszültség, amely elérte a maximumot, most teljes
                        tehetetlenségben nyilatkozott meg. A halott asszonnyal együtt az elevenek is
                        leomlottak és férfiak, nők egy alaktalan gomolyagban feküdtek a szőnyeges
                        padlón.</p>
					<p>Az est kínosan vánszorgott át az éjszakába. Halk lélegzés, fáradt hörgés, a
                        mellbetegek köhécselése, az éhesek nyögése, a gyengék és agyonszorítottak
                        fuldoklása és az öntudatlan kéjben vonaglók zihálása hömpölygött a nehéz
                        levegőben.</p>
					<p>Egyszerre úgy éjféltájban megdördült az ég és hatalmas fénycsík szaladt át
                        ablaktól ablakig.</p>
					<p>...Dörgés és villámlás kíséretében nagy lángok törnek ki a földből és az
                        igazak testéből kék fény árad...</p>
					<p>- A Messiás, a Messiás - ordított föl a tömeg - és az ájult, tehetetlen és
                        éhes emberek fölugráltak az öregek és betegek testére.</p>
					<p>Ezra őrjöngve dobálta magát s a terem sarkára mutogatott.</p>
					<p>- Ott van a madárfészek! Most száll ki belőle a Messiás! Látok, látok, mint
                        Mózes a Sinai-hegyen.</p>
					<p>A tömeg üvöltött.</p>
					<p>- Ó nagy Isten, Izrael Istene!</p>
					<p>- Messiás, Messiás - rikoltott egy asszony, aki csaknem meztelenül állt a
                        Tóra mellett és szivárgott testéből a vér.</p>
					<p>- Messiás, Messiás - ordítozták emberek, asszonyok, akik majd beleharaptak a
                        saját karjukba.</p>
					<p>A dörrenés, zúgás, égzengés és villámlás borzasztó dühöngéssel ismétlődött,
                        mintha az égboltozat akarna összeroppanni. Rettenetes csattogás és zuhogás
                        rázta meg az ablakokat, amelyek csörömpölve hullottak az őrjöngők
                        fejére.</p>
					<p>- Edom és Izmael népe gyilkolják egymást.</p>
					<p>- A föld megnyílt és ontja gyomrából a halottakat.</p>
					<p>Ilyen kiáltások süvítettek a teremben, de a hangok mind gyengébbek, a
                        sikoltások mind halkabbak lettek s az energiák második, az elsőnél is
                        eszeveszettebb kilobbanása nem tarthatott sokáig. Hillel Sámuel
                        földreborulva, aléltan feküdt: eszméletét vesztette a nagy izgalomtól. Az
                        emberek túlboldogok voltak, hogy vágyaik teljesültek, idegeik meglazultak,
                        életerejük szétmállott és csendes gyönyörbe fulladt a hitközség. Halkan
                        imádkoztak és elmerültek látomásukban. Látták az Urat, az új Messiást, egy
                        daliás szép szőke ifjú képében. Szemérmes, szende, kék szeme nyájasan nézett
                        rájuk és csigákba omló, hosszú haja a vállát verte. A hangja, mint égi zene
                        halk pengése, megmelegítette a lelkeket.</p>
					<p>Künn pedig egyszerre elhallgatott a dörgés és kövér cseppekben, sűrűn ás
                        áldásosan zuhogott a júliusi zápor.</p>
					<p>Mikor kihajnalodott, a zsidók kék, szederjes ajakkal, fájó testtel, megbénult
                        hátgerinccel vonszolták magukat hazafelé. Útközben örtálló katonák,
                        fegyveres polgárok, a védősereg vitézei, dühös és káromkodó szavakkal
                        csúfolták őket.</p>
					<p>- Lusta, gyáva herék, éhenkórász, hazátlan csavargók - kiáltották feléjük a
                        lándzsások, akik éjjel őrségen voltak s most pihenésre hazafelé igyekeztek.
                        - Könnyű nektek dőzsölni, míg mi istentelen viharban és jégesőben
                        virrasztunk fölöttetek, kutyák!</p>
					<p>A zsidók bánatosan és szégyenkezve lehajtották fejüket és besurrantak apró
                        házaikba.</p>
				</div>
				<div type="chapter">
					<head>X.</head>
					<p>A Magdolna-templom előtt csengő-bongó harangok zajában Lajos pap teljes
                        egyházi ornátusban, kezében az oltári szentséggel, körüljárt és az emberek
                        letérdeltek előtte.</p>
					<p>A selyemlepelbe burkolt monstranciát Lajos pap átszellemült arccal, égfelé
                        emelt szemmel, reszkető kézzel vitte, a szentségtartó előtt két minisztráns
                        gyerek erősen rázta a csengetyűt s a sekrestyés tömjénfüstölőt lóbált a pap
                        előtt. A nép Istent dicsérő zsoltárt énekelt s amerre a szentség járt, az
                        embersorok földrehulltak, mint a rozskalászok a sarló alatt s ahonnan a
                        szentség tovább haladt, magukra keresztet hányva, boldogan énekelve
                        emelkedtek fel a hívők. Lajos pap visszavitte az Úr testét a templomba,
                        kiállt a Magdolna-térre és felhágott a vásárosok ottfelejtett
                        állványára.</p>
					<p>- Rakjatok máglyát! - parancsolta szívbemarkoló, viharosan dörgő, borzasztó
                        hangján s az emberek most ijedt gyorsasággal hordtak gerendákat, rőzsét,
                        ágakat, szurkot rakásra. Ha Lajos pap most valakinek azt parancsolja, hogy
                        álljon a máglyára és égesse el magát, az bizonyára hang nélkül
                        engedelmeskedik.</p>
					<p>A máglya néhány perc alatt elkészült, a felhalmozott védelmi anyagokból,
                        gyujtószerszámokból egy pillanat alatt lángra lehetett lobbantani. Lajos
                        pap kihozta a templomból a püspöksüveget és pásztorbotot - a római hatalom
                        jelképeit - s két hatalmas kulcsot keresztbe fektetve, fölébük koronát
                        kötött - a pápa világi és lelki hatalmának szimbóluma gyanánt - s azokat
                        feltette a máglya tetejére.</p>
					<p>A nép üvöltött és körülállta a máglyát, amelynek alján Lajos pap szónokolt.
                        Hatalmas szava végigszárnyalt a tömeg fölött, önkéntelen és félelmes
                        jajkiáltások szakították meg a pap imáját, amelyben hálát adott az
                        Istennek, hogy kiragadta az emberek lelkét a pápai átok karmai közül.</p>
					<p>- Alleluja, alleluja - ordított a tömeg s úgy érezte, mintha a feltámadt
                        Krisztust ünnepelné.</p>
					<p>Lajos pap tizenkét öreg embert állított a máglya köré, gyertyákat hozatott ki
                        a templomból s azokat szétosztotta az öregek között. A gyertya lángjai
                        halványkék, reszkető nyelvek alakjában lobogtak. Vékony füst csavarodott a
                        lángokból, mint koromból és reszkető levegőből való kígyó. A tizenkét öreg
                        ember a tizenkét áldozó papot helyettesítette, akik egyházi átok
                        kihirdetésénél szerepelni szoktak.</p>
					<p>Az emberek arcára rajzolódott a helyzet borzasztó ünnepélyességének tudata, a
                        minisztráns gyerekek elhallgattak, egyetlen harang kivételével - amellyel a
                        halottak kiröppenő lelkét szokták a másvilágra kísérni - a többi mind
                        elnémult s a Magdolna-téren hemzsegő emberáradat lélegzetét visszafojtva
                        várta, mit mond a pap.</p>
					<p>Lajos fráter vastag ajaka, amely pirosan, duzzadtan gyűrődött fekete borostás
                        állára, hosszú ideig zárva maradt. Szemeit merően a máglyára és a
                        püspöksüvegre szegezte, azután felfohászkodott és égfelé emelvén izzó
                        szemeit, felordított:</p>
					<p>- Átok legyen rajtad, Róma püspöke!</p>
					<p>A tömeg lenyűgözött lelke egyszerre felszabadult. Rettenetes kiáltás rázta
                        meg a levegőt.</p>
					<p>- Átok, átok!</p>
					<p>- Átkozott légy Miklós, te avignoni hiéna, Istentagadó, gyilkos, inkvizitor,
                        velencei hóhér. Én, az Isten alázatos szolgája, a kegyelem gyarló
                        olajosedénye, a Szentlélek felkent papja, akinek hatalom adatott megkötni és
                        feloldozni, lerázom lelkemről a te bilincseidet és megátkozlak téged Róma
                        püspöke, istentelen, kegyetlen, Antikrisztus pápa. És megátkozlak téged,
                        Esztergom érseke, Lodomér, királysértő, pártütő, hazaáruló, idegennel
                        összeesküvő, hűtlen fia a nemzetnek.</p>
					<p>Lajos pap hangja úgy harsogott, mint a csatamezők kürtje. Az emberek őrjöngő
                        elragadtatással tekintettek rá és szüntelen a máglyán trónoló pápai
                        jelvényeket fenyegették öklükkel. Lajos pap szava túlharsogta a tömeg
                        moraját.</p>
					<p>- Átok azokra, akik az Úr hajlékából zsiványbarlangot és rablók menedékét, az
                        egyházakból várakat csináltak és vérrel fertőztették meg felkent kezüket,
                        amelyekkel az Úr Jézus testét tartják. Átok arra, aki kardot és bárdot hord
                        a cinguluma fölött és szent kereszt helyett kopját és kalapácsot szorongat
                        kezében.</p>
					<p>A nép iszonyú átkot zúgott a hadakozó papokra. Lajos fráter pedig nem lankadó
                        erővel folytatta:</p>
					<p>- Ti merészlitek megfosztani lelkünket az ég kegyelmétől, ti kockajátékos,
                        kártyás, tivornyás korcsmatöltelékek, hegedősök, komédiások és igricek
                        cimborái, ti cicomás, aranygyűrűs, vadászkutyás, sujtásos, fülönfüggős,
                        ezüstgombos latrok? Ti csavargó szerzetesek, skizmatikusok, búcsúkra járó
                        világcsalók, ti akarjátok lefoglalni magatoknak szentségeinket,
                        harangjainkat és magasztos szertartásainkat? Undorodom tőletek gonosztevők,
                        farizeusok és papi fejedelmek és kiátkozlak benneteket az Atyának és Fiúnak
                        és Szentlélek Istennek nevében, Ámen.</p>
					<p>Diadalmas ujjongás követte a pap szavait, de Lajos fráter kezének egy
                        intésével lecsendesítette az öröm viharát.</p>
					<p>- Abdiás próféta szavait kiáltom feléd, Róma püspöke! Kicsinnyé teszlek téged
                        a népek között, mert felettébb utálatos vagy. Szíved kevélysége csalt meg
                        téged, mert lakóhelyed magasan van, de ha olyan magasra szállnál is, mint a
                        sas s ha a csillagok közé raknád is fészkedet, onnan is lerántanálak. A
                        határig űznek ki összes frigytársaid; megcsalnak, levernek szövetségeseid;
                        kenyeredet tőrül vetik álad. És megrémülnek a te vitézeid, ó pápa, hogy
                        kiírtassék mindenki e szent hegyről az öldöklés által.</p>
					<p>- Ámen! - zúgott a tömeg. A nép fegyverét zörgette és fejük felett
                        összecsapták kardjaikat a férfiak.</p>
					<p>- Ó, Róma püspöke, én mondom neked, nem fogsz gyönyörködni a mi
                        szerencsétlenségünk napján! Nem törsz be népem kapuján és nem tudsz
                        hozzányúlni az ő jószágához. Mert közel van az Úrnak napja minden népeid
                        ellen; amint cselekedtél, úgy cselekszenek veled; amit te elátkoztál,
                        lelkedre hull az átok, mint a kénköves eső, amely Szodomát és Gomorrhát
                        elárasztotta. Mert amint ti ittatok hegyeink borából, úgy isznak véretekből
                        a népek. A Sinai-hegyen szabadulás lészen és szentté lesz az, aki megmenti
                        Jákob házában az ő örökségét. És a mi szent hegyünkön kinyílnak várunk kapui
                        és szabadítók zúdulnak le fütyköseikkel a te vérebeidre, hogy
                        megvédelmezzék a király házát és az Úré lesz a királyság.</p>
					<p>Így harsogott Lajos pap és a tömjénfüstön és vízpárán keresztül szűrődő
                        napsugár aureolát vont alakja körül. Egyik kezében a feszületet tartotta,
                        másik kezével parancsolólag intett az öregek felé:</p>
					<p>- Oltsátok el és törjétek ketté a gyertyákat.</p>
					<p>Az aggastyánok dühös buzgalommal nyomkodták a földhöz a gyertyák kanócát és
                        darabokra törve, a máglyához vágták fáklyáikat.</p>
					<p>A budai várhegy ormáról diadalordítás hangzott le a völgyekbe. A viziváros
                        csendes halászkunyhóiban azt hitték, hogy az ellenség rohamot intézett a
                        nyugati falakra. A pestiek kiállottak a Dunapartra, álmélkodva és remegve:
                        mi történhetett a várbeliekkel? És iszonyodva látták, hogy a Magdolna-téren
                        máglya gyúl ki s lángok csapnak magasra, vonagló, óriás nyelvükkel
                        túlszárnyalva a templom tornyait.</p>
					<p>Mindenütt imádkoztak és sírtak az emberek.</p>
					<p>*</p>
					<p>Wernher bíró, Erzsébet hercegnő oldalán, a királyi kamara palotájának
                        ablakából nézte a félelmes jelenetet. Ajka hevesen és halványan tapadt
                        fogaira és keze láthatólag reszketett.</p>
					<p>A nép vad extázisa az ő indulatait is felkorbácsolta. A tömeg akaratát, mint
                        túláradt és dühöngő folyamot látta végighömpölyögni az eseményeken.
                        Bizonyos, hogy ez az áradat mindent szétrombol és megsemmisít, ha helytelen
                        irányba terelődik, de győzelemre viszi a budaiak ügyét, ha a nép izzó
                        hangulatát az ostromlók ellen sikerül kihasználni.</p>
					<p>A hercegnő lehelete Wernher nyakát forralta. Egyszerre érezte, hogy
                        kimondhatatlan gyönyörrel ömlik el testén Erzsébet puha és bársonyos
                        alakja. Mintha minden tagját meleg és bársonyos karok folynák körül, mintha
                        a hozzátapadó asszonyi test egészen felszívná magába. Hátrahajtotta a fejét.
                        Lecsukta a szemét s élvezte ezt a száz és ezer ember közelében végbemenő,
                        mégis titkos gyönyörűséget. A hercegnőn csak fehér selyemből való, puha
                        házitunika volt.</p>
					<p>Wernher bíró kimondhatatlan gyönyörűséget érzett végigömleni a testén.
                        Jobbkarjával átnyúlt a hercegnő derekán és ujjait annak kissé megsoványodott
                        és megpuhult húsába mélyesztette. Becézgető szó azonban nem jött az ajkára.
                        Csak a testével érezte a hercegnőt, lelke a nagy események szárnyain
                        nyargalt.</p>
					<p>- Holnap kirohanunk, - suttogta maga elé s arra gondolt, hogy a nép
                        felkorbácsolt szenvedélyét sietve az ellenség ellen kell irányítani. - Az
                        én küldetésem befejeztetett, - szólt önmagához s most tisztán látta, ami
                        fölött már régóta sokat tépelődött: hogy ő már elérkezett a nagy fináléhoz.
                        Itt meg kell állania, mert sem a budai nép, sem az ország nem bír ki többé
                        még egy ilyen megpróbáltatást.</p>
					<p>- Elég volt, - mondta félhangosan - itt az ideje, hogy az érseknek egy utolsó
                        kemény leckét adjunk s aztán a békességes megértés és kiengesztelődés boldog
                        országútjára tereljük a népek szekerét. - Eszébe jutott, amit egyszer
                        Giovanninak mondott, hogy mindennek el kell érnie tetőpontját s a
                        legdühöngőbb égiháborúnak is napsütés és verőfény a vége.</p>
					<p>- Holnap kirohanunk, - súgta a hercegnő fülébe és arra gondolt, hogy ez a
                        kirohanás meghozza életének megoldását is. Akár győzelem, akár kudarc
                        kísérje a kirohanást, neki magának el kell vesznie...</p>
					<p>- Akik életben maradnak, feltápászkodnak és megrőkönyödve saját bűneik
                        látásán, széjjelnéznek és keresik, akit a borzalmak és rettenetességek
                        miatt felelőssé tegyenek. Mert az embereknek kell, hogy valakire
                        áthárítsák a maguk gyalázatosságát és valakit keresztre kell feszíteniök. És
                        az embereknek igazuk van. Én megtettem kötelességemet, de kétségtelenül
                        útjában állok a nagy kibékülésnek...</p>
					<p>A hercegnő egészen a bíró mellére bujt. Rémülve mutatott a lobogó máglyára és
                        kétségbeesve kérdezte:</p>
					<p>- Wernher, úgy-e ennek én vagyok az oka?</p>
					<p>A bíró erősen megszorította Erzsébet kezét.</p>
					<p>- Szeretlek, - súgta a hercegnőnek öntudatlanul.</p>
					<p>Erzsébet egész testében megrándult.</p>
					<p>- Amióta Csehországból visszajöttem, ezt a szót most hallom tőled először,
                        Wernher, és iszonyúan félek.</p>
					<p>A palácium egészen elsötétedett. A bíró elvonszolta az asszonyt az ablakból
                        és Erzsébet hátravetette a fejét és félelemtől és kéjtől szinte ájultan
                        omlott le a puha bizánci szőnyegre...</p>
					<p>Wernhert hirtelen mardosó lelkiismeretfurdalás fogta el. Ijesztő
                        világosságban látta azt az ellentétet, amely a maga gyengesége és a nép
                        fensége között kidomborodott. Majdnem felkiáltott fájdalmában, hogy amikor
                        mindenki a várossal, az ostrommal, az élet és halál kérdésével törődik,
                        akkor ő egy szép, bűnös asszony keblén csüng puha, önző, szerelmes
                        játékban. Kifutott a palotából és a Magdolna-templom elé szaladt. Ott
                        magasan lobogott a láng és a nép húsvéti énekeket zengett, öröm és boldogság
                        úszott a levegőben, az emberek összecsókolták egymást és ezt ordították:</p>
					<p>- Leszámolunk az Antikrisztussal!</p>
					<p>Mások, egzaltált asszonyok, bukott leányok, mintha a földből bújtak volna ki,
                        a legényeket ölelgették és kinálgatták magukat. A vallásos őrjöngés
                        lassankint részeg, érzéki orgiává aljasodott.</p>
					<p>Wernher a néptől is megundorodott.</p>
					<p>Este követ jött az ellenség táborából és hírül hozta, hogy László király
                        július 10-én hirtelen meghalt. Kún főemberek gyilkolták meg őt, szeretője
                        keblén. A követ felszólította a várost, hogy adja meg magát.</p>
					<p>A nép azt kívánta, hogy a követnek tépjék ki a nyelvét.</p>
					<p>- Hazudik, nem halt meg a király!</p>
					<p>Mindenki ezt kiabálta s ha kezük ügyébe kerül, megölik a hírnököt.</p>
					<p>Közben az óbudai káptalan, a nyúlszigeti apácák és szerzetesek, valamint,
                        Pest város templomaiban folyton zúgtak a harangok. A budaiak megtudták a
                        pestiektől, hogy a követ nem hazudott. A király csakugyan meghalt. Wernher
                        bíró hazabocsátotta az érsek emberét.</p>
					<p>- Mondd meg a gazdádnak, hogy ősi magyar szokás szerint, királyunk halálakor
                        néhány idegen vitézt akarunk a másvilágra küldeni. Rátok gondoltunk. Az
                        érsek emberei, azt hiszem, boldognak érzik magukat, ha a túlvilágon
                        csatlósai lehetnek hős fejedelmünknek.</p>
					<p>Wernher bíró másnap hajnalra rendelte el a kirohanást.</p>
				</div>
				<div type="chapter">
					<head>XI.</head>
					<p>Az emberek kábultan ébredtek álmukból. Hírnökök járták be a házakat, a
                        katonák csatarendbe állottak, a nyilasok elhelyezkedtek a várfalon. Meredt
                        figyelemmel, pattanásig feszült idegekkel mindenki készen állott a
                        támadásra.</p>
					<p>Úgylátszik, az ellenség is általános támadásra készült. Egyrészük még a
                        környéket dúlta, a többije ostromló gépeivel a vár alá közeledett.</p>
					<p>A Magdolna-templom előtt lassú, pattogó, síró, sercegő senyvedéssel égett a
                        máglya.</p>
					<p>A nap még nagyon rézsútosan sütött a budai tornyokra, amikor Wernher a déli
                        és északi kapukat kinyittatta s a harcos nép kiözönlött.</p>
					<p>Az ostromlók nem jöhettek közel a várhoz. Wernher népe mint, a fergeteg
                        rohant le a nyéki úton, aztán délre kanyarodott. Itt széles arcélbe
                        formálódott s egyenesen nekivágott az ellenség derekának. Középen, magas
                        berber ménjén - a király ajándékán - Wernher gróf, mellette jobbról fia,
                        László, balról a sánta lovag, Giovanni da Saliceto. Körülötte és utána a
                        többi páncélos lovag. A kirohanást a várbeliek nyílzápora fedezte. A nyilak
                        úgy hullottak az ellenségre, mint az égből záporosan szakadó felleg. Ez
                        alatt a könnyű mezei hadak a Viziváros felől átgázoltak a mocsarakon és
                        megkerülni iparkodtak az ellenséget.</p>
					<p>A budai polgárok - aggastyánok, nők, gyermekek és zsidók - a várfalakról
                        nézték a halálos mérkőzést.</p>
					<p>Juda ben Adret fehér-fekete imaköpenyében, a várfal felé hajlongva, éneklő,
                        jajgató szóval kérte az Isten segítségét. A zsidók kimondhatatlanul
                        izgatottak voltak.</p>
					<p>- Ettől függ mindenünk - jajveszékelt Kohen. - Ha az érsek emberei győznek,
                        elárasztják a várost és nemcsak vagyonunkat viszik el, de rakásra koncolnak
                        valamennyiünket.</p>
					<p>Az utolsó éjjel mind virrasztottak és könyörögtek az Istennek, hogy tegyen
                        csodát az ő hű népe érdekében. Reggel meleg bort és pálinkát hordtak szét a
                        katonák között és aranypénzt dugdostak a vitézek zsebeibe. Fínom kaláccsal
                        etették a csatlósokat és kezet csókoltak a nemes lovagoknak.</p>
					<p>- Józsua karja lesz veletek, vitézek - biztatták a katonákat - és az
                        ellenséget szétszórja az Úr, mint a cséplésnél a száraz pelyvát szétfújja a
                        szél.</p>
					<p>Most a várfalakon lesték a harc kimenetelét. Ott volt a tömegben Simon is,
                        Juda szívbajos, beteg gyermeke.</p>
					<p>Lent a sassadi völgyben elkezdődött a tánc. Kopja kopja ellen, lovas lovas
                        hátán. Néhány perccel előbb még harsány vezényszavak röpködtek németül,
                        latinul, olaszul, magyarul:</p>
					<p>- Lovas lovashoz, dárda dárdához!</p>
					<p>Most már szakadatlan üvöltés és jajgatás, ordítás és nyerítés hallatszott. Az
                        ellenfelek összeverekedtek és halálos tülekedésben gomolyogtak egymás
                        hegyén, hátán. A budai íjasok nem mertek nyilazni, mert féltek, hogy az
                        övéiket találják. Az ellenfelek összerobbanása oly erős volt, hogy mind a
                        két sor megtántorodott. De aztán újból egymásba kavarodtak, összefonódtak s
                        mint a földön fetrengő giliszták, egymás mellett és egymás fölött
                        vonaglottak.</p>
					<p>Mindezt a vár faláról nézni, idegrázó izgalom volt. A nézők jobban jajgattak,
                        mint a harcolók. Szívüket őrjöngő düh és félelem marcangolta.</p>
					<p>Egyszerre valaki kiugrott a nézők tömegéből s jobbra-balra vagdalkozva,
                        mindenkit félre lökött az útjából s eszeveszett futással a kapu felé rohant.
                        Ott felkapott egy bárdot s azzal lélekszakadva, őrjöngve, kiabálva iramlott
                        le az úton.</p>
					<p>Simon volt, a szívbajos zsidófiú, akin a nagy izgalom következtében kitört a
                        roham.</p>
					<p>- Megszállta az ördög - kiabálta a nép és szájtátva bámulta, ahogy a fiú az
                        ellenség felé száguld.</p>
					<p>- Simon, Simon! - ordított kétségbeesve Juda ben Adret és utánavetette magát
                        a fiúnak. A kapunál felbukott s az emberek lefogták az öreget.</p>
					<p>A beteg fiú ezalatt odaért a küzdőkhöz, közibük dobta magát és óriási erővel
                        vagdalkozott maga körül.</p>
					<p>- Nézzétek, hogy dúlja az ördög! - kiáltották az asszonyok és kéjes
                        borzadással lesték, hogy az őrjöngő gyermeket mikor tapossák agyon a lovak,
                        mikor szabdalják szét a zsoldosok.</p>
					<p>- Nézzétek a boldogtalant! - mutatott rá egy reszketőszájú asszony, -
                        nézzétek, hogy hull körülötte a nép... Isten, Isten, jaj... legázolták, vége
                        van.</p>
					<p>Az asszony nagyot sikoltott és elájult...</p>
					<p>Erzsébet hercegnő a királyi vár erkélyén állott és nézte a küzdelmet. Az
                        egészből csak egyetlen emberélet érdekelte. Nézte a borzasztó gomolygást,
                        ami a bíró körül dúlt. Annyira figyelt, hogy sejtelme sem volt arról, mennyi
                        ideje tart a küzdelem. Szeme alig tudta megkülönböztetni a küzdő alakokat,
                        képzeletében azonban pontosan rá tudott mutatni, hogy hol imbolyog a gróf
                        fehér, hosszú sisakja és címere.</p>
					<p>Wernher gróf körül ezalatt megtisztult a csatatér. László fia és Giovanni
                        lovag testőrsége között neki még a hajaszála sem görbült meg, de előtte
                        rendre hevertek a vitézek - ostromlók és budaiak egymás mellett és egymáson
                        elnyúlva - mint a levágott kalászok.</p>
					<p>A csatának majdnem vége volt. Köröskörül a budaiak diadalmasan lelkendeztek,
                        vagy a sebesültekkel vesződtek.</p>
					<p>A bíró szeme végigrepült a harctéren és büszkén állapította meg, hogy a
                        győzelem teljes.</p>
					<p>Győzött hát... olyan elhatározó, nagy, felejthetetlen diadallal, ami
                        bizonyára magát az érseket is megrendíti. Buda győzött és e győzelem által
                        lett igazán az ország fővárosa.</p>
					<p>- Kemény leckét adtunk nekik - mondta maga elé a bíró - s megmutattuk, hogy
                        velünk minden hatalomnak számolnia kell.</p>
					<p>Wernher úgy érezte, hogy Buda város alapítása most fejeződött be s most lett
                        a szent hegyen álló vár az ország koronája. Úgy érezte, mintha ezt a Budát ő
                        alapította volna.</p>
					<p>A gróf roskadozni érezte erejét. Nem a hadi fáradalmak miatt, hanem mert
                        látta, hogy a saját végzete is beteljesedett.</p>
					<p>- Most rajtam a sor, - gondolta bágyadtan és megindultan tekintett a
                        fiára.</p>
					<p>Aztán körülnézett és észrevette, hogy nem messze, egy keskeny földhullám
                        hátán, egy kis csoportban még folyik a viadal. Egy budai lovast szorongat
                        négy-öt sváb vitéz. Hirtelen szörnyű elhatározás villant át a lelkén.</p>
					<p>- Hozzatok lovat, fiam - parancsolta fiának és Giovanninak. - Haza
                        kívánkozom.</p>
					<p>S ahogy a vitézek eltávoztak mellőle, hirtelen belerohant a küzdők
                        csoportjába... egyenesen neki egy vad cseh poroszló kopjájának. Véresen
                        bukott a földre.</p>
					<p>A nap elhagyta a delelőt és aranyözönével végigterítette a hegy taraját. A
                        budaiak lassan visszahúzódtak a várba.</p>
					<p>Wernher véres, vonagló testét hozták. A gróf a máglya elé vitette magát,
                        amely még mindig senyvedt és sziporkázott.</p>
					<p>- Oltsátok ki a máglyát - suttogta elhaló hangon. - Győztünk.</p>
					<p>- Győztünk, győztünk! - ujjongtak a budaiak, akik szívük szerint meg sem
                        tudták sajnálni a bírót, annyira odavoltak a diadaltól és az örömtől.</p>
					<p>- Oltsátok ki a máglyát - parancsolta a bíró. - Kardunkkal már elintéztük a
                        dolgot, nincs szükségünk a lángok bosszújára. Nyujtsatok békejobbot az
                        érseknek!</p>
					<p>A budaiak vízzel öntözték a máglyát, amelyből sistergő fehér gőz csapott
                        magasra.</p>
					<p>Wernher bíró egyik karjával László fia, másikkal Giovanni nyakába
                        kapaszkodott.</p>
					<p>- Énekeljetek Te Deumot a béke örömére!</p>
					<p>A Magdolna-tér visszhangzott a nép énekszavától. A bíró magához vonta a fia
                        szőke fejét:</p>
					<p>- Fiam, én elmegyek. Mindent elvégeztem, amit rámbízott az Isten. Most
                        eltakarodom az útból.</p>
					<p>A bíró egyideig mereven nézett a magasba. Látta az ő nagy és gazdag dunai
                        városát. Budának és Pestnek kőpalotáit, magasbanyúló márványtemplomait és
                        lőrésekkel csipkézett, hatalmas vártornyait... És látta Pestet, a könnyelmű,
                        világos és nyájas síkságon... az alacsony parton nagy tárházakat, pompás
                        réveket, malmokat, gyapjúmosókat, takácsok, kékfestők, posztókereskedők
                        tárházait, műhelyeit, telepeit... és látta a nagyvárosok hemzsegő tömegeit,
                        egy mindjobban szélesedő, terpeszkedő, elhatalmasodó gabonapiacot... és
                        látta a nagy magtárakat... a Dunán veszteglő karcsú, könnyű, magasra
                        felcsavart szügyű, hajlósorrú teherhajókat... a parton sürgölődő velencei,
                        génuai és konstantinápolyi hajósokat, amint viszik és hozzák a két drága
                        sárga kincset, a búzát és az aranyat.</p>
					<p>Mintha századok rohannának el a lelke felett. Egy millió embert látott
                        izzadni, sürögni-forogni, dolgozni, palotákat, gyárakat, kikötőket, hidakat
                        építeni... élni, alkotni, örülni, ujjongani a szent hegy alatt. Egy szép,
                        örökifjú, milliós várost látott a mi szent hegyünk körül...</p>
					<p>Wernher gróf feje egyszerre csak hátrahanyatlott. Az emberek észre sem
                        vették, hogy a bíró meghalt. Ujjongva, énekelve, táncolva járták be a
                        várost. Néhányan hangos és gyönyörűségtől izgatott beszédeket tartottak.</p>
					<p>- Most jöhet a béke... Most már beszélhetünk az érsekkel... Most mi diktáljuk
                        a feltételeket!</p>
					<p>- Éljen a béke! - ordítozták a polgárok.</p>
					<p>- Éljen Endre király! - kurjongattak az olaszok, akik titkos tervektől dagadó
                        mellel, gőgösen jártak a bástyákon.</p>
					<p>Az általános öröm és diadalrészegség majdnem elvette az emberek eszét.</p>
					<p>...A királyi vár ablakából Erzsébet hercegnő nézte az ujjongó tömeget. Mintha
                        önmagának halotti lárvája lenne, viaszfehér arcát mereven arra a pontra
                        fordította, ahol a máglya kialudt.</p>
					<p>Egyszerre csak megtántorodott és kezébe temetve arcát, hangos zokogásban tört
                        ki:</p>
					<p>- Én vagyok a legszerencsétlenebb asszony ezen a világon.</p>
				</div>
			</div>
		</body>
	</text>
</TEI>