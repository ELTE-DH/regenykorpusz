<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01039" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Pokol a hegyek között</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">40022</measure>
				<measure unit="pages">106</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Pokol a hegyek között</title>
					<date>2003-08-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01039"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Werner Zsolt</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>Pokol a hegyek között</title>
					<author>Rejtő Jenő</author>
					<date>1939</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-10"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET</head>
				<head>Az orgyilkos Ronny</head>
				<milestone n="1" unit="startSubChapter"/>
				<p rend="head">1.</p>
				<p>A kocsmában hirtelen csend lett.</p>
				<p>Egy másodperccel előbb még mindenfelől vidám beszélgetés, vendéglői moraj
                            olvadt össze, különböző asztalok felől egyesülve. Kacagás, pohárcsörgés,
                            egy-egy élénk felkiáltás rikított csak ki az egyhangú zsongásból. Azután
                            hirtelen csend lett. Az arcok kedvtelen kifejezésre ernyedtek, az
                            emberek megmozdultak a székeiken, és kelletlenül elfordultak az ajtó
                            irányából, némelyik töltött vagy ivott, hogy áthidalja a kínos
                            szünetet.</p>
				<p>A változást a vendég idézte elő, aki most lépett be. Ő is észrevette a
                            hirtelen változást, mert egy lapos, rosszindulatú pillantással, mogorván
                            szétnézett, miközben becsukta az ajtót. Egyik asztaltól a másikig járt
                            ez a szúrós tekintet. Akivel éppen szembenézett, az elfordította a fejét
                            vagy fütyörészve a mennyezetre bámult, esetleg a poharához nyúlt.</p>
				<p>A jövevény kissé bizonytalan léptekkel megindult a söntéspolc felé.
                            Egyszer még féloldalt fordult és megállt, két hüvelykujját a
                            revolverövébe akasztva, előredüllesztett mellel, kihívóan,
                            ajkbiggyesztve, azután egy imbolygással meglazult ez a merev tartása és
                            továbbment, mint akit valami láthatatlan kéz meglökött; előredülöngélt a
                            bádogasztalig.</p>
				<p>- Whiskyt... - bökte ki rekedten.</p>
				<p>Hiller, a kövér, nyájas vendéglős, úgy megváltozott, mintha kicserélték
                            volna. Barátságos gyerekarca merev lett, néhány rövid, gyors mozdulattal
                            betöltötte és letette az italt a jövevény elé.</p>
				<p>Ez gyorsan felhajtotta az italt, megtörölte a száját, és közben ismét
                            körülnézett. A beszélgetés már megindult az asztaloknál, de halkabban és
                            vontatottabban. Az ajtó mellett ülő cowboyok, akik az új vendég
                            érkezéséig kártyáztak, most ismét leosztották a lapot. A postamester
                            hörpintett az italából, azután odafordult az asztalnál ülő favágókhoz.
                            Ezeket a vegyeskereskedő hozta be Hillerhez egy áldomásra, mert lejöttek
                            a hegyekből, hogy ellássák magukat néhány takaróval meg
                            fejszenyéllel.</p>
				<p>- Miről beszéltünk...? - kezdte halkan a postamester.</p>
				<p>A különös jövevény egyszerre minden látható ok nélkül hangosan
                            felkacagott, azután előhúzott egy cigarettát, és háttal a polcnak, két
                            könyökére támaszkodva, megvetően, lebiggyesztett szájjal fixírozta a
                            vendégeket.</p>
				<p>Errefelé Winstonban nem maradhat meg sokáig a gyáva ember, de kihívó
                            viselkedéssel bárki emberfia megjárhatja, ha Hillernél, a “postakocsi”
                            vendéglőben próbálkozik ilyesmivel. Ez az ember mégis olyan nyílt
                            megvetéssel, gúnyos mosollyal, cseppet sem leplezett kötekedő szándékkal
                            állt ott, hogy csak igen gyáva emberek tűrhették szó nélkül a
                            nyegleségét.</p>
				<p>És Winston lakói nem voltak gyáva emberek. A részeg vendég viselkedését
                            még különösebbé tette szokatlan elhanyagoltsága. A nyugati lakos nem
                            fordít különös gondot a megjelenésére, de a nyomorúságos külső
                            ismeretlen valami, mert aki dolgozni akar, az megél a keze munkájából,
                            és amennyire az egyszerű, viseltes, sőt kissé kopott ruhának, elnyűtt
                            kalapnak polgárjoga van, annyira nem látják sehol szívesen a rongyos és
                            piszkos embert. A kötekedő viszont szánalmas külsejű alak volt.
                            Csizmájának félig levált a talpa, és az öt nap előtti eső sara lepte be.
                            Ruháján mindenütt szakadások éktelenkedtek, nyakvédőjét bizonyára
                            elvesztette valahol, és hogy az ingének eredetileg milyen színe volt, az
                            a gyűrött, poros fehérneműn már nem látszott meg. Csupa rongy, sár,
                            piszok volt ez az ember. Sovány arcán, besüppedt szemgödrén az
                            elvadultság, a nélkülözés és az alkoholizmus jellegzetes kifejezése ült.
                            Kócos, sötét haja a sombrero alól rendetlenül a homlokára lógott. Hogy
                            mennyire lefogyott, az legjobban a revolverövén látszott. Ez az öv,
                            amely bizonyára megfeszült a derekán, amikor vásárolta, most lecsúszott
                            és előrelógott, hogy a két hatalmas colttáskája szinte a térdét
                            verdeste. Jobb kezének ujjaival többnapos szakállát dörzsölgette, és
                            vörös lében bóbiskoló szemei újra meg újra körbejártak részeg, réveteg
                            pillantásával a jelenlevőkön.</p>
				<p>Mélységes csend volt.</p>
				<p>A toprongyos ember bizonytalan, kaszáló járással elindult, egyenesen a
                            postamester felé.</p>
				<p>Néhány másodpercig vigyorogva, egészen előrebiggyesztett alsóajakkal
                            nézegette a postamestert. Azután remegő kézzel odatartotta
                            cigarettáját.</p>
				<p>- Szabad egy kis tüzet...Mr. Forster?</p>
				<p>Forster letette kezéből a szivarját, gyufát vett elő és tüzet adott. A
                            másik hosszúakat szippantott a cigarettából, és állva maradt az
                            asztalnál.</p>
				<p>A csend kínossá vált. A postamester kissé sápadtan, de elég határozottan
                            nézett a tolakodóra.</p>
				<p>- Kíván valamit, Ronny?</p>
				<p>- Mi?... - kérdezte bámészkodva a megszólított. - Ó igen... mondjuk...
                            talán kívánnék. De nem magától Forster... tudja, a maguk
                            viselkedése.</p>
				<p>A vegyeskereskedő békítően szólt közbe.</p>
				<p>- Azt hiszem, senki sem bántotta, Mr. Kerry. Tüzet kért Mr. Forstertól,
                            és most ég a cigarettája.</p>
				<p>- Igen... de Mr. Forster letette a szivarját... letette... és gyufával
                            adott tüzet... ez olyan... mintha kesztyűsen nyújtaná a kezét.</p>
				<p>Forster kissé odább húzta a széket, mert valóságos alkoholfelhő
                            hömpölygött feléje Ronny szájából.</p>
				<p>- Kötekedni akar? - kérdezte csendesen az egyik bányász.</p>
				<p>Ronny végtelenül lenéző ajkbiggyesztéssel fordult meg a tengelye körül,
                            úgy, hogy bizonytalan lábai egymásra csavarodtak. Azután csak ennyit
                            mondott:</p>
				<p>- Magukkal?... - És legyintett.</p>
				<p>Visszament a polchoz.</p>
				<p>- Whiskyt!</p>
				<p>- Ne igyon többet, Ronny - felelte Hiller bizonytalanul. Ronny oldalt
                            rágta cigarettáját a szája sarkáig, és a bal szemöldökét annyira
                            lehúzta, hogy szinte eltűnt a szeme. Azután lassan, szótagolva
                            megismételte:</p>
				<p>- Whis-kyt...</p>
				<p>A kocsmáros szó nélkül italt töltött, és odatette a polcra. Ronny kiitta
                            a whiskyt, azután, mintegy tudomást sem véve a többiekről, monologizálni
                            kezdett:</p>
				<p>- Nem törődöm vele... hogy mit beszélnek... a patkányok... A hátam mögött
                            pöffeszkedhetnek... Akármelyik fráter összesúghat rólam a másikkal, ha
                            nem vagyok ott... de aki kesztyűsen... nyújtja a kezét... aki szembe is
                            merészel... pöffeszkedni, azzal elbánok... Akinek nem tetszik, az majd
                            megmondhatja.</p>
				<p>Hallgattak. Ronny odadobott egy pénzdarabot az asztalra, azután kiment,
                            és bevágta maga mögött az ajtót, hogy csak úgy rezgett.</p>
				<p>A nehéz csend még ott lebegett vagy két másodpercig. Azután először egy
                            szék recsegett, amit valaki közelebb húzott az asztalhoz, majd néhányan
                            megtalálták a méltó felháborodás hangját.</p>
				<p>- Nem tudom, hogy miért tűrik ezt?! - kiáltotta a vegyeskereskedő. -
                            Valósággal garázdálkodik itt a városban!</p>
				<p>- Csak nem képzeli, hogy odaállok egy ilyennel?... - felelte Forster.</p>
				<p>- Megmondom a seriffnek, hogy tiltsa el a helyiségemből - csapott az
                            asztalra Hiller.</p>
				<p>A cowboyok más szempontból fogták fel az ügyet.</p>
				<p>- Ostobaság, hogy nem merünk felelni neki - mondta az egyik - hiszen már
                            csak az árnyéka önmagának.</p>
				<p>- Azt hiszed, ha valaki sovány, az már gyenge is?</p>
				<p>- Azt nem tudom - felelte a másik -, de annyi bizonyos, hogy aki remegő
                            kézzel tartja a cigarettát, az nem kezeli olyan biztosan a revolvert,
                            mint régen...</p>
				<p>- Csak azt nem értem - fordult az egyik favágó a postamesterhez -, hogy
                            miért nem megy el Arizonából vagy legalább erről a vidékről, ahol
                            ismerik.</p>
				<p>- Mert csökönyös és rosszindulatú ember - mondta a postamester. - Mert
                            fejébe vette, hogy az egész város fog elköltözni innen miatta.</p>
				<p>- És nincs, aki elbánjon vele?</p>
				<p>Néhány másodpercig zavartan hallgattak, azután a postamester igyekezett
                            hetyke hangon felelni:</p>
				<p>- Rendes nyugati ember nem áll oda az ilyennel...</p>
				<p>- Azután... - dünnyögte a vegyeskereskedő - veszett ember, akitől minden
                            kitelik... olyan, mint az ördög...</p>
				<p>Zavartan hallgattak.</p>
				<p>- De hiszen úgy néz ki, mint aki eldől, ha mellbe lökik erősen.</p>
				<p>- Hm... mégsem ajánlom, hogy mellbe lökje. Vagy ki tudja... Az is lehet,
                            hogy legyöngült, és csak a neve meg a híre védik meg attól, hogy
                            elbánjanak vele...</p>
				<p>A helyiség legtávolabbi zugában, szinte észrevétlenül egy karvalyorrú,
                            ősz ember ült. Sok ránc barázdálta keresztül-kasul az arcát. Miután
                            Ronny elhagyta a helyiséget, az ősz ember előrejött. Kissé hajlott
                            háttal, lomha testtartással járt, mintha széles vállú, domború mellkasú
                            felsőtestét nehezen hordaná. Nagy erejű emberek lépnek ilyen
                            majomszerűen ingadozó járással, lengő karokkal. Keskeny szája kissé
                            ferdén húzódott bal felé attól a ránccá beidegződött állandó gúnyos
                            mosolytól, amely ezt az arcot annyiszor tette rosszindulatúvá, ravasszá
                            vagy gyanakodóvá. A roppant vállú ember felső karján szinte láthatóan
                            duzzadt a kabát az izmoktól. A herkulesi megjelenés nemcsak ősz és
                            ráncos külsejével, hanem értelmes magas homlokával, okos szemével is
                            ellentétben állt. A fej egy ravasz diplomatára emlékeztetett, a roppant
                            vállak, a majomszerűen lengő karok faragatlan, nyers díjbirkózóra.</p>
				<p>- Ki volt ez az ember? - kérdezte az ismeretlen, ősz vendég
                            Hillertől.</p>
				<p>- Aki elment?... Ronald Kerry - felelte a kocsmáros, kissé kedvetlenül,
                            mint aki nem szeret erről beszélni.</p>
				<p>- Meg tudná magyarázni az iménti jelenetet?</p>
				<p>- Mit kell magyarázni?... - felelte egyre kelletlenebbül a kövér Hiller.
                            - Kötekedik az emberekkel... És hát... Szóval elkerülik a nézeteltérést
                            vele... Fizetni tetszik?</p>
				<p>- Félnek tőle, vagy lenézik?</p>
				<p>- Hát... ez is, az is... De nem tartozik rám.</p>
				<p>- Ember! Mi a fenét titkolózik? Azt higgyem talán, hogy errefelé nem
                            mernek elbánni egy részeg garázda csavargóval?</p>
				<p>- Ha bosszantja, menjen utána és verje meg... Lehet, hogy errefelé még
                            tanulhat valamit egy részeg csavargótól is.</p>
				<p>- Nézze kérem, én nem szeretem a kertelést, és kíváncsi vagyok az iménti
                            jelenet értelmére. Ez a Ronny tett valamit, amiért errefelé megvetik,
                            ezért gúnyolja az embereket. Viszont olyan legénynek tartják, akivel
                            szemben nem tanácsos erélyesnek lenni.</p>
				<p>- Mondjuk, hogy így van. Én semmi esetre sem ártom magam Ronny
                            ügyeibe...</p>
				<p>- Gonosztevő?</p>
				<p>- Én ezt nem mondtam rá - tiltakozott hevesen Hiller. - Szabályosan
                            felmentették... És különben is, hagyjon békét nekem...!</p>
				<p>Az őszhajú ledobott egy pénzdarabot az asztalra, és kiment a helyiségből.
                            Még látta Ronald Kerryt, amint kantárjánál fogva vezette a lovát.
                            Olykor-olykor, a falnak dőlve elindul az utcán. Az idegen szintén
                            elkötötte a fogadó tornácoszlopához kötött lovak közül a saját állatát,
                            és követte a részeget.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Az egyik cowboy a kártyázók közül most odaszólt Hillernek:</p>
				<p>- Mit járatod a szádat, Jeff?... Lehetne annyi eszed, hogy ne beszélj
                            ennek az idegennek Ronnyról.</p>
				<p>- Miért, mit mondtam? Hallottátok mind, hogy faggatott, és én nem akartam
                            válaszolni - mondta kissé ijedten Hiller. - Végre is süketnémának nem
                            tettethetem magam.</p>
				<p>Körülnézett, mint aki helyeslést vár, de az emberek behúzták a nyakukat.
                            Collins, a fegyverkovács vállat vont:</p>
				<p>- Nem kell okot adni annak az alaknak arra, hogy itt verekedést kezdjen.
                            Ez a legokosabb. Nem?</p>
				<p>A vegyeskereskedő élénken bólogatott.</p>
				<p>- De mennyire!</p>
				<p>- De hát mit mondtam? - siránkozott Hiller.</p>
				<p>- Azt mondtad, hogy felmentették.</p>
				<p>- Na és?... Az is sértés, ha valakit felmentenek? Ha azt mondtam volna,
                            hogy elítélték, az egészen más lenne...</p>
				<p>- Az lett volna az igazságos... - dörmögte az egyik favágó.</p>
				<p>Az egyik asztal mellől Wichy, a lóvadász emelkedett most fel, és az
                            asztalra csapott.</p>
				<p>- Hát én véget vetek ennek! Egy részeges, tántorgó fickóról van szó, és
                            ti úgy beszéltek róla, mintha ma is az lenne, aki volt.</p>
				<p>- Nagyon helyes! - mondta az egyik cowboy. - Legfőbb ideje, hogy próbát
                            tegyünk vele. Valamennyien úgy érezzük, hogy Ronny már nem a régi. Csak
                            éppen meg kellene győződni valakinek erről, és mindenki a másiktól
                            várja, hogy megfeleljen Ronnynak.</p>
				<p>- Hát én kipróbálom! Ha ide beteszi még egyszer a lábát és nem viselkedik
                            tisztességesen, akkor elbánok vele - jelentette ki Wichy.</p>
				<p>Izmos ember volt. A lóvadász mind kemény legény. Sokszor hetekig nyargal
                            hegyen-völgyön át egy szép állat nyomában, és ha nem jár hiába, akkor
                            veszélyes munkával, amihez kitűnő ideg, elsőrangú izomerő szükséges,
                            foglyul ejti a vadlovat. Ezért mindannyian úgy érezték a helyiségben,
                            hogy valóban Wichy az, aki alkalmas arra, hogy kísérletet tegyen
                            Ronnyval, miután a lóvadász mesterségénél fogva megszokja a bizonytalan
                            és kockázatos vállalkozásokat.</p>
				<p>- Nem vagyok híve a verekedésnek - mondta a postamester -, de helyeslem
                            Mr. Wichy elhatározását. Nemcsak azért, mert ez a Kerry kötekedik, hanem
                            elsősorban, mert szégyene a vidéknek. Nem hiszem, hogy van a nyugaton
                            még egy olyan város, ahol eltűrnék az ilyen... az ilyen...</p>
				<p>- Orgyilkost! - kiáltotta Wichy. Ijedt csend lett. - Mit hallgattok el?
                            Torkig vagyok evvel az ostobasággal. Ha ezerszer mentették fel, akkor is
                            orgyilkos! Ha legközelebb bejön a kocsmába, itt mindenki előtt a szemébe
                            mondom, hogy valamennyien azt tartjuk...</p>
				<p>- Kérem, kérem... - szólt közbe a vegyeskereskedő. - Csak a maga nevében
                            beszéljen.</p>
				<p>- Igaza van Wichynek! - szólt közbe az egyik cowboy. A hangulat már olyan
                            volt Ronny ellen, hogy egy elszánt ember példája megindította a lavinát.
                            - Én is tudtára adom Ronnynak, hogy mit tartok felőle. Nevetséges, hogy
                            eddig nem tettük meg. Aki orvul lövi agyon az ellenfelét, az nem lehet
                            olyan veszélyes férfi, mint amilyennek Ronnyt tartjuk. Ha valóban olyan
                            lenne, akkor szemtől szembe küzdött volna Teddy Backkel.</p>
				<p>A hangulat egyszerre bizakodó és elszánt lett. Az emberek érezték, hogy
                            végre leszámolnak majd az orgyilkossal. Ronald Kerry ezalatt kiszáradt
                            torokkal, tántorogva bandukolt Winston főutcáján. A lovát már régen
                            elengedte, de az állat értelmesen, lassan lépegetett gazdája mögött.
                            Valamikor talán szép, nemes mén lehetett, de most inkább a nagyvárosok
                            egyfogatú kocsija előtt trappoló gebékre emlékeztetett. Beesett
                            horpaszai, komikusan kiszögellő lapockacsontjai azt mutatták, hogy
                            agyonhajszolt, rosszul táplált, végsőkig leromlott állat. Olyan volt,
                            mint a gazdája: elhanyagolt, sáros, poros, jóformán csont és bőr.</p>
				<p>A forgalmas úton mintha egy toprongyos kísértet járna a lovával, az
                            emberek keresztülnéztek a részeg alakon. Aki szembejött, nagy ívben tért
                            ki előle, akik a gyalogjárón haladtak, az eget vagy valamelyik háztetőt
                            nézték Ronald feje felett, és hajdani jó cimborája, egy kereskedő
                            gyorsan bement a boltjába, mikor meglátta. Ronny olykor felvonta a
                            vállát és egy-egy apró kézmozdulatot tett, mint aki magában beszél. Néha
                            megállt dülöngélve, és kihívóan nézett a feje felett elmélázó emberekre,
                            de egyetlen tekintetet sem sikerült elfognia. Winston lakói közül senki
                            sem nézett rá. Ahogy a bandukoló mén mögéje ért és orrával súrolta a
                            vállát, mintegy nógatva a gazdáját, Ronny meginogott, azután egy oldalt
                            kitérő, nagy kaszáló lépéssel ismét továbbment, valamit morogva.</p>
				<p>Ronny magával hordta a “lepracsengettyűt”. A középkor bélpoklosai
                            kötelesek voltak egy-egy csengettyűt rázni, ha emberek között jártak,
                            hogy messze elkerülje őket mindenki, aki egészséges. Ilyen láthatatlan
                            csengettyű: egy hátulról lepuffantott ember lélekharangja csilingelt
                            Ronny körül.</p>
				<p>Arizonában előfordult már, hogy törvényen kívül helyezett rablót nem
                            sikerült kézre keríteni, mert bátorsága és néhány jótette, amellyel
                            szegényeken segített, tetszett az embereknek. Előfordult, hogy
                            jószándékú betörőt, ha büntetését kitöltötte, megtűrtek maguk között.
                            Volt már eset rá, hogy egy vagy más okból felakasztott gyilkost is
                            részvéttel emlegettek, de Ronald Kerry számára nem volt egyetlen jó
                            szavuk, egyetlen tekintetük sem. Nem akadt farm, amelyiken megmaradt
                            volna cowboy, ha Kerryt alkalmazzák, messze környéken nem volt kocsmai
                            asztal, ahová leülhetett volna más ember mellé, nem akadt senki aki
                            megszólítsa, nem lehetett olyan beteg, hogy bárki megsajnálja, a
                            bélpoklosok elátkozott csengettyűje szüntelenül szólt körülötte.</p>
				<p>Orgyilkos!</p>
				<p>Talán jobban megértik, hogy mit jelent ez a szó a kemény, de erkölcsös és
                            íratlan törvényeiben kíméletlenül szigorú vadnyugaton, ha azt mondom,
                            hogy éppen úgy néztek Ronnyra, mint New Yorkban egy tisztes polgárra,
                            akiről kitudódott, hogy emberhúst eszik.</p>
				<p>Ronald Kerrynek állandóan viszálya volt Theodor Backkel. Mindenki tudta,
                            hogy előbb-utóbb összecsapásra kerül közöttük sor. Két olyan emberről
                            volt szó, akik száz lépésről keresztüllőtték a kőr ász szívét, és
                            kétszer nyerték holtversenyben a kormányzó évi nagydíját, amiért Arizona
                            állam legjobb lovasai szálltak nyeregbe. Látszólag barátok voltak, de ez
                            a barátság a nyájas gúny késélén táncolt. Mindenki tudta, hogy egyszer
                            el kell dönteni, ki az erősebb: Teddy vagy Ronny? Azután jött egy leány
                            keletről, Attle nyomdász unokahúga. Ronny és Teddy, a két “barát” ismét
                            egyforma szerencsével versenyeztek. De amíg a kormányzó nagydíját el
                            lehet osztani két részre, egy keletről érkezett leány szíve legalábbis
                            együgyű férfiak felfogása szerint, oszthatatlan, és csak teljes
                            egészében nyerheti el valaki. Joan Attle talán különös kedvtelést is
                            talált abban, hogy a két veszettül elszánt legényt versengeni lássa.
                            Miss Attle-nak ez tetszett. Mit tudják Bostonban vagy Philadelphiában,
                            hogy errefelé a sűrű férfivér még ismeri az egyszerű ősi törvények
                            parancsát? Mit tudnak az ilyesmiről keleten, ahol teliholdas éjszakákon
                            nem hallatszik az éhesen ügető farkas panaszos üvöltése?</p>
				<p>Hiller vendéglőjében azután megtörtént egy napon a döntő szóváltás. A
                            gúnyos, éles vitát Teddy Back így fejezte be:</p>
				<p>- Elég a fecsegésből. Ha éjszakára kisétálsz Fred Martins erdejébe, rám
                            találhatsz a pataknál, ahol a villámsújtotta fenyő van. Azt hiszem,
                            megértettél. Éjfélre ott leszek. Nem szeretnék hiába várni rád, Ronald
                            Kerry!</p>
				<p>- Légy nyugodt - és még kétértelműen hozzátette -, nem fog rád virradni,
                            Teddy Back.</p>
				<p>- Örülök, hogy megértettük egymást, Ronny. Addig is jó lesz, ha ma nem
                            iszol többet.</p>
				<p>- Gondolod? Hiller! Dupla whiskyt!</p>
				<p>A körülállók komoran hallgatták őket. Ronny felhajtotta a whiskyt.
                            Akkoriban is szerette az italt, de több mértékletességgel fogyasztotta.
                            Sohasem látták poros vagy szakadt ruhában, lovának szőrén megcsillant a
                            napfény, olyan tisztán és ápoltan tartotta. Ronny a híres Greenwood
                            mintafarmon volt intéző. Teddy Back egy kis fűrésztelepet bérelt Martins
                            erdejében. Abban az erdőben, ahová Ronnyt éjféli találkozóra hívta.</p>
				<p>Ronny, akit különösen nyakas természete miatt akkoriban a “csökönyös
                            Kerrynek” neveztek, olyan részegen szállt nyeregbe, hogy néhány
                            másodpercig inga módjára lengett jobbra-balra a felsőteste, amíg a
                            megfelelő pozícióba jutott ahhoz, hogy sarkantyút adjon a lónak.</p>
				<p>- Hej, Ronny! - kiáltott rá Hiller, aki egy borosüveggel a kezében a
                            tornácig kísérte. Elküldöm a fiút Teddyhez, és megmondom, hogy holnapra
                            halasztod a találkozót.</p>
				<p>- Mit halasztok?... Találkozót halasztani?</p>
				<p>- Nincs esélyed ilyen részegen...</p>
				<p>Ronny előrántotta a revolverét, és odalőtt Hillerre. Csörrenés
                            hallatszott. Hiller kezében szilánkokra tört a keresztüllőtt üveg, és
                            míg a kövér vendéglős az ijedtségtől dermedten, szájtátva állt, Ronny
                            felkacagott, és máris nyargalt eszeveszetten, egy gomolygó porfelhő
                            közepén.</p>
				<p>Másnap reggel Teddy Backet holtan találták a villámsújtotta fenyő
                            közelében. Hátulról érte a lövés, és a golyó egy fontos ideggócnál a
                            gerincébe fúródott. Ronald Kerryt letartóztatták. A vádlott tagadta
                            bűnösségét, és az esküdtszék “meggyőző bizonyítékok híján”
                            felmentette.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Ronny nem hagyta el Arizonát. Sőt, Winstont sem. Hogy miért? Maga sem
                            tudta. Csökönyössége, szívóssága, makacssága lehetetlenné tette
                            számára, hogy ne szálljon szembe valamivel, ami ellene irányul. Az
                            emberek elkerülték, mint a bélpoklost.</p>
				<p>A Greenwood-uradalomból természetesen nyomban menesztették. Munkát sehol
                            sem kapott. Épp ezért maradt. Ne higgye Greenwood, ne higgyék ezek az
                            emberek, ezek a senkik... Hogy mit ne higgyenek, azt már sohasem
                            gondolta végig. Ennyi elég volt ahhoz, hogy kihívóan járjon köztük,
                            készen minden pillanatban arra, hogy szemébe mondják azt a véleményt,
                            amit a háta mögött beszélnek, és akkor... akkor kitörne belőle minden!
                            Joan Attle természetesen nyomban visszautazott keletre. Az a másik lány,
                            akivel Joan érkezéséig jól megértették egymást a szomszédos Viscouns
                            községben, Elly Harrisson, nyomtalanul eltűnt a környékről, és soha
                            többé nem tért vissza Arizonába.</p>
				<p>De Ronny maradt. Lerongyolódott, az alkohol végleg hatalmába kerítette,
                            heteken át csak egy-egy elkerülhetetlenül szükséges szót váltott egy
                            kereskedővel vagy valami idegennel. Sokszor néhány napra eltűnt a
                            városból. Eleinte azt hitték, hogy mégiscsak más vidékre költözik, de
                            azután ismét megjelent, még lomposabban, züllöttebben, részegebben,
                            kihívóbban, és egy farkasbőrt adott el Goddardnek, a szőrmekereskedőnek.
                            Azután ott ődöngött a városban, amíg pénze volt, egyedül, kiátkozottan,
                            elvadultan...</p>
				<p>Most is Goddardhoz ment. A kereskedő komor, hűvös arckifejezéssel
                            biccentett Ronny felé.</p>
				<p>- Hoztam valamit, Goddard... - mondta, és csomagot hozott be, ami eddig a
                            nyereg mögött volt a lóra kötve.</p>
				<p>- Nem járnak most erre a vásárosok - felelte kedvetlenül Goddard.</p>
				<p>- Ezt azért mondod, vén hiéna hogy még jobban megzsarolj. Pedig, amit
                            most hozok, annak meg kell adni az árát... Kis híján én is megadtam.</p>
				<p>- Én csak annyit tudok adni...</p>
				<p>Nem folytatta. Csodálkozva nézte a szőrmét. A kihalófélben lévő óriás
                            szürkemedve bundája került elő az elvágott kötelek között széthulló
                            csomagból. A világosszürke, hatalmas szőrmecsomók itt-ott sötét foltba
                            tapadtak össze a vértől.</p>
				<p>- Szürkemedve... hol lőtted?</p>
				<p>- A Sziklás-hegységben. Mit adsz érte?</p>
				<p>Az ajtó előtt megjelent egy pillanatra a széles vállú, ősz ember ráncos
                            arca. Goddard időközben visszanyerte higgadtságát.</p>
				<p>- Hát... ez szép vadászteljesítmény... igazán csodállak, de mint
                            szőrme...</p>
				<p>Ronnynak már nagyon kiszáradt a torka, és egyetlen centje sem volt.</p>
				<p>- Pokolba az üres szavakkal! - kiáltotta rekedten. - Azt kérdeztem, hogy
                            mit adsz érte?</p>
				<p>- Igazán nem áldozhatok többet húsz dollárnál erre a szőrmére...</p>
				<p>- Rabló!... Azt hiszed, azért, mert ki vagyok szolgáltatva neked...</p>
				<p>- Én csak megmondtam az árát. Ha tetszik, itt hagyod, ha nem, úgy is
                            jó.</p>
				<p>Ronnynak fejébe szaladt a vér.</p>
				<p>- Hát nem!... Érted?! Nem... Azért sem! Inkább darabokra vágom és
                            eldobom... Te dögmadár!</p>
				<p>Gyorsan összecsomagolta a bőrt, és ment. A nap forrón sütött, a ló búsan
                            bólogatva lépkedett mögötte. Egy ház előtt kisgyermekek nézték,
                            kíváncsi, tágra nyílt szemmel, és mikor Ronny feléjük fordult, lassan,
                            ijedten egymásba fogódzva a falhoz húzódtak...</p>
				<p>A szomjas, porlepte, fáradt emberre úgy hatott ez a jelenet, mintha a
                            torkát szorítanák meg. Szeretett volna vaktában lövöldözni a
                            járókelőkre. De a nap egyre forróbban tűzött, a por egyre kesernyésebb
                            ízzel rakodott le a szájában, és úgy áhítozta az italt, mint egy
                            eltévedt sivatagi vándor.</p>
				<p>Arra nem is gondolt, hogy visszamenjen Goddardhoz, és odaadja a bőrt húsz
                            dollárért. Még ha valóban az életét válthatta volna meg ezzel a pénzzel,
                            akkor sem... A sarkon feltűnt egy facsoport mögül Hiller vendéglője.
                            Ideges, gyors mozdulatokkal odakötötte a lovát az egyik oszlophoz, és
                            bement.</p>
				<p>A moraj ismét úgy elhalkult, mint a délután folyamán, mikor itt járt. De
                            most nem nézett sem jobbra sem balra, hanem egyenesen a söntéspolchoz
                            ment.</p>
				<p>- Hiller! - mondta a kövérnek. - Egy bőrt hoztam neked. Vedd meg
                            tőlem.</p>
				<p>A kocsmáros, akit a támadó hangulat heve szintén magával sodort, kissé
                            nyersen felelt:</p>
				<p>- Nem vagyok bőrkereskedő, ezt tudhatod.</p>
				<p>- Megveheted dísznek, a kocsmád falára. Odaadom olcsón! Nézd meg...</p>
				<p>Wichy lassan előrejött. Az egyik cowboyfiú letette a kártyát és felállt.
                            A vegyeskereskedő gyorsan hazament. Vihar előtti fülledt, feszült
                            hangulat ült a helyiségen.</p>
				<p>Ronny elvágta a köteleket.</p>
				<p>Wichy cigarettára gyújtott, kissé megigazította az övét, és lassú, hetyke
                            léptekkel odalépett Ronald Kerry mellé.</p>
				<p>- Nézd! Itt a bőr! - mondta Ronny Hillernek... - Mennyit adsz érte?</p>
				<p>Felemelte a földről a szürkemedve kócos, hosszú szőrű, mocskos bundáját,
                            és magasra tartotta.</p>
				<p>- Szürke... medve... - dadogta Hiller, és csodálkozva hátralépett. Wichy
                            meg sem mozdult.</p>
				<p>Nagy csend lett.</p>
				<p>- Na mit bámulsz? - kiáltotta nyersen. - Adsz érte valamit vagy nem?</p>
				<p>Egy szék reccsent. A cowboy ismét visszaült. Hiller összeszedte magát.
                            Végre is nem kellett tartania Ronnytól. Mentegetődzve vonta fel a
                            vállát:</p>
				<p>- Nem tudom, mit kezdjek vele... ha... ha éppen megkérsz rá... - először
                            ki se merte mondani - adhatok nyolc dollárt... Ez nagyon kevés... de én
                            nem vagyok...</p>
				<p>- A tied! - Keresztülhajította a polcon a bőrt. - Whiskyt! Gyorsan!</p>
				<p>Csak most vette észre Wichyt, aki mozdulatlanul állt mellette. Sötét
                            pillantással végigmérte a lóvadászt:</p>
				<p>- Talán nekem akarsz valamit mondani, Wichy? - A másik nyelt egyet.</p>
				<p>- Szép medvebőr - felelte, és zavartan körülnézett.</p>
				<p>- Igen... Elég szép...</p>
				<p>Wichy még ott állt egy-két másodpercet, azután lassú léptekkel a helyére
                            ment és leült.</p>
				<p>Ronny felhajtotta a whiskyt. Szokása szerint háttal a polcra
                            támaszkodott, két könyökére dőlve cigarettára gyújtott, és megvetően,
                            lebiggyesztett szájjal nézett szét.</p>
				<p>Csend volt.</p>
				<p>Valaki a poharához nyúlt, egy másik az asztal alá nézett, és igen sokan
                            bámulták a mennyezetet, valamint a falakat, mintha különlegesen szép
                            domborműveket tanulmányoznának.</p>
				<p>De senki sem tette próbára Ronald Kerryt...</p>
				<milestone n="3" unit="endSubChapter"/>
			</div>
			<div type="chapter">
				<head>MÁSODIK FEJEZET</head>
				<head>A Lonsdale család jó híre</head>
				<milestone n="1" unit="startSubChapter"/>
				<p rend="head">1.</p>
				<p>A nyomasztó csendben bántóan hallatszott a kerek falióra ketyegése. Nyílt
                            az ajtó, az ősz, széles állú ember lépett be rajta. Egyenesen Ronnyhoz
                            ment.</p>
				<p>- George Lonsdale vagyok. Beszélni szeretnék magával, Mr. Kerry.</p>
				<p>Ronny kissé meghökkent. Fél éve, mióta Teddy Back meghalt, még senki sem
                            mondta neki, hogy beszélni szeretne vele.</p>
				<p>- Honnan tudja a nevemet?</p>
				<p>- Megkérdeztem valakitől.</p>
				<p>- És egyebet nem mondott az illető, csak a nevemet?</p>
				<p>- Mást nem mondtak...</p>
				<p>- Errefelé nem szívesen beszélnek velem - mondta, és gúnyos, kihívó
                            pillantással nézett körül.</p>
				<p>- Szükségem lenne egy használható legényre a farmon. Ha van kedve,
                            leszerződhet. Napi három dollár és ellátás.</p>
				<p>Ronny még jobban meghökkent. Szokatlanul szép ajánlat volt.</p>
				<p>- Hol van a farmja?</p>
				<p>- Majdnem Mexikó határában, a Colorado fennsíkján.</p>
				<p>- Úgy... És tud rólam mindent?</p>
				<p>- Nem tudok semmit. De remélem, hogy beválik a munkánál.</p>
				<p>Ronny vigyorgott, azután hátraszólt:</p>
				<p>- Whiskyt...</p>
				<p>- Nos? Van kedve?</p>
				<p>- Nekem van... Három dollár szép fizetés. Csak kérdés, hogy megfelelek-e?
                            Ugyanis... amint ezt a jelenlevő urak magatartásából láthatja... Én
                            hétszer átkozottabb vagyok Káinnál... - felhajtotta a whiskyt. - Én
                            Arizona lakosai szerint orgyilkos vagyok.</p>
				<p>Az idegen hallgatott.</p>
				<p>- Nos? Még mindig fenntartja, hogy alkalmaz három dollárért?</p>
				<p>- Nem - felelte Lonsdale tűnődve -, ezek után felemelem az ajánlatomat
                            napi öt dollárra.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>A vendéglő előtt lóra ültek.</p>
				<p>- Én itt maradok néhány napig Winstonban. De szeretném, ha maga nem várna
                            meg - mondta Lonsdale. - Jó lesz, ha kissé megismerkedik a hellyel, ahol
                            dolgoznia kell.</p>
				<p>- Igaza van - felelte nehezen forgó nyelvvel. - Nem árt a munkahelyet
                            megismerni.</p>
				<p>- Maga csakugyan orgyilkos? - kérdezte különösebb érdeklődés nélkül, csak
                            úgy társalogva a farmer.</p>
				<p>- Mi köze hozzá? - horkant fel kihívóan. - Az ügyeimhez semmi... köze...
                            érti? Ha azért alkalmazott, hogy megtudjon valamit... Akkor!</p>
				<p>- Szó sincs róla - felelte gyorsan Lonsdale. - Ami a munkahelyét illeti,
                            azt hiszem, az Egyesült Államok legszebb vidékén fog dolgozni. Kissé
                            furcsa neve van a gazdaságnak, úgy ismerik a környéken, hogy
                            Lonsdale-vár. Ennek az az oka, hogy a birtok közel fekszik a navajo
                            indiánok földjéhez, és dédapám kissé erődszerűen építette a
                            Lonsdale-házat, mert állandóan számolni kellett a rézbőrűek támadásával.
                            A Lonsdale-vár kis híján százéves.</p>
				<p>- Azon a vidéken még ma sem árt némi óvatosság... - bólogatott Ronny. Már
                            régen beszélgetett ennyit.</p>
				<p>- Az indiánokkal nincs baj a mi vidékünkön. Lovagoljon mindig észak felé
                            a Speek River mentén Prescottig. Ott már mindenki útbaigazítja. A birtok
                            a Colorado-fennsíkon fekszik, Prescott-tól néhány mérföldnyire.</p>
				<p>- Ad valami írást... az intézőhöz?</p>
				<p>- Maga az intéző - felelte egyszerűen Lonsdale. - Minek írás? Senki sem
                            fog kételkedni a szavában. Bullog, az eddigi intéző nemrégen meghalt, és
                            tudják, hogy keresek valakit a helyére.</p>
				<p>- De hát... - csodálkozott Ronny -, én igazán nem úgy festek, mint valami
                            intéző.</p>
				<p>- Bullog sem tűnt fel nagyvilági külsejével. Aki el tudja ejteni a
                            szürkemedvét, és valaha Greenwood farmján dolgozott, az megfelel az öreg
                            Bullog helyére. Szegény, egy hónapja, hogy meghalt.</p>
				<p>- Mi baja volt az elődömnek?</p>
				<p>- Kissé kényes természetű öregúr volt, és meghűlt egy reggelen, mert
                            mezítláb szaladt ki valami miatt a harmatos fűre. Köhécselni kezdett, és
                            elpatkolt. Csak jelentkezzék a farmon, az öcsém, aki a birtok
                            társtulajdonosa, jóindulatúan segítségére lesz a kezdet
                            nehézségeiben.</p>
				<p>Ronny csuklott egyet, és megigazította félrebillenő kalapját.</p>
				<p>- Öccse is van?... Két gazda lesz?</p>
				<p>- A voltaképpeni gazdája én leszek, de az öcsém is ott él a birtokon -
                            felelte Lonsdale, és megrántotta a kantárt. - Hát én visszafordulok. Az
                            utat megjegyezte?</p>
				<p>- Prescottig a folyó mellett, onnan a Colorado-fennsíkhoz.</p>
				<p>- Nem szeretném, ha véleménykülönbségünk lenne a tekintetben, hogy
                            előleget nem adok, mert látnom kell, hogy megállja-e a helyét, mielőtt
                            alkalmazom.</p>
				<p>- Egy véleményen vagyunk... És mennyi a próbaidő?</p>
				<p>- Semmi. Ha megérkezem, és látom, hogy átvette a munkakörét, akkor nem
                            lesz oka panaszra a szűkmarkúságom miatt. De hát mit tudom én, hogy nem
                            szalad-e el mindjárt, ha látja, hogy nehéz betölteni, amit vállalt?
                            Először bizonyulnék rossz emberismerőnek, ha így lenne. Az öcsémnek
                            mondja azt, hogy magában megtaláltam azt az embert, akire szükség van.
                            Örülni fog, hogy végre betölti valaki a szegény köhögős Bullog helyét.
                            Ami a legényeket illeti, nem mondhatok magának mást, mint azt, hogy ezek
                            a cowboyok úgy élnek, mint a testvérek...</p>
				<p>- Akkor... Akkor miért mondta... hogy két dollárral többet ad egy
                            orgyilkosnak?</p>
				<p>- Azért, fiam - mondta nyájasan az ősz úr -, mert családunk sok lelkészt
                            adott az Egyesült Államoknak, és hitünk az, hogy többet ér egy megtért
                            bűnös száz igazhívőnél. Ott van például az első legény, Myron Halsey, ez
                            valamikor bandita volt, ma minden vasárnap ellovagol Prescottba az
                            istentiszteletre, és jámborabb, szelídebb cowboy nem él a környéken. A
                            hosszú Dick nyolc év előtt egymaga kirabolta Silver City bankját, ma
                            csendesebb ember, mint bármelyik kiskereskedő a környéken. Gondolom,
                            hogy maga is megváltozik idővel...</p>
				<p>Ronny réveteg szemeivel zavartan pislogott.</p>
				<p>- Sajnos... elég nyakas természetem... van...</p>
				<p>- Azt láttam. Hát csak induljon útnak. Remélem, meg tudja értetni majd
                            magát az öcsémmel és a cowboyokkal.</p>
				<p>Lonsdale elvágtatott. Ronny ellenkező irányban ügetett tovább. Forrón
                            tűzött a nap, és ez sűrűbbé tette agyában az állandó alkoholmámor ködét.
                            Örült. Itt hagyja ezt a pokoli vidéket anélkül, hogy elsomfordált
                            volna... Mert mindenki hallotta, hogy őt elszerződtették. Ilyen
                            alkalmazást akkor is elfogad az ember, ha nem él kiátkozottan a
                            szülőföldjén.</p>
				<p>És milyen kiátkozottan! Olykor szekerek, lovasok jöttek szembe az úton és
                            kitértek előle. Elfordították tekintetüket, gyorsabb ügetésre fogták a
                            lovat, hogy elhagyják:</p>
				<p>Ott jön az orgyilkos!</p>
				<p>...Szinte nem is érezte, hogy lovagol. Ha felriadt kissé, úgy rémlett,
                            mintha egy helyben állva rázódna a nyeregben, olyan öntudatlanul ügetett
                            az úton. Elmosódó körvonalú fák, kivehetetlen alakú dombok egymásba
                            folyó képe iramlott el mellette, amint zötykölődve trappolt a
                            legcsekélyebb óvatosság nélkül, hiszen nem kellett törődnie a
                            szembejövőkkel: őt úgyis kikerüli mindenki.</p>
				<p>Jön az orgyilkos!</p>
				<p>Ha lezuhanna itt félig holtan a lováról, talán meg sem állnának mellette,
                            hogy felszedjék az útról és egy ital vizet adjanak.</p>
				<p>Nyolc-tíz poros, napbarnított cowboy jött szembe vele az úton, hogy
                            Hiller kocsmájában a munka utáni jól megérdemelt szórakozást
                            élvezzék.</p>
				<p>A vidám, hangos beszélgetés, mint láthatatlan karmester intésére,
                            megszűnt. Vigyorgó arcvonásaik elernyedtek, és két részre oszolva
                            elhúzódtak az útról...</p>
				<p>Jön az orgyilkos!</p>
				<p>...Mikor Ronny közéjük ért, megrántotta a kantárszárat, és állva maradt
                            az út közepén. Valamikor az ő legénye volt ez a néhány legény. Kissé
                            megingott a nyeregben. Rekedt, színtelen hangon szólalt meg:</p>
				<p>- Elmegyek, fiúk!... Egyiketekkel sem akarok kezet fogni... Elbúcsúzni
                            sem... Inkább úgy érzem, hogy... le kellene puffantani valakit... ahogy
                            szerettem volna... Gondoltam: ha egyszer meglincselnek... kilövök egy
                            töltés golyót... - Legyintett. - Oly mindegy... De figyeljetek: még
                            találkozunk... Hallani fogtok rólam. Ezt érzem most: még hallani fogtok
                            rólam...</p>
				<p>A legények csendben álltak. Valamikor szerették Ronald Kerryt, az
                            intézőt, és ezt az érzést most sem tudták teljesen kiirtani magukból. A
                            Nagybőgő, egy cowboy, akit különlegesen mély hangja miatt hívtak így,
                            valamivel előbbre jött.</p>
				<p>- Ide hallgasson, Ronny... Mikor én először hallottam azt a dolgot, nem
                            hittem el... Vártuk néhányan, hogy maga mond valamit. De semmit sem
                            mondott. Maga azt vallotta a bírónak, hogy ott sem volt Martins
                            erdejében... Mit szólna, ha egy ember, akinek nagyon fáj, hogy Ronald
                            Kerry orgy... szóval, akinek nagyon fáj... az kiment oda a
                            villámsújtotta fához, és megtalálta a maga lovának a patkónyomát?...
                            Mert ez az ember tudta, hogy Ronald Kerry lovának a hátsó jobb patkóján
                            véletlenül nagyobb fejű spanyol patkósróf van, amit ő hozott El Pasóból,
                            és odakölcsönözte, mikor Ronnynak eltört a patkója, és nem volt más sróf
                            kéznél... Ez az ember ott a villámsújtotta fenyőnél - folytatta mély
                            hangon a Nagybőgő - megtalálta a négy patkónyom elnyúlt lenyomatát a
                            nedves földben. Az egyik hátsó nagy fejű spanyol sróf volt... A másik
                            három a winstoni kovács kerek srófjával volt megerősítve. Jól
                            látszott...</p>
				<p>Ronny döbbenten nézett a Nagybőgőre. Ez egy pillanatnyi szünet után
                            csendesebben folytatta:</p>
				<p>- Mi vártuk... hogy azt mondja: “Ott voltam, de nem én tettem.” Mi
                            elhittük volna. Akkor is, ha felkötik. De maga azt mondta, hogy “nem
                            voltam ott”...</p>
				<p>- Na és?! - kérdezte nyersen, rekedten Ronny. Közben a dombok a lemenő
                            nap sötétlila pasztellderengésében mosódtak el, és az esteledő
                            országúton álldogáló cowboyok árnya egybeolvadt a mozdulatlan fák és
                            bokrok között táguló homállyal.</p>
				<p>- A bírónak nem mondtuk el. Mi nem áruljuk be magát, akkor sem, ha
                            megérdemli. De maga vegye tudomásul, hogy velünk ne játssza ezt a dacos,
                            kötekedő, titokzatos embert... Legalábbis addig ne játssza, amíg nem
                            felel arra a kérdésre, hogy ott volt-e Martins erdejében, vagy sem?</p>
				<p>- És ha ott voltam?!</p>
				<p>- Akkor mondja meg nyíltan, hogy mi történt Teddy Backkel?</p>
				<p>Ronny hirtelen oldalt hajolt a nyeregből. Szinte a Nagybőgő arcáig lógott
                            a feje, hogy érezte a feléje áramló alkoholbűzt.</p>
				<p>- Hát vedd tudomásul, Nagybőgő: ott voltam Martins erdejében! - kiáltotta
                            rekedten, azután úgy megsarkantyúzta a lovát, hogy az állat, mintha
                            akadályt venne, hatalmas szökelléssel iramlott neki az útnak.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Ahol a sebes sodrú, de keskeny Speek River egy holtág alatt a Coloradóba
                            ömlik, a domboldalban mozgalmas kis várost fejlesztett ki a délről
                            érkező bevándorlók forgalma. Ez volt Prescott.</p>
				<p>Idáig szakadatlan vágtában tette meg az utat Ronny, mintha kihalt volna
                            belőle minden nyugati tisztesség leromlott, hűséges ménjével szemben.
                            Bizonyos volt, hogy Proud, a rosszul táplált, ápolatlan ló előbb-utóbb
                            döglötten fog lezuhanni egy ilyen lovaglásban.</p>
				<p>Prescottban, talán mert hosszú út állott még előtte, kivételesen több
                            figyelemre méltatta Proudot: Megkérte a vendéglőst, akihez betért, hogy
                            lássa el mindennel a lovat. A kocsmáros, miközben az istállóba vezette
                            az állatot, fejcsóválva tapogatta meg a kiálló csontokat. Saját
                            jószántából szólt az egyik indián fiúnak, hogy dörzsölje le szegény
                            párát.</p>
				<p>Hiller nyolc dollárjából már alig volt valami pénz Ronnynál, de ezzel nem
                            törődött. Evett, és whiskyt ivott.</p>
				<p>- Messzi útról érkezett, amint a lován látom - jegyezte meg a kocsmáros,
                            miközben kiszolgálta.</p>
				<p>- Winstonból lovagoltam.</p>
				<p>Hosszú asztalnál ült, amelynél még hárman iddogáltak rajta kívül: a
                            Colorado révésze és két béreslegény.</p>
				<p>- Winstonban magam is jártam egyszer - mondta a révész. - Szép város.
                            Kár, hogy nem arrább fekszik, akkor a Colorado partján lenne, mert
                            hiába: város folyó nélkül, nem az igazi.</p>
				<p>Ronny elhatározta, hogy érdeklődik új gazdái felől.</p>
				<p>- Ismerősök a Philmore-hágón túl, a Colorado-fennsíkon?</p>
				<p>A vendéglős vállat vont.</p>
				<p>- Hát... Az ember ismeri a vidéket. De mit lehet ott különösebben ismerni
                            vagy nem ismerni?</p>
				<p>- Szép tájék - mondta a révész -, de nem telepedik ott le senki a navajók
                            miatt.</p>
				<p>- Pedig csoda hülye szokás ez - dörmögte közbe az egy cowboy és kése
                            hegyével húsdarabokat távolított el a fogai közül. - A navajók már régen
                            nem bántanak senkit.</p>
				<p>- Ma már legfeljebb a fehérek teszik bizonytalanná a Sziklás-hegység
                            útjait - jegyezte meg a révész.</p>
				<p>- Arra a vidékre készül? - kérdezte Ronnyt a kocsmáros.</p>
				<p>- Igen. Ismernek a Philmore-hágón túl egy bizonyos Lonsdale családot,
                            akiknek a házát Lonsdale-várnak hívják?</p>
				<p>A négy ember arca hirtelen elkomorult. Jelentősen összenéztek. Rövid
                            szünet után a révész megköszörülte a torkát, és tettetett közömbösséggel
                            mondta:</p>
				<p>- Igen... Ilyen nevű birtokosok laknak arrafelé...</p>
				<p>Csend lett. Ronny határozottan érezte, hogy egyszerre kellemetlen
                            hangulat választja el a társaságtól. A kocsmáros kenyérmorzsákat porolt
                            le az asztalról kötényével. Közben látszólag hanyagul és egykedvűen
                            odavetette Ronnynak:</p>
				<p>- Maga talán oda igyekszik?</p>
				<p>- Igen. Mr. Lonsdale felfogadott intézőnek a szerencsétlenül járt Bullog
                            helyére.</p>
				<p>A négy arc jéghideg pillantással, mereven nézett össze.</p>
				<p>- Na... én megyek - szólt a révész, és miközben távozott, pillanatig sem
                            vette le a szemét Ronnyról, még akkor sem, amikor meg kellett volna
                            fordulnia menés közben. Ezért aztán nekiment fejjel az ajtófélfának.</p>
				<p>A kocsmáros törte meg ismét a csendet.</p>
				<p>- Igen... Ez a Bullog szerencsétlenül járt. Azt is tudja, hogy mitől halt
                            meg?</p>
				<p>- Úgy tudom, köhögött.</p>
				<p>A három ember megint igen bután nézett össze. Azután az egyik cowboy
                            tűnődve vállat vont, és mintegy magyarázva Ronny szavainak értelmét, azt
                            mondta a kocsmárosnak:</p>
				<p>- Lehet, hogy köhögött. Az ember tüdeje nem jól bírja a revolvergolyókat.
                            De az ólom nem olyan, mint a halszálka, amit ki lehet köhögni... Azért
                            magam is valószínűnek tartom, hogy köhögött tőle egy kissé.</p>
				<p>Szóval Bullogot agyonlőtték. Úgy látszik, Lonsdale elhallgatott előtte
                            néhány dolgot.</p>
				<p>Közben a szomszédos asztalnál ülők is összesúgtak a vendéglőssel. Ketten
                            fizettek és mentek, másik kettő riadt kíváncsisággal méregette a rongyos
                            vendéget.</p>
				<p>- Talán... - szólt oda Kerry a kocsmárosnak - valami baj van ezzel a
                            Lonsdale-farmmal?</p>
				<p>- Tessék?... - topogott zavartan Silas. - Á... véletlenül egész rendes
                            család, csak... - hirtelen barátságosan ezt kérdezte: - Előhozassam a
                            lovát?... Nem jó ám éjszaka érkezni a hegyekbe...</p>
				<p>Most különös ember lépett be a vendéglőbe. Tekintélyes külsejű, egyenes
                            tartású egyén, akin akkor is meglátszott volna, hogy hivatalos
                            személyiség, ha nem viseli kabátján a seriffjelvényt.</p>
				<p>Egyenesen Ronny asztalához ment.</p>
				<p>- Ki maga?</p>
				<p>- Jó napot.</p>
				<p>- Én a seriff vagyok. Azt kérdeztem hogy ki maga?</p>
				<p>- Mire én azt feleltem, hogy jó napot. És nem hallottam, hogy
                            visszaköszönt volna. Vagy a seriff Prescottban nem szokott köszönni?</p>
				<p>- Figyelmeztetem, hogy errefelé megjárhatja az ilyen beszédmóddal. De ha
                            mindenáron akarja, hát: jó napot.</p>
				<p>- Ha mindenáron kíváncsi: Ronald Kerry vagyok.</p>
				<p>- Honnan jött?</p>
				<p>- Winstonból. Megtudhatom, hogy miért ez a rendkívüli kíváncsiság?</p>
				<p>- Bizonyára tudja. Ha letagadja, az sem érdekel. Úgy hallom, hogy a
                            Colorado-fennsíkra igyekszik?</p>
				<p>Valaki tehát elment a seriffhez, és beszélt róla. Talán a révész vagy
                            egyike a cowboyoknak. De miért? És miért jött ilyen hirtelen a
                            seriff?</p>
				<p>- Jól hallotta - felelte -, a Colorado-fennsíkra készülök.</p>
				<p>- Hát ha akar, máris indulhat. Vagy pihenjen egy órát, azt sem bánom.</p>
				<p>- És miért, ha szabad kérdeznem?</p>
				<p>- Mert errefelé nem vagyunk elragadtatva az olyan emberektől, mint
                            maga.</p>
				<p>Ronald felemelkedett, a seriff elé állt, és végignézte a cipője
                            orráig.</p>
				<p>- Ismételje meg, amit mondott.</p>
				<p>- Bele akar kötni a seriffbe? - kérdezte figyelmeztetően a kocsmáros.</p>
				<p>- Feltételezem, hogy errefelé nem hitvány, gyáva fickókat választanak
                            seriffnek, akik csak a hatósági jelvénnyel állnak helyt egy
                            sértésért.</p>
				<p>- Ember! - szólt rá a seriff -, azt hiszi, félek magától? Ha csak
                            megmoccan, keresztüllövöm. - Mindkét keze egy-egy revolver agyán
                            nyugodott.</p>
				<p>- De ezt csak mint seriff meri mondani.</p>
				<p>- Miért? Talán azt hiszi, ha a két kezemben egy-egy revolver van, akkor
                            mint magánember nem lövöm keresztül elég jól?</p>
				<p>- Azt.</p>
				<p>A seriff egyik kezével levette a jelvényt, és ismét megfogta a két
                            revolvert.</p>
				<p>- Well. Most nem vagyok seriff és megismétlem: nem szeretjük errefelé az
                            olyan em...</p>
				<p>Mikor idáig ért a beszédben, úgy bukott hanyatt, hogy az ötlépésnyire
                            álló asztalok és székek között, mindent felborítva, recsegő bútorok és
                            csörömpölő edények társaságában terült el a földön.</p>
				<p>Az emberek nem tudták, hogy miért? Egy tompa puffanást hallottak, és a
                            seriff repült. De Ronny ütését senki sem látta. Winstonban
                            felvilágosíthatták volna őket erről a varázslatos ökölcsapásról, amely
                            szinte gyorsabb az emberi szem által észlelhető mozgásnál, és akit elér,
                            az úgy terül el, mintha villám sújtotta volna.</p>
				<p>Maradék pénzét az asztalra dobta, és ment. De a küszöbön megállt, és az
                            ajtó előtt bámészkodók felé fordult. Valahol hátul állt a révész. Ronny
                            nyolc ember feje felett átnyúlt, és mint valami rongyot, rántotta oda a
                            hatalmas alakot.</p>
				<p>- Mit mondott maga a seriffnek rólam? Mi?</p>
				<p>A révész elfehéredett, de nem hátrált meg.</p>
				<p>- Azt mondtam, hogy maga Lonsdale-ékhoz megy intézőnek. És eressze el a
                            kabátomat! Itt nem fog...</p>
				<p>Ronny csavart egyet a kabáton, hogy a révész válla a füléig húzódott, és
                            kiszorult mellkasából a lélegzet, aztán egészen maga elé rántotta:</p>
				<p>- Az egyik ott bent már elmagyarázta, hogy mi a kifogás ellenem errefelé.
                            A Lonsdale-ék talán rablók?... Felelj, mert!...</p>
				<p>- Nem mondtam... Én csak figyelmeztettem. Mit akar tőlem?</p>
				<p>Ronny valami morgást hallott a háta mögött. Megfordult. Vagy hatan
                            közeledtek. Az a két cowboy, akikkel együtt ült, vezette az
                            embereket.</p>
				<p>- Ez az! - mutatott rá az egyik. - Látjátok! Máris belekötött
                            valakibe!</p>
				<p>- Megtámadta a seriffet! - hangoskodott a körülállók egyike. Úgy
                            látszott, hogy azonnal meglincselik. A révészt, mint valami pelyhet
                            emelte a levegőbe, és belevágta a közeledő csoportba. Néhányan
                            kalimpálva szétbuktak, és kissé tágult a kör. Ronny már egy ugrással az
                            istállónál termett.</p>
				<p>Mikor becsukta maga mögött az ajtót, az első golyó forgácsokat
                            fröcskölve, keresztülütötte a deszkát. Kint a lincselésre készülő tömeg
                            morajlott. Négy-öt golyó a deszkát törte most át.</p>
				<p>Körülnézett.</p>
				<p>A hátsó fal agyaggal tapasztott tégla volt. Háromlépésnyire távolodott,
                            és teljes erejéből nekivetette magát. Laza féltéglákból lehetett
                            összetéve a fal, mert nagy robajjal és porfelhővel kidőlt. A porfelhő
                            még el sem szállt, amikor már nyeregben ült és vágtatott, maga sem
                            tudta, merre, egy hepehupás mezőn át.</p>
				<p>Néhány golyó fütyült el a füle mellett.</p>
				<p>- Előre, Proud! - biztatta a lovat. Rövidesen elhagyta a várost, és ismét
                            az országúton folytathatta az útját a Colorado folyásával ellenkező
                            irányban.</p>
				<milestone n="3" unit="endSubChapter"/>
			</div>
			<div type="chapter">
				<head>HARMADIK FEJEZET</head>
				<head>Ronny elfoglalja az állását</head>
				<milestone n="1" unit="startSubChapter"/>
				<p rend="head">1.</p>
				<p>Már csak néhány cent volt a zsebében, ami nem lett volna baj, ha
                            Prescottban kipihenheti magát a pénzéért. De így, fáradtan, szomjasan,
                            kimerülten a déli forróságban, lenyargalt lovával egy megerőltető kaland
                            után, sivár volt a helyzete. És errefelé már nem fekszenek egymáshoz
                            közel a helységek, úgyhogy estére járt már az idő, mikor elérte Copper
                            Cityt. Várost sejtető neve dacára Copper City nyomorúságos kis település
                            volt a Colorado partján.</p>
				<p>Kimerülten szállt le a lováról. Talán elég a pénze egy whiskyre, néhány
                            cigarettára, és hálóhelyet majd csak talál. A kocsma rossz szagú kis
                            deszkaépület volt, és homályos üvegű lámpás lógott az egyik gerendáról.
                            Vagy nyolcan ültek a helyiségben, és valahol egy rekedt régi gépzongora
                            szólt. Ronny megkötötte a lovát és odaszólt a suhancnak, aki a kocsma
                            körül álldogáló állatokat ellátta, hogy adjon inni Proudnak.</p>
				<p>A vendégek kíváncsian nézték a rongyos, poros, elvadult külsejű alakot. A
                            prescotti istállófal mesze, az út pora még a szokottnál is
                            toprongyosabbá tették. Felhajtotta a whiskyt, és beidegződött
                            mozdulatával cigarettára gyújtott.</p>
				<p>- Mondja, kérem... - mondta a vendéglősnek. - Nem tudja, hol pihenhetnék
                            néhány órát, mielőtt továbblovagolok?</p>
				<p>- Semmi akadálya - felelte a vendéglős. - Menjen csak be a konyha mögötti
                            szerszámkamrába, ott talál pokrócot, meg zsákokat is a feje alá.</p>
				<p>Vastag nyakú, zömök cowboy lépett hozzá, és barátságosan
                            rávigyorgott.</p>
				<p>- A whiskyt meg tekintsük úgy, mintha az én egészségemre itta volna -
                            mondta Ronnynak.</p>
				<p>- Köszönöm. Annyi pénzem még van. - Kifizette a whiskyt.</p>
				<p>- Alapos út van maga mögött - jegyezte meg a köpcös. - Hová készül?</p>
				<p>- A Colorado-fennsíkra.</p>
				<p>- Oda?... Mit keres arrafelé? Hiszen ott csak rézbőrűek élnek. Talán New
                            Mexicóba készül, és ezt a nehéz, de rövidebb utat választja? - firtatta
                            a köpcös.</p>
				<p>Hiába szorította össze a fogait, az egyenes válasz ellenállhatatlanul
                            kikívánkozott:</p>
				<p>- A Lonsdale-várba megyek.</p>
				<p>A köpcös hátralépett, és az ujjai megmozdultak, mintha revolveréhez
                            akarna kapni. Néhányan felálltak a helyiségben.</p>
				<p>Először a kocsmáros szólalt meg:</p>
				<p>- Ezt előbb kellett volna mondania. Természetesen szó sem lehet róla,
                            hogy nálam háljon.</p>
				<p>- Én nem tudom, hogy mi kifogásuk a Lonsdale-farm ellen - mondta Ronny. -
                            Egy Lonsdale nevű ember, akit azelőtt sohasem láttam, szerződtetett
                            intézőnek. Mondják meg, kérem, hogy miért van ilyen híre...</p>
				<p>- Ha szerződtették - mondta a köpcös -, akkor megfelelő ember arra a
                            helyre. Ha meg intézőnek választották Lonsdale-ék, akkor jobb helyet is
                            tudnék magának...</p>
				<p>A Köpcös hangjától Ronny vére forrásba jött. Tudta, hogy ha ez a meleg az
                            agyáig ér, akkor nem ura többé az indulatainak. Pedig most vigyáznia
                            kellett. Ha itt sem pihenhet, akkor lefordul valahol a nyeregből...</p>
				<p>- Miféle alkalmasabb helyet tudna számomra? - kérdezte fojtott
                            hangon.</p>
				<p>- A Lonsdale-intézők számára - szólt közbe egy farmer, aki szép lassan
                            mögéje jött - a börtön és az akasztófa az egyetlen megfelelő hely.</p>
				<p>A vérhullám zúgva az agyára tódult.</p>
				<p>- Nem hallottam - mondta Ronny csendesen -, de mégsem szeretném, ha
                            megismételné, amit mondott.</p>
				<p>Egy harmadik ember lépett hozzá.</p>
				<p>- Hát én megismétlem! Aki a Lonsdale-éknál intéző, az mind kötni való
                            gazember! - De miközben ezt mondta, már Ronny gyomrához szorította a
                            revolverét. - Fel a kezekkel!</p>
				<p>Magasra emelte a két kezét. - Most összekötözünk, és...</p>
				<p>...Csörömpölés hallatszott, sötét lett és tűzeső fröccsent szét. Senki
                            sem figyelte meg ugyanis, hogy mikor Ronny feltartotta a kezét, ujjai
                            éppen a gerendáról lelógó lámpáig értek. Csak egyet legyintett, és az
                            olajjal telt üveg a fához lendülve darabokra tört.</p>
				<p>A sötétben zűrzavar támadt.</p>
				<p>Aki a revolvert tartotta, még jóformán nem is tudta, hogy mi történt,
                            mikor olyan rúgás érte, hogy messzire repült. A köpcöst egy láthatatlan
                            ököl találta el, és a farmert megcsavarintotta valami a derekán, azután
                            belezuhant a pult mögött felrakott likőrösüvegek közé. Mindez csodálatos
                            gyorsasággal történt... Csörömpölés... puffanás... zuhanás... Nem is
                            volt idejük gondolkozni, mert valahonnan egy asztal zúdult rájuk, aztán
                            egy szék. Néhányan elterültek... A vendéglős a hátsó ajtón át akart
                            menekülni, de összeütközött valakivel, és egyszerre mintha forgószél
                            kapta volna fel, a pulton keresztül a padlón heverő sebesültek közé
                            zuhant.</p>
				<p>- Az udvar felé szökik! - ordította teli tüdőből.</p>
				<p>Ronny már kint volt a kocsma mögötti telken, és szeméthalmokon, lomtárba
                            való holmikon botladozva, rohant tovább. Egy másodperc alatt megkerülte
                            a házat, azután előrántotta a kését. Mikor a lovához ért, néhány lövés
                            dördült el mögötte. Nyeregbe vetette magát, egy nyisszantással elvágta a
                            pányvát, és nekirúgtatott Prouddal az éjszakának.</p>
				<p>Percek alatt fellármázták az embereket, és utánavetették magukat a
                            menekülőnek. Proud utolsó erejét lovagolta, de reménytelennek látszott a
                            helyzet. Az üldözők pihent állatokon ültek. Legelöl hatalmas, fekete
                            lovon a seriff. Vaktában lövöldöztek a távoli sötétben nyargaló lovas
                            után. Ronny megfordult a nyeregben, és tüzelt. A hatalmas ló
                            felágaskodott, a seriff lerepült... Még két lövés. Újabb két ló hullott
                            el...</p>
				<p>Az üldözők lassítottak. Az életével itt keveset törődik az ember, de a
                            lovát nem szívesen áldozza fel. Azért nekirúgtattak ismét, nagy
                            lövöldözéssel, de amikor a távoli homályból újabb két villanás újabb két
                            lóba került, megtorpantak. Néhány tucat vaktában kilőtt golyót küldtek a
                            menekülő után, és káromkodva visszafordultak.</p>
				<p>...Copper Citybe épp ekkor érkezett egy utas, aki Prescottban tanúja volt
                            a rombolásnak, verekedésnek, lövöldözésnek, de csak káromkodással
                            viszonozták a szívességet, amikor figyelmeztette őket a veszedelmes
                            csavargóra, aki a Lonsdale-várba igyekszik. Előbb is jöhetett
                            volna...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Csak abban tévedtek, mikor azt hitték, hogy Ronny sértetlenül úszta meg a
                            vaktában utánaküldött golyózáport. Szerencséjére nem sebesült meg
                            súlyosan, azonban egy golyó súrolta a fejét, egy másik a combjába
                            fúródott, de nem érte el a csontot.</p>
				<p>- Jól van, Proud... - dünnyögte a halálra üldözött, és megveregette a
                            horkanva lélegző, tajtékzó, reszkető, végkimerült paripát. Ló és lovasa
                            csak nehezen haladtak tovább.</p>
				<p>Rövid idő múlva megállt. Mint valami zsák, hullott a földre, ahogy
                            kiszállt a nyeregből. Nem törődött a sebeivel, csak hanyatt feküdt
                            halálos fáradsággal. Nem üldözte senki. Csak egy suhanc vágatatott el
                            hirtelen a távoli országúton. Hajnalodott, mikor felébredt. A fején
                            rettenetesen sajgott a horzsolás, amelyre összetapadt hajcsomók
                            ragadtak. A comblövés körül már gyulladás kezdődött. A fáradt golyó a
                            comb izmába fúródott. Kitapinthatta az ujjával. Néhány gyufaszállal
                            megtüzesítette a kését, és összeszorított foggal hüvelykujját az izom
                            alá nyomta, azután kitágította a bezárult seb nyílását annyira, hogy a
                            golyót kinyomkodhatta. Hagyta folyni a vért, azután megmosta a folyóban
                            a sebet, és leszakított ingujjával bekötözte. Proud is pihent
                            valamelyest, de azért bágyadtan harapdálta a füvet. Megfogta a ló
                            kantárját és hasig gázolt a vízbe. Azután nyeregbe ült és folytatta
                            útját.</p>
				<p>Legalább beborult volna. De a nap már kora reggel valósággal ontotta a
                            forróságot. Étlen-szomjan, elcsigázottan ügetett a távolban feltűnő
                            Marlow felé. Marlow után, amennyire ismerte a vidéket már csak az a
                            hatalmas kiégett szikes sík következik, amely a Rocky Mountains lábánál
                            ér véget. Itt alaposan rendbe kell hoznia magát ahhoz, hogy átvergődjön
                            a forró pusztaságon.</p>
				<p>Már megpillantotta a városba vezető utat is, és elhatározta, hogy elkerül
                            minden összetűzést. Talán ahhoz is lesz elég akaratereje, hogy ne mondja
                            meg, hová igyekszik. De miért hiszik errefelé, hogy csak kötélre való
                            gazember lehet intéző a Lonsdale-várban?</p>
				<p>Különös mozgolódást vett észre Marlow határában. Sebtében néhány ládát
                            hordtak ki, és egy földszintes ház tetejéről szakállas, nagy kalapú
                            ember nyújtja le éppen a kezét, hogy felsegítsen valakit maga mellé.
                            Mindenkinél puska volt. Úgy festett az egész, mintha indiánok támadását
                            várnák. Csak nem kell manapság ezen a vidéken fényes nappal, ilyesmitől
                            tartani? Megsarkantyúzta Proudot, hogy amennyire lehetséges, fokozza a
                            gyorsaságot, és felajánlja segítségét a fenyegetett városnak.</p>
				<p>De alig közelítette meg puskalövésnyire Marlow-t, mikor a háztetőről
                            lövés dörrent és a golyó ott süvített el a füle mellett. Csodálkozva
                            állt meg. Még egy lövés! Kénytelen volt félkörbe rántani a lovat, és
                            gyorsan lőtávolon kívülre igyekezni. Nem lehetett kétsége: Marlow lakói
                            minden igyekezetükkel őt akarják eltalálni. Elkanyarodott az útról,
                            bevágott a bozótos rétség felé...</p>
				<p>Csodálatos szervezete volt ennek az embernek. Winston óta alig szállt le
                            a nyeregből, szinte étlen-szomjan tette meg a hatalmas utat, küzdve,
                            menekülve, sebesülten. És még mindig sarkantyúzta, nógatta a végképpen
                            kimerült lovat, még mindig a nyeregben ült. De most nyakára szorult a
                            hurok. Ha visszafordul, meglincselik, Marlow-ba nem engedik be, és ha
                            megkerüli a telepet, a szikes pusztaság következik a Rocky
                            Mountainsig...</p>
				<p>De miért fogadták lövésekkel Marlow-ban? Talán összetévesztették?</p>
				<p>Megvan! A suhanc, akit a folyópartról látott az este vágtatni. Ez
                            megelőzhette! Értesítést vitt Marlow-ba, hogy jön a veszett ember.</p>
				<p>Valóban ez történt.</p>
				<p>A marlow-i seriffhez néhány órával előbb küldönc érkezett lóhalálában és
                            a következő írott üzenetet hozta:</p>
				<p>“Szürke, feltűnően sovány lovon veszélyes csavargó bizonytalanná teszi a
                            környéket, a Lonsdale-várba igyekszik.</p>
				<p>Nálunk sok sebesült. Prescottban is mindent felfordított, súlyos
                            sérültekről kaptunk jelentést éppen most. Nem tanácsos a városba
                            beengedni! Egymaga több fegyveres emberrel szembeszállt. Legokosabb
                            érkezését intézkedésekkel megelőzni.</p>
				<p>Seriff, Copper City.”</p>
				<p>Egy verekedőt, aki Prescotton és Copper Cityn át sebesültek
                            hátrahagyásával, épségben eléri Marlow-t, azt valóban nem tanácsos a
                            városba beengedni. Ezért fogadták olyan félre nem érthető módon
                            Ronnyt.</p>
				<p>A legelőkön keresztül megkerülte a várost. Vérbe forgott a szeme. Igazán
                            úgy érezte magát, mint a kiéhezett farkas, ha tél idején bekényszerül a
                            hegyekből egy helységbe és az emberek mindenhol fegyverrel kergetik
                            el... Lehetséges, hogy a kimerültségtől és éhségtől elpusztulhat itt egy
                            népes vidék közvetlen közelében?</p>
				<p>A mezőn túl feltűnt a síkság, de a hegyeket még elfedte a szeme elől a
                            horizont. Meg kell kísérelni a lehetetlent, nekivágni ilyen állapotban a
                            víztelen, forró pusztaságnak. A hegységből lefolyó Colorado nem mentheti
                            meg a szomjan halástól. Partja egyre magasodik, és a Marlow körüli
                            réteknél a harsogó folyam ötvenméteres szakadékba rohan.</p>
				<p>A salétromos, kiszáradt talaj olyan sima volt, mint a padló, és
                            megsokszorozva verte vissza a nap melegét. De még négy és fél órát
                            haladt elképzelhetetlen erőfeszítéssel. Ahogy kissé lejjebb szállt a
                            nap, nagyon messze, a látóhatár széle mögött kirajzolódott a Rocky
                            Mountains hegyeinek árnyéka... És magasan felette, hosszú spirálisban,
                            mind alacsonyabbra szállva, két nagy fekete madár keringett...</p>
				<p>Keselyűk!</p>
				<p>Azután egyre többet botlott és roggyant a ló. Végül megállt, és egész
                            testében remegett. Ronny leszállt a nyeregből. Gondolta: ha vezeti
                            Proudot, később talán ismét felülhet rá, de a ló csak állt, remegett, és
                            kapálni próbált erőtlenül. Aztán döngve az oldalára zuhant, nyihogott,
                            vergődött és már csak a patái rezegtek.</p>
				<p>Komiszul bánt a lóval, és most mégis érezte, hogy hozzá tartozott ez az
                            állat. Proud füléhez szorította a revolverét, és elsütötte.</p>
				<p>A keselyűk alacsonyabban szálltak...</p>
				<p>Tántorogva, bukdácsolva ment tovább.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Hogy történt? Maga sem tudta. Minden újabb lépésnél megroggyantak a
                            térdei, azt hitte, itt a vég, és mindig tett még egy újabb lépést. Mire
                            bealkonyodott, ott állt a síkság szélén, ahol ritkás fű sarjadzik a
                            félholt talajból.</p>
				<p>Leült a hegyi ösvény elején pihenni. Izzó fehéren kisütött a hold, szinte
                            nappali világossággal árasztva el a hegy lábát és a szakadékot, amelyben
                            dübörögve zuhant alá a fennsíkról hömpölygő Colorado.</p>
				<p>Felfigyelt.</p>
				<p>Messziről mintha árnyakat látna, a hold fényhatárán túli homályban.
                            Leszorította fülét a földre. Lovasok! Ha egy utas jönne, még lehetne
                            reménye, hogy kényszerhelyzetében, amibe ártatlanul került, segít magán,
                            ahogy tud és elveszi a lovat. De nem magányos lovas jön, hanem több.
                            Hatan voltak.</p>
				<p>Kényelmes ügetéssel közeledtek a síkon át. Talán siettek volna, ha nincs
                            egy leány közöttük, aki még nem szokta meg a lovaglást.</p>
				<p>- Csak azt sajnálom, hogy apa nem lesz otthon, mikor megérkezem - mondta
                            a leány.</p>
				<p>- Ki az a Fred? - kérdezte az első lovas, aki a leány mellett
                            ügetett.</p>
				<p>- Látszik, Owen, hogy nem olvasod a leveleimet, amiket apushoz írtam.
                            Fred a cimborám. Csak most éppen úton volt, Bostonba ment üzleti ügyben,
                            és nem várhattam meg, amíg visszatér.</p>
				<p>- A vőlegényed?</p>
				<p>A lány kedvesen felkacagott. Igazán szép volt, mikor így nevetett,
                            Gyerekesen, szabadon.</p>
				<p>- Szó sincs róla, Fred inkább a nagynéném. Eljár velem táncolni,
                            víkendezni, és közben folyton prédikál, hogy komolyodjam meg. Apa hol
                            van?</p>
				<p>- Mikor a sürgönyöd érkezett, már úton volt. Meglepjük őt: mire hazatér,
                            ott talál téged is - felelte tréfálkozva a csapat vezetője, egy csinos,
                            magas férfi. Napbarnított, elszánt, de okos arcú ember volt ez a
                            lovas.</p>
				<p>- A tisztáson fogunk pihenni, Dod - szólt hátra az egyik cowboyhoz.</p>
				<p>Dod morgott valamit. A holdfényes lejtő aljához értek. Közben a lány
                            gyerekes jókedvvel fecsegett tovább.</p>
				<p>- Mi városiak úgy vágyódunk New Yorkból ide nyugatra, és mégis félünk
                            tőle. Azt hiszem, a sok regény az oka. Hiszen olyan csendes, békés,
                            szelíd vidék ez... Mégis rémmeséket írnak...</p>
				<p>- Badarság - felelte a lovas idegesen -, amit összefirkálnak a jó öreg
                            nyugatról, az mind hazugság. Itt élhet csak igazán csendben és békében
                            az ember...</p>
				<p>- Fel a kezekkel!</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>A lány felsikoltott, a lovasok megrántották a kantárt. Izzó holdfény
                            világította meg őket. Nem láttak senkit. A hang valahonnan oldalról
                            jött, a lejtő mentén húzódó sziklák bozótjai közül.</p>
				<p>- Nézzetek fel... Jobbra és balra... - szólt az erélyes hang.</p>
				<p>Szemben velük két kő közül egy puskacső nézett rájuk... Jobbra, ha kissé
                            megerőltették a szemüket, egy bozót mögött kalap csücske látszott,
                            nyilván ott is fekszik valaki, és egy revolver is kikandikál a kövek
                            közül.</p>
				<p>A hang viszont szemben, az út közepe felől jött, egy fa mögül. A támadók
                            tehát többen vannak. Egy sortűz, és végezhetnek velük...</p>
				<p>- Fel a kezekkel - kiáltotta az iménti hang -, mondtam!... Láthatjátok,
                            hogy csapdába kerültetek... Egy mozdulat, és végetek!</p>
				<p>Valamennyien feltartották a kezüket.</p>
				<p>- Le a lóról! - mondta a láthatatlan támadó.</p>
				<p>Owen és társai jól tudták, hogy kilátástalan a harc, és engedelmeskedniök
                            kell. Leszálltak a lóról.</p>
				<p>- Emberek! - mondta közben Owen. - Ha ismertek, és bizonyára ismertek,
                            akkor...</p>
				<p>- Hallgass! Nagyon is jól ismerünk! - szakította félbe a láthatatlan - de
                            nem törődünk veled! Jimmy! Menj oda hozzájuk, fegyverezd le őket és
                            kötözd meg valamennyit! Aki ellenáll, vagy csak moccan, azt
                            könyörtelenül fejbe lőjük...</p>
				<p>Ronny kissé oldalt lépett a helytől, ahonnan szólt és úgy indult lefelé.
                            Hogy egy újabb ember benyomását keltse, elváltoztatott, éles hangon
                            kiáltotta:</p>
				<p>- Mindenki forduljon hátra! Aki engedelmeskedik, annak semmi baja sem
                            lesz.</p>
				<p>A lovasok az “újabb” rabló közeledtére belátták, hogy túlerővel állnak
                            szemben. Engedelmesen megfordultak. Owen talán megpróbált volna
                            valamilyen cselt, de a leány miatt nem merte.</p>
				<p>- Ne félj, Virginia - mondta, miközben megfordult. - Ezek kirabolnak
                            bennünket, de nem bántanak. Különben már eddig is végezhettek volna
                            velünk.</p>
				<p>Ronny csak most konstatálta, hogy lány is van közöttük. Virginia
                            lovaglónadrágban és sombreróban volt. Fiatal suhancnak látszott
                            messziről. Mozdulni sem mert ijedtében.</p>
				<p>- Azt mondom, nyugodtan tartsátok a kezeteket!... - kiáltotta mögöttük a
                            “rabló”. Érezték sorban, amint lecsatolja a revolverövüket.</p>
				<p>- Hátrateszitek a kezeteket. Először az első, ha azt megkötöztem, akkor a
                            második. Nagyon vigyázzatok minden mozdulatra.</p>
				<p>A puskacső jobbra mellettük mozdulatlanul meredt rájuk a bokorból. Azért
                            volt mozdulatlan, mert nem volt mögötte senki. Két kő támasztotta meg. A
                            revolver és a kalap ugyancsak Ronny ügyesen elhelyezett holmija
                            volt.</p>
				<p>Egy összevagdosott lasszóval villámgyorsan megkötözte az első cowboy
                            kezét-lábát. Perceken belül az öt férfi tehetetlen feküdt a földön. De
                            mi legyen a lánnyal? Ha nem kötözi meg, akkor később kiszabadítja a
                            férfiakat. Viszont egy megkötözött nőt itt hagyni éjnek idején olyan
                            emberek között, akik nem védhetik meg, mégsem lehet ezen a vidéken.</p>
				<p>- Üljön lóra - szólt rövid habozás után. - Maga velem jön. Túsznak. Ha
                            biztonságban leszek, gondoskodom, hogy...</p>
				<p>- Gazemberek! A világ végéig üldözlek benneteket, és... - tajtékzott
                            Owen, de nem folytathatta, mert Ronny oldalba rúgta.</p>
				<p>- Csendesen, hé! A lánynak nem lesz semmi baja! De téged lasszóval verlek
                            véresre, ha nem hallgatsz el!</p>
				<p>- Jobb is, ha megölsz, gazember!... Mert ha egyszer szemtől szembe állunk
                            és nem vagyok megkötözve, lassú, kínos halállal halsz meg a
                            kezemben...</p>
				<p>Ronny úgy figyelte ezt az embert, mint valami tudós, a nagyítója alatt
                            vergődő bogarat. Felismerte benne saját fékezhetetlen természetét.
                            Hátralépett.</p>
				<p>- Találkozni fogsz velem. Ezt ígérem. Üljön lóra! - szólt oda a
                            lánynak.</p>
				<p>Ridegen mondta ezt, és az arckifejezése még ijesztőbbé tette hangjának
                            tompa csengését. Virginia lóra ült. Ronny is a legszebb fekete csődört
                            választotta magának, Owen paripáját. Valamennyi ló kantárját csomóba
                            kötötte, lasszóra fűzte és a kötél végét a nyergére erősítette.</p>
				<p>Aztán gyorsan fordult egyet a lovával, felnyúlt az egyik sziklára,
                            levette a kinyúló puskát, a szemközti bokorról a kalapját.</p>
				<p>Az öt megkötözött ember egyszerre üvöltött fel dühében és szégyenében,
                            őrülten tépve kötelékeiket. A lány tágra nyílt szemmel és leesett állal
                            bámult. A puska, ami sakkban tartotta őket, nem is volt kézben! Egyetlen
                            fegyvertelen ember kötözte meg az öt állig felfegyverzett lovast, a
                            kövek közé dugdosott pisztolya, puskája és kalapja segítségével.</p>
				<p>Ronny gonoszan, csúfolódóan felkacagott:</p>
				<p>- Igen, barátaim! Egyedül voltam! Gyávák vagytok és ostobák!</p>
				<p>Megsarkantyúzta a lovát és zablájánál magával ragadta Virginia paripáját
                            is. Nekiugratott a hegyi ösvénynek.</p>
				<p>Négy fogoly ordítva hánykolódott a földön, hogy széttépje a kötelet.
                            Hiába. Csak az ötödik feküdt nyugodtan, csendesen, és ezt morogta
                            magában halkan:</p>
				<p>- Ha valaha találkozom még ezzel az emberrel, szemtől szembe, akkor
                            elhiszem, hogy van Isten.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>Virginia szíve vadul dobogott. Egy ijesztően toprongyos rabló hurcolja
                            magával az éjszakában. Ronny egyetlen szót sem szólt hozzá. Csak
                            nyargalt a távoli fennsíkon világító fény felé.</p>
				<p>- Mit akar tenni...? - kérdezte bátortalanul a lány.</p>
				<p>- Ha elértem az utam célját, magát visszaküldöm valakivel. Eloldozza
                            őket, és odaadja nekik a lovaikat.</p>
				<p>A nyers, rekedt hangtól még jobban megrémült. De azért újra megszólalt,
                            nagyon halkan:</p>
				<p>- Messzire... megy?</p>
				<p>- Nem tudom.</p>
				<p>Hallgattak. Ahogy mind feljebb kapaszkodtak a hegyre, a szakadékban
                            örvénylő Colorado folyam is egyre harsogóbban hömpölygött alá. A
                            csillagok fényesen ragyogtak a tiszta levegőben. Gyönyörű, szép, dús
                            növényzetű táj volt a Rocky Mountainsnak ez a része, de félelmetesen
                            elhagyatott, néma és vad. A széles, kacskaringós ösvény és kétoldalt a
                            letiport bozót mutatta, hogy olykor marhákat hajtanak erre. Bizonyára
                            Mexikóba. A leány zihálva lélegzett, úgy látszik, nem szokott még hozzá
                            a felfelé lépegető ló testmozgásának előre-hátra lendítő rázásához.</p>
				<p>- Szálljon le. Rövid pihenőt tartunk...</p>
				<p>Virginia ijedten nézett ül. Az ösvényből oldalt kiszögellő, vaksötét, sík
                            területre értek.</p>
				<p>- Inkább... menjünk...</p>
				<p>- Azt mondtam, szálljon le.</p>
				<p>Engedelmeskedett. A toprongyos, marcona ember a táskában megtalált
                            mindent, ami egy gyors vacsorához szükséges... Gyorsan tüzet gyújtott...
                            Mikor elkészült az ennivaló, két részre osztotta, és csak ennyit
                            mondott:</p>
				<p>- Egyen.</p>
				<p>Virginia nem mert ellenkezni. Különben is éhes volt. Fiatal szervezete
                            legyőzte az ijedtséget. Evett. Közben olykor aggódva figyelte Ronnyt. Ez
                            úgy látszott, alig törődik vele. Gyorsan, nagy falatokat tömött magába,
                            és elgondolkozva bámult a hamuba. Miután ettek, piszkosan, ahogy volt,
                            mindent visszarakott a táskába, azután hanyatt dőlt a fűben.</p>
				<p>- Most aludni fogok - mondta a lánynak. - Egy óra múlva továbbmegyünk.
                            Kérem, maradjon addig nyugodtan a helyén...</p>
				<p>- De hát...</p>
				<p>- ...Mert nem szeretném megkötözni - fejezte be Ronny, azután takaróját
                            két tenyerébe fektette, lehunyta a szemét és elaludt. Virginia nézte. A
                            holdfény most a tisztásra sütött. Széles állkapcsú, komoly, makacs arca
                            volt a férfinak. És ha a rosszindulatú ráncok elsimultak is rajta,
                            többnapos szakállával, beesettségével így is elég félelmetesnek
                            látszott. Mindenfelől, sűrű lombok mélye tátongott a lány felé, ijesztő
                            sötéttel. Egy ág reccsent valahol... Önkéntelenül közelebb csúszott az
                            alvóhoz.</p>
				<p>Abban a pillanatban, amikor megmozdult, Ronny kinyitotta a szemét. Azután
                            újra lecsukta, és tovább aludt. Ezután már nyugodtan ült a lány.
                            Biztonságban érezte magát, mikor meggyőződött a férfi éberségéről.</p>
				<p>A hold leszállt egy kopár, távoli, szürke csúcs mögött. Ronny, mintha
                            csak erre várt volna, felállt.</p>
				<p>- Mehetünk.</p>
				<p>Már virradt, mikor a széles csapáson, a Colorado szakadéka mentén elérték
                            azt a letiport, keskeny hágót, amelyen keresztül feljutottak a tetőre.
                            Ronny nyomban látta, hogy helyben van. Még egy hegylánc, amelyről a
                            folyam zuhogott alá, elzárta a kilátást, de miután ezt megkerülték, az
                            emelkedés egy teraszszerű folytatásán kijutottak a fennsíkra. Különös,
                            várszerű épületet pillantottak meg. Mexikóban elég sűrűek az ilyen kis
                            erődítések, amit spanyol nemesek építettek a hódítások idején, de az
                            Egyesült Államokban szokatlan az effajta fallal körülvett épület,
                            csúcsíves toronnyal, mellvéddel és lőrésekkel.</p>
				<p>Sápadt fénnyel virradt, és ott álltak a Lonsdale-vár mellett.</p>
				<p>Egy másodpercig ámultan nézték az eléjük táruló látványt. A két, roppant,
                            bérc közé ékelt hatalmas, sík legelőn, ameddig a szem ellátott,
                            marhacsordák pihentek. Egy-egy csoport már halk bőgésekkel kocogott a
                            hegyről lefolyó patak felé... Ronny még soha életében hatalmasabb,
                            szebb csordát nem látott. A legfurcsább azonban a fennsík másik oldalán
                            látható üszkös rom volt. Úgy látszik, két hasonló várszerű épület állt
                            itt egymás mellett, és az egyik elpusztult, vagy lerombolták. A rom és a
                            vár között óriási sziklakoloncokból hosszú-hosszú torlaszszerű magas fal
                            vonult, két részre osztva a fennsíkot. Elképzelhetetlen munka lehetett a
                            többmázsás súlyú bazaltokat egymás mellé és egymásra hordani. Ez a
                            hatalmas torlasz, másfél kilométeres vonalon, az egyik hegy lábától a
                            másikig vezetett, a fennsík teljes szélességében. Csak valamelyik
                            hegyoldalon felkapaszkodva lehetett volna átjutni egyik oldalról a
                            másikra, de a fennsíkot közrefogó két hegyoldal sima volt és
                            meredek.</p>
				<p>Az egész úgy festett, mintha valamikor két ellenséges szomszéd
                            választotta volna el a saját “várát” a másikétól. Középen jókora,
                            kapunak megfelelő nyílás volt a sziklatömbökből összerótt torlaszon.
                            Ezen keresztül most szabadon jártak a marhák a fennsík mindkét
                            részén.</p>
				<p>- Szálljon le és várakozzék itt, a lovaknál - mondta Ronny. - Ha tetszik,
                            most már megszökhet, de ez céltalan lenne. Azt hiszem, találok itt
                            megfelelő kísérőt, akivel visszamehet.</p>
				<p>Választ sem várt, és szabadon hagyva a lovat, hogy legeljen, megindult
                            előre a főbejárathoz. Meglepetten látta, hogy egy hatalmas, zárt
                            vaskapunál kell itt bebocsátást kérni. Ilyesmit sehol sem ismernek az
                            Államokban. Megrántotta a kapu mellett függő rudat, amelyről
                            feltételezte, hogy valamiféle jeladásra szolgálhat.</p>
				<p>Éles csilingelés hallatszott. Ronny talán nevetett volna mindezen, ha
                            nagyon-nagyon régen nem szokott volna le az ilyesmiről. Türelmesen várt,
                            de nem jött senki:</p>
				<p>Ismét csengetett, de most már hosszan és türelmetlenül. Na végre!...
                            Lassú, tempós léptekkel közeledett valaki a kapu felé.</p>
				<p>Egy ócska vaslemez csúszott félre csikorogva Ronnyval szemben, és egy
                            forradástól eltorzult pofa jelent meg.</p>
				<p>- Na? - mindössze ennyit mondott, részint kérdő, részint elutasító
                            formában.</p>
				<p>- Ronald Kerry vagyok. Mr. Lonsdale alkalmazott intézőnek.</p>
				<p>A másik végignézte a leslyukon át, azután így szólt:</p>
				<p>- Menjen a fenébe.</p>
				<p>A vaslemez újra becsukódott. Ronny már régen tisztában volt Lonsdale
                            rejtélyes kijelentésével: “Ha elfoglalja az állását, akkor alkalmazom”.
                            Nyilván ezt az állást nem olyan könnyű elfoglalni, mint ahogy Winstonban
                            képzelte. Talán vissza is fordult volna, ha ez az irány, hogy “vissza”,
                            egyáltalán létezne még számára.</p>
				<p>Nagyon nyugodtan, sokáig, mintha temetésre húzná, harangozott a
                            csengővel. Jó öt perc múlva kinyílt a vaslemez.</p>
				<p>- Ember, menjen a fenébe, mert összetöröm a csontjait - kiáltott rá a
                            forradásos cerberus.</p>
				<p>- Ezt mindenki mondhatja egy vasajtó mögül. Különben is, engem az öreg
                            Lonsdale alkalmazott.</p>
				<p>- Ki törődik azzal a vén bolonddal...</p>
				<p>Ronny egy gyors mozdulattal elkapta a beszélőt, és kirántotta fejét a
                            leslyukon.</p>
				<p>- Ide hallgasson, nem szoktam meg az ilyen hangot. Most széttörhetném a
                            fejét anélkül, hogy védekezhetne. De nem azért jöttem ide...</p>
				<p>- Ezért... ezért... - hápogta a másik.</p>
				<p>- Ideküld valakit azonnal, akivel beszélhetek, vagy nem?!</p>
				<p>- Jó. Eresszen el... Majd küldök valakit, akivel beszélhet...</p>
				<p>Ronny elengedte. Kisvártatva csörrent a kulcs, csikorgott a kapu és
                            kinyílt. Az új intéző be akart lépni, de szemben már rohant feléje,
                            akiről úgy vélték, hogy beszélhet vele...</p>
				<p>Hatalmas véreb rontott neki!</p>
				<p>A sebhelyes és egy tömzsi, tömpe orrú mákvirág, vigyorogva álltak.
                            Tizedmásodperc alatt villant át Ronny fején, hogy nem szabad pisztolyt
                            rántani. Abban a pillanatban már őt is lelőhetik. Amíg nem nyúl a
                            pisztolyához, a legelvetemedettebb bandita sem mer tüzelni rá. És ezek
                            itt sokan vannak...</p>
				<p>Mindez csak átvillant az agyán, de az is lehet, hogy a véreb váratlan
                            rohama nem adott időt lövésre... A bestia hörögve pattant fel hátsó
                            lábairól, és roppant fogsorával egyenesen Ronny torkának ugrott...</p>
				<p>Azzal a villanásszerű mozdulattal, amellyel Prescottban revolverestől
                            terítette le a seriffet, elkapta a véreb nyakát, és teljes erejével
                            belemarkolt. A másik kezével ugyanakkor alulról felütötte a kutya
                            állkapcsát, azután a földhöz csapta. A véreb vonítva csúszott a hasán,
                            és megpróbált talpra állni, de tétova lábai megroggyantak... A cowboyok
                            komikus csodálkozással meredtek Ronnyra.</p>
				<p>- Hitvány gazemberek - mondta a rongyos idegen. - Ha félénkebb a
                            természetem, akkor most keresztüllőve heverne itt ez a nagyszerű
                            kutya.</p>
				<p>Arról, hogy a szellemes tréfa az ő torkának vagy nyaki ütőerének
                            átharapásával is végződhetett volna, említést sem tett. A sebhelyes
                            arcú, mintha végre figyelemre méltatná a jövevényt, mogorván előbbre
                            jött.</p>
				<p>- Mit akar itt?</p>
				<p>- Már mondtam, hogy mától kezdve én vagyok az intéző.</p>
				<p>A tömzsi egy másik valószínűtlenül hosszú figurával együtt közelebb jött,
                            szinte körülszaglászták Ronnyt.</p>
				<p>- Ez a kutyával... Ezt nagyon jól csinálta... Ilyet még nem is láttam -
                            jegyezte meg a tömzsi. Néhány keselyű ereszkedett le a mezőn, a csorda
                            fölött.</p>
				<p>- Halsey vagyok - mondta a hosszú. - És kijelentem, hogy tőlem itt
                            maradhat.</p>
				<p>- De nem intézőnek! - mondta a sebhelyes. - Azt képzeli, hogy itt
                            parancsolni fog?</p>
				<p>- Azt - felelte Ronny. - És akinek valami kifogása van ellenem, az majd
                            megmondja.</p>
				<p>A sebhelyes szó nélkül elővette a revolverét és célzás nélkül a magasba
                            lőtt, ahol három keselyű keringett. Az egyik dögmadár vergődő szárnnyal
                            bukdácsolt alá. A másik kettő riadtan emelkedett feljebb.</p>
				<p>- Mi? - kérdezte kihívóan. Ronny válasz helyett ugyanúgy kapta elő a
                            revolvert, és célzás nélkül a feleakkora célpontot szolgáltató,
                            magasabbra felrebbent madarak felé lőtt, kétszer egymás után.</p>
				<p>Két keselyű hullott le, rikoltva. Közben még több legény érkezett a
                            házból, és most valamennyien összenéztek. A tömzsi vállat vont, mintegy
                            mentegetőzve a sebhelyes előtt:</p>
				<p>- Ilyen még nem járt erre.</p>
				<p>- Akármilyen lövő és akármilyen ökle van, errefelé mást jelent az intéző,
                            mint odalent a völgyben - mondta a sebhelyes, aki úgy látszott dühös
                            volt, mert a fejét kihúzták a leslyukon, és bizonyára ő szeretett volna
                            intéző lenni. - Ezt megmondom annak a vén bolond Lonsdale-nak is.</p>
				<p>- Mondhat neki, amit akar, azzal én nem törődöm. Ki maga itt, hogy
                            parancsolgat? - kérdezte Ronny.</p>
				<p>- Cresby vagyok. Ez épp elég. És ha...</p>
				<p>- Nem érdekel tovább. Egy nővel érkeztem, akit vissza kell kísérni a
                            síkságra. Hat ló van velem. Kénytelen voltam kölcsönvenni valakitől a
                            lovait.</p>
				<p>- Mi?... Miért akarja visszaküldeni?</p>
				<p>- Mert nem vagyok lótolvaj.</p>
				<p>Az emberek úgy néztek össze, mint akik ezt nem hitték volna Ronnyról.
                            Annyi bizonyos, hogy emelkedőben levő tekintélye az elhangzott
                            kijelentéstől kissé csökkent.</p>
				<p>- Különben is... azt a lányt sem lehet tovább váratni. - Odaszólt a
                            tömzsihez. - Te visszakíséred a síkságra, és elvágod az öt megkötözött
                            ember kötelékét.</p>
				<p>A tömzsi éppen tiltakozni készült, de a mondat befejezése
                            meghökkentette.</p>
				<p>- Úgy hallottam - mondta azután zavart vigyorral -, mintha azt mondta
                            volna, hogy öt megkötözött ember van ott.</p>
				<p>- Nagyon jól hallottad. Siess, mert napszúrást kapnak.</p>
				<p>A tömzsi már ment volna, de Cresby eléje állt.</p>
				<p>- Mondtam már, hogy itt nem parancsol.</p>
				<p>- Majd meglátjuk azonnal - felelte Ronny. - Először szépen próbálkozom
                            magukkal. Hol van ifjabb Lonsdale?</p>
				<p>- Szerencsére nincs itthon - felelte a tömzsi. - Az már régen elbánt
                            volna magával. És ha már említette: jól teszi ha nem várja be. Lonsdale
                            utálja az öreg új “intézőjét”.</p>
				<p>- Így van, ahogy Cresby mondja - szögezte le Judd is. - Ami pedig az
                            intézőséget illeti...</p>
				<p>Elhallgatott. A kapun át feltűnt egy ló, amint lassan harapdálva a füvet,
                            mind előbbre jött. Gyönyörű, fekete csődör volt.</p>
				<p>- Mi az ördög... Hiszen ez Hurricane...</p>
				<p>- Ezzel a lóval jöttem - mondta Ronny. - talán ismerik a gazdáját?</p>
				<p>Ámulva látta, hogy a cowboyok Cresby vezetésével szó nélkül faképnél
                            hagyják és rohannak ki a mezőre. Az állat barátságos nyerítéssel,
                            felhúzott ínnyel fordult feléjük. A legények összevissza beszéltek,
                            izgatottan hadonásztak, azután az egyik észrevette, hogy távolabb egy
                            leány várakozik türelmesen, öt lasszóra fűzött ló mellett. Virginia
                            ijedten vette észre, hogy körülbelül húsz férfi rohan feléje. Cresby
                            szólalt meg elsőnek lihegve:</p>
				<p>- Bocsánat... De mára egy hölgyet vártunk... Miss Virginia Lonsdale-t...
                            és azt hiszem...</p>
				<p>- Én vagyok... - mondta ijedten a lány. - De hát... Ez lenne apa
                            birtoka... Én másképp képzeltem...</p>
				<p>Ronny, aki közben odaért, megkövülten hallgatta. Szóval ez Lonsdale
                            lánya, hiszen akkor... Szent Isten!</p>
				<p>- És hol maradt Mr. Owen? - kérdezte Judd, összeráncolt homlokkal...</p>
				<p>A lány Ronnyra nézett, elpirult, azután suttogva mondta:</p>
				<p>- Megkötözték... és a többit is... ez a Mr. izé... azután gyorsan
                            hozzátette -, de nem akarta ellopni a lovat... azt mondta hogy
                            visszaküldi, és most kiszabadítják őket...</p>
				<p>- Fel a kezekkel! - kiáltotta hirtelen Ronny, és mind a két revolverét
                            rájuk fogta. Kölcsönadják az egyik lovat, és azonnal megyek tovább. Nem
                            tudtam, hogy Lonsdale-t támadom meg. Belátom, hogy mégsem lehetek itt
                            intéző. De ha megpróbál valaki közeledni, azt keresztüllövöm.</p>
				<p>- Ember! - ordította Cresby. - Dugja zsebre mind a két furulyát! Maga az
                            intéző! Maga parancsol mától kezdve, és mi engedelmeskedünk! Judd, te
                            mocskos disznó, le a kalappal! Halsey, az előbb azt mondta az intéző,
                            hogy eredj Miss Lonsdale-lel oda, ahol a nagyságos urat megkötözték!
                            Kotródj!...</p>
				<p>- Éljen az intéző! - kiáltotta a hosszú sovány.</p>
				<p>- Éljen! - zúgták rá lelkesen mindannyian, azután Ronny azon vette észre
                            magát, hogy két ember átkarolja a térdhajlását, és a levegőbe emelik.
                            Ilyen diadalmenetben vitték be Lonsdale-várba, hogy elfoglalja az új
                            állását.</p>
				<milestone n="5" unit="endSubChapter"/>
			</div>
			<div type="chapter">
				<head>NEGYEDIK FEJEZET</head>
				<head>A Lonsdale-ok törvénye!</head>
				<milestone n="1" unit="startSubChapter"/>
				<p rend="head">1.</p>
				<p>Ronny teljes huszonnégy órát aludt. Közben Cresby kerített számára néhány
                            ruhadarabot, csizmát, és egy viseltes, de jó állapotban lévő sombrerót,
                            hogy az új intézőnek mégiscsak emberi külseje legyen. Ronny nem
                            utasította vissza az odakészített ruhát. Miután megmosdott, átöltözött
                            és borotválkozott, Cresby elégedetten állapította meg, hogy az új intéző
                            elég jóvágású ember olyankor, ha nem öltözködik madárijesztőnek való
                            ruhába, és nem visel többnapos borostát az arcán.</p>
				<p>- Ez lesz a lova - magyarázta Halsey egy gyönyörű, hatalmas szürkére
                            mutatva. - Szegény Bullogé volt. Ő maga járt utána hetekig, amíg
                            elfogta, kitűnő állat, csak kissé vad.</p>
				<p>Ronny megveregette a ló nyakát. A szürke rosszindulatúan széthúzódó
                            ínnyel kísérletét tett arra, hogy új gazdája karjába harapjon. De nem
                            sikerült. Az intéző egy kézzel megragadta a zablát és előrelökte a ló
                            fejét, ugyanakkor a bordái alá rúgott. A szürke, rémült nyihogással,
                            ágaskodni próbált, de Ronny durván visszarántotta zablájánál fogva a
                            földre, és szokatlanul hirtelen módon a nyeregbe vetette magát.</p>
				<p>- Wickednek hívják a lovat - jegyezte meg Judd. - Nem szereti a gazdáját,
                            de ha erős kézzel bánnak vele, akkor szót fogad.</p>
				<p>A szürke megérdemelte, hogy Gonosznak nevezzék. Nem volt olyan korlát,
                            fatörzs, ahol ne próbálta volna “kidörzsölni” a lovasát. És úgy
                            látszott, örülne, ha a nyergében ülő ember alsó lábszárát odaszoríthatná
                            valamihez, hogy eltörjön. Állandóan figyelni kellett, mert mindig
                            készenlétben nyújtogatta a nyakát, hogy megharapja a gazdáját. De néhány
                            ütés, rúgás vagy sarkantyúzás észretérítette hamar, és ilyenkor
                            csodálatos teljesítményekre volt képes.</p>
				<p>- Szép csorda... - mondta Ronny a szürkén léptetve.</p>
				<p>- Elég rendes... - felelte Cresby, aki vezette.</p>
				<p>- Csak furcsa... Nagyon furcsa.</p>
				<p>- Mennyiben?</p>
				<p>- Hm... Akárhogy is nézem, nem látok borjút.</p>
				<p>- Úgy?... És mivel magyarázza ezt?</p>
				<p>- Ahol a marhákat tenyésztik, ott általában van borjú is. Különösen ebben
                            az évszakban. Ahol nincs borjú, ott a marhákat nem tenyésztik, hanem
                            kifejlett állapotban szerzik be.</p>
				<p>- Igen... Ez valószínűen hangzik. Csakugyan nincs borjú... - dünnyögte
                            Cresby.</p>
				<p>- Viszont ennyi marhát vásárolni, ahol nem tenyésztenek... Tudj'
                            Isten...</p>
				<p>- Mit gondol? - kérdezte határozottan az öreg cowboy.</p>
				<p>- Megmondjam? Szerintem nem sok pénzt adtak ki ezekért az állatokért -
                            felelte nyíltan Ronny.</p>
				<p>- Azt hiszi talán, hogy a Lonsdale-ok marhatolvajok?</p>
				<p>Ronny vállat vont.</p>
				<p>- Én csak azt mondtam, hogy nem tenyésztik a marhákat és nem
                            vásárolják.</p>
				<p>- Hát ide hallgasson, maga okos legény: olyan Lonsdale még nem született,
                            amelyik csak egyetlen marhát is lopjon. Ezt jó lesz, ha megjegyzi.
                            Többet nem mondok. Az a vén bolond alkalmazta, és ha nem mesélt el
                            mindent, bizonyára oka volt rá. Majd ha megérkezik, beavatja magát a
                            dolgokba. Addig meg azt ajánlom, hogy ne foglalkozzék itt a borjak és a
                            tehenek kérdésével, mert aki itt a Colorado-fennsíkon szimatol, az
                            nagyon hamar lőporfüstöt szagolhat.</p>
				<p>- Várjon! - mondta Ronny, mert a forradásos odább akart lovagolni - mi
                            történt a megkötözött emberekkel?</p>
				<p>- Természetesen kiszabadítottuk őket. Mi szabadítottuk ki őket! -
                            vigyorgott diadalmasan. - A bolond Lonsdale cowboyai! Mert így nevezzük
                            azt a vén disznó George-ot. Nem is szóltunk Owen embereinek...</p>
				<p>- Hát nem közös a birtok? Owen Lonsdale-nak külön emberei vannak?</p>
				<p>- Külön? Haha!... Majd megtudja, hogy mennyire külön. Mikor
                            kiszabadítottuk Bruce-t, Owent és a többit, az nagyobb szégyen volt
                            számukra, mint a fogság... De többet igazán nem mondok. Ez a gazda
                            dolga. Remélem, ma végre megérkezik az a vén gazember. Mert az egy
                            gazember. Én mondom magának.</p>
				<p>- Azt hiszem valahogy el kellene intéznem Owen Lonsdale-lal ezt a
                            dolgot.</p>
				<p>- Az el lesz intézve. Legyen nyugodt.</p>
				<p>- Hogyan?</p>
				<p>- Természetesen meg fogja ölni magát. Erre mérget vehet. De azért ne
                            tegye. Owen golyójától biztosabban és gyorsabban pusztul el.</p>
				<p>- De...</p>
				<p>- Semmi de. Owen megöli magát. Ebbe nyugodjon bele. Kár lenne vitatkozni
                            róla. Ez biztos.</p>
				<p>...És ellovagolt.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Ronny egyedül maradt. Még nem kezdte meg intézői tevékenységét. Meg kell
                            várnia George Lonsdale-t. Úgy látszik, hogy előbb néhány dologról
                            tájékozódnia kell.</p>
				<p>A forró délelőtti napsütésben gyönyörű csordák kóboroltak vagy pihentek,
                            csupa válogatottan szép állat. Tehénbőgés, ostorpattogás hangzott fel
                            itt is, ott is. Ronny megnézte az egyik állaton a billogozást.</p>
				<p>Háromszögű jel volt az ökör tomporába égetve.</p>
				<p>Ez tehát a Lonsdale-bélyeg. Ilyesmit tudni kell. Később véletlenül egy
                            másik állaton is megpillantotta a jelzést. Ennek egy kereket sütöttek rá
                            a bőrére.</p>
				<p>Kétféle jelzés lenne? Vagy ez talán Owen állatai közül tévedt ide?</p>
				<p>Rövidesen különös felfedezést tett.</p>
				<p>Tíz-húsz különböző módon megjelölt állat került eléje. Ez csak akkor
                            lehetséges, ha lopott marhákról van szó. Ahány bélyegző, annyi farmról
                            valók az állatok. A Lonsdale-ok mégis marhatolvajok lennének?</p>
				<p>Ha nem marhatolvajok, egy bizonyos: ezen a fennsíkon lopott marhák
                            legelnek. Közben egy sekély vizű folyóhoz ért. A gránittorlasz mellett
                            folydogált, mintegy természetes határral is megjelölve a két birtok
                            közti határt.</p>
				<p>A sziklakoloncok közötti kapunyílással szemben deszkapalló vezetett át a
                            vízen. Ronny elhatározta, hogy megnézi a másik csordát is. Wicked, mikor
                            a hídra léptek, megállt, felhorkant és idegesen kapálta a fát az egyik
                            patájával.</p>
				<p>- No mi az?!... Tán félsz a hídtól? Előre, te bestia!</p>
				<p>Belevágta sarkantyúját a szürke oldalába. Az állat nekirugaszkodott, és
                            átvitte a túlsó oldalra. Itt először egy kiszáradt meder következett.
                            Mintha a természet mindenképpen kétfelé osztotta volna ezt a területet.
                            Valamikor a kis folyó itt szelte át a fennsíkot, de egy hegycsuszamlás
                            következtében elhagyta a medrét, és ott távolabb mosott új ágyat
                            magának. Az üres medert benőtte a gaz, és lapos, nagy kövek hevertek a
                            mélyén.</p>
				<p>Mintha a folytatása lenne itt George csordájának, lomha, nagy hátak
                            hullámzása töltötte meg a síkot, és tömött sorokban vonuló gyönyörű
                            állatok legeltek mindenfelé.</p>
				<p>Wicked a holt medren sem akart áthaladni. Miféle ijedős állat ez? Igazán
                            nem látszik rajta. Újabb ösztökélésre nekifutott az ároknak és
                            átugrotta. Egyszerre csak két lovas tűnt fel hirtelen. Az egyikben Ronny
                            felismerte Owen harcsabajuszú, szögletes arcú kísérőjét, akit a
                            többiekkel együtt megkötözött.</p>
				<p>- Jó napot, fiúk... - kezdte az új intéző.</p>
				<p>- Kezet fel! - kiáltotta a harcsabajuszú. - Gyerünk, mert nem
                            teketóriázok!</p>
				<p>Revolverét egyenesen Ronny mellének szegezte. A másik nem is húzta elő a
                            fegyverét, csak vigyorgott.</p>
				<p>- Ez szerencsés fogás, Bruce - mondta. - Nem is annyira ezért az alakért,
                            hanem a Bullog lova miatt.</p>
				<p>- Talán kirabolnak? - kérdezte Ronny két kezét hanyagul kissé feltartva.
                            - Mondja meg, kérem, hogy mit akar, mert elfárad a kezem - fordult a
                            mongolarcúhoz.</p>
				<p>- Foglyul ejtjük. A lovát és a fegyverét elkobozzuk, így szól a
                            törvény.</p>
				<p>- Miféle hülyeség ez? Amit mond, az nem törvény, hanem rablás.</p>
				<p>- Lassabban, hé! - kiáltott rá Bruce. - Itt a Colorado-fennsíkon a
                            Lonsdale-ok törvénye parancsol mindenkinek. Aki fegyveresen lép a
                            szomszéd földjére engedély nélkül, az fogoly.</p>
				<p>Ronny már közben tisztában volt mindennel. Az a bolond Cresby nem
                            világosította fel semmiről. Úgy látszik, itt valamiféle hadiállapot van.
                            Ezért amikor Bruce gyanútlanul éppen a közepén tartott a magyarázatnak,
                            magasra tartott jobb kezét ökölbe szorítva, bemutatta villámgyors
                            ütését, ami ellen lövésre kész pisztoly sem védi meg azt, aki nem számít
                            rá. Az ökle úgy zúdult a bajszos állkapcsára, hogy az mint elhajított kő
                            zuhant le a lóról. A másik alak a pisztolyához kapott, de mielőtt
                            kiránthatta volna, az új intéző ökle gyomron csapta, és a gyomor körül
                            összemarkolta a ruhát. Azután egyet csavart, egyet rántott, és a cowboy
                            tizedmásodpercig Ronny fél kezén lebegett a levegőben, majd nagy ívben
                            néhány ijedten szétrebbenő marha között döngve a hátára esett.</p>
				<p>Visszafelé kiderült, hogy a rosszindulatú, alattomos Wicked nem is olyan
                            félénk, mert egy ugrással vette az árkot, és amikor elhagyták a
                            torlaszt, a dobogó hídtól sem riadt meg.</p>
				<p>Közben Ronny füle mellett egy golyó fütyült el. Csodálkozva látta, hogy
                            amikor a sziklagát túlsó oldalára ért, nem lőttek többet rá. Cresby és
                            valamennyi társa izgatottan várták, egy csoportba verődve a túlsó
                            oldalon.</p>
				<p>- Ember! - kiáltotta Cresby. - Megkergült egészen? Átlovagolt az
                            ellenséghez?</p>
				<p>- Menjen a pokolba a titokzatosságával! Úgy látom, akkor is itt tátották
                            volna a szájukat, ha engem ott agyonvernek.</p>
				<p>- Ebben biztos lehet. Kisujját sem mozdíthatta volna senki. Nézze, ott a
                            túlsó oldalon huszonöt fegyveres ember figyeli fogcsikorgatva, és egyik
                            sem lőhet magára, amíg a sziklákon innen van.</p>
				<p>- Szóval, ha engem lelőnek, azt maguk úgy nézték volna, mint valami
                            színielőadást?</p>
				<p>- Erre nem felelhetek, mert színielőadást még nem láttam. De ha
                            színielőadás közben megölhetnek valakit anélkül, hogy a nézők
                            közbelépnének, akkor úgy néztük volna.</p>
				<p>- Nem mondaná meg, hogy miért?</p>
				<p>- Ez a törvény.</p>
				<p>- Miféle törvény?</p>
				<p>- A Lonsdale-féle törvény.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Ronny pofon tudta volna ütni Cresbyt.</p>
				<p>- Hát ha itt más a törvény, azt mondják meg az embernek. Különben...</p>
				<p>Halsey vigyorgott.</p>
				<p>- Különben fél kézzel dobálja ki a pasasokat a nyeregből és úgy vágja
                            őket szájon, hogy revolverestül elrepülnek...</p>
				<p>- Adjatok inni! - mondta Ronny türelmetlenül -, mert ha azt is tiltja a
                            törvény...</p>
				<p>- Ihat, amennyit akar. Csak délben pontosan kettőkor az intéző együtt
                            ebédel a gazdával. Ezt jegyezze meg.</p>
				<p>- Az ördög látott még ilyen helyet! Ez a két Lonsdale testvér talán
                            haragban van egymással?</p>
				<p>- Szó sincs róla.</p>
				<p>- Nézze, Cresby, azt hiszem, mégiscsak leghelyesebb lesz, ha elmond
                            mindent - mondta egyre türelmetlenebbül Ronny -, mert úgy látom, itt
                            bajba keveredhet, aki tájékozatlan.</p>
				<p>- Itt - mondta Judd, kihangsúlyozva a szót - semmi baja sem történhet, ha
                            nem megy át Owen birtokára.</p>
				<p>- De hiszen Owen Lonsdale, amint látom, nyugodtan lovagol keresztül a
                            sziklatorlasz kapuján, a mi oldalunkra - kiáltotta Ronny, és egy
                            közeledő lovasra mutatott, akiben felismerte Virginia Lonsdale
                            kísérőjét.</p>
				<p>- Hát hogy a fenébe ne lovagolna a mi oldalunkon - felelte Cresby -, nem
                            tud különben bejutni a várba. A két gazdára nem vonatkozik a
                            tilalom.</p>
				<p>- Hát érintkeznek? Én azt hittem, hogy gyűlölik egymást.</p>
				<p>A cowboyok harsogó nevetésben törtek ki.</p>
				<p>- Ez jó!... Ember! - hallatta szokásos felkiáltását Cresby -, hiszen a
                            két Lonsdale együtt lakik. Gyűlölik egymást, és együtt laknak.</p>
				<p>- Miért laknak együtt, ha gyűlölik egymást?</p>
				<p>- Így írja elő a törvény.</p>
				<p>Ebben a pillanatban Owen észrevette Ronnyt. Megsarkantyúzta a lovát és
                            egyenesen feléje nyargalt. Ronny önkéntelenül a revolveréhez kapott.
                            Lonsdale még sebesebben vágtatott, és ott állt meg ügyesen, közvetlenül
                            az almásszürke előtt.</p>
				<p>Néhány másodpercig mozdulatlanul nézték egymást. Owen szeme hirtelen
                            felvillant. A szoborszerűen szép, kemény férfiarcon különös, kegyetlen
                            mosolyra húzódtak a keskeny ajkak:</p>
				<p>- Örülök, hogy itt látom. Elhiszi?</p>
				<p>Ronny megértően bólintott.</p>
				<p>- Elhiszem. És miután egyet-mást hallottam itt magáról, én is örülök,
                            hogy találkoztunk.</p>
				<p>Összevillant a szemük. Nagyszerűen megértették egymást. Owen tekintete
                            így egészítette ki a szavakat: “Örülök, hogy látlak, és a közelemben
                            tudlak, mert így legalább bizonyos vagyok benne, hogy meg foglak ölni.”
                            Ronny tekintete ezt mondta: “Örülök, hogy rám találtál. Legalább nem
                            hiheti senki, hogy csak csellel tudtalak legyőzni.”</p>
				<p>Szakértő pillantásokkal megértették egymást.</p>
				<p>- Ha érdekli, hogy miért kellett a lovait akarata ellenére kikölcsönözni
                            - mondta Ronny -, Winston óta lovagoltam, és...</p>
				<p>Owen lebiggyesztette az ajkát és megvetően legyintett:</p>
				<p>- Felesleges a mentegetődzés. Ha George intézőnek alkalmazta, akkor
                            természetes, amit tett.</p>
				<p>- Azt hiszi, rabló vagyok?</p>
				<p>- Azt...</p>
				<p>Ronny arca elsötétült. Önkéntelenül megnyomta térdével a lovát, hogy ez
                            közelebb farolt a másik állathoz.</p>
				<p>- Téved. Nem vagyok rabló - felelte nyomatékkal. - Először életemben
                            beszélek lopott marhák tulajdonosával.</p>
				<p>Most Owen homloka ráncolódott:</p>
				<p>- Úgy érti ezt, hogy marhatolvaj vagyok?</p>
				<p>- Úgy.</p>
				<p>Lonsdale még közelebb nyomult a lovával, a két állat nyerge egymás
                            mellett volt. Owen és Ronny arca szinte összeért. Jobb keze mindegyiknek
                            a revolverén nyugodott...</p>
				<p>- Itt könnyű szemtelenkedni - sziszegte Owen. - Valaki bizonyára elárulta
                            magának, hogy ezen a birtokon nem szabad fegyvert elsütni.</p>
				<p>- Bármikor elmehetünk sétalovaglásra... Arra lejjebb láttam egy szép kis
                            erdőt...</p>
				<p>Owen arca felderült:</p>
				<p>- Akkor hát nagyszerűen megértjük egymást. Nekem is kedvenc helyem az a
                            kis erdő.</p>
				<p>- Akkor kár tovább fecsegni erről, Owen Lonsdale.</p>
				<p>- Igaza van. A kis erdőben bővebben beszélhetünk, és végleg
                            letárgyalhatunk mindent. A maga elődje, Bullog is ott járt
                            szerencsétlenül szegény...</p>
				<p>Hangosan elnevette magát, és barátságosan intett a kezével, azután
                            megsarkantyúzta a lovát. Ronny ugyanolyan őszinte szívélyességgel
                            viszonozta a búcsút.</p>
				<p>Arra lett figyelmes, hogy Cresby káromkodik.</p>
				<p>- Az ördög elvihette volna azt a vén bolond Lonsdale-t.</p>
				<p>- Miért? - kérdezte Ronny.</p>
				<p>- Mert jól tudta, hogy miért hozza magát ide.</p>
				<p>- Beszéljen világosabban!</p>
				<p>- Hát majd világosabban beszélek! Az a vén bolond azért hozta magát ide,
                            mert nem adja fel a reményt, hogy valaki mégiscsak lelövi ezt az
                            Owent.</p>
				<p>Mielőtt Ronny felelhetett volna, egy gúnyos hang szólalt meg
                            mellettük:</p>
				<p>- Ostoba fecsegő vagy, Cresby. Vénségedre teljesen meghülyülsz.</p>
				<p>Az öreg George Lonsdale ért melléjük észrevétlenül, porlepte lován
                            látszott, hogy messze útról jön.</p>
				<p>- Mr. Lonsdale - mondta Ronny sötéten -, amint látja, elfoglaltam az
                            állásomat.</p>
				<p>- Gratulálok! - felelte a gazda, és kezet nyújtott. - Bevallom, nem
                            hittem volna. Most jöjjön ebédelni. A Lonsdale-várban az intéző a
                            gazdával egy asztalnál étkezik.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Ronny az evés helyett inkább whiskyt kívánt. Szinte elfeledkezett az
                            italról. Érdekes. Úgy látszik, azon mértékben, ahogy közeledik a régi,
                            rendes, munkás életkörülményeihez, ugyanolyan arányban szűnik az
                            alkohol utáni vágya.</p>
				<p>- Figyelmeztethetett volna - mondta Ronny, miközben a kapu felé
                            lovagoltak, - hogy útközben ne nagyon emlegessem a maga közgyűlöletben
                            álló nevét.</p>
				<p>- Miért? Meg akarták lincselni? - kérdezte mohó érdeklődéssel a hatalmas
                            öregember.</p>
				<p>- Igen. Életveszélyes módon adták tudtomra, hogy nem vagyok rokonszenves
                            utas. Lelkiismeretlenség volt, hogy tréfából kis híján
                            agyonveretett.</p>
				<p>- Egyáltalán nem tréfából tettem. Ha mindenféle alakoknak sikerül
                            agyonverni magát, akkor alkalmatlan ember arra, hogy nálam intéző
                            legyen. Ez volt a vizsga. Miután él, tehát nem csalódtam magában.</p>
				<p>A kapuhoz értek. Leugrottak a lóról, és George Lonsdale búcsút intett az
                            intézőjének:</p>
				<p>- Viszontlátásra! Csak menjen az ebédlőbe. Én is mindjárt ott leszek.
                            Előbb lerázom kissé a port magamról.</p>
				<p>Az ebédlőnek használt szobában már ketten voltak: Virginia és Owen.
                            Hirtelen elhallgattak, mikor Ronny belépett, mintha róla beszéltek
                            volna. A lány maga sem tudta miért, elpirult.</p>
				<p>- Megérkezett az apja, Miss Lonsdale.</p>
				<p>- Tudom... Láttuk az ablakból. Ugye, Owen, apa nem szid össze, amiért
                            megleptük.</p>
				<p>- Sőt egész bizonyos, hogy örülni fog - felelte Owen kedvesen. - George
                            meglepett engem egy új intézővel; én megleptem őt a nevelt lányával -
                            folytatta vidáman. - Ja igaz: még nem is dicsértem meg magát, kedves
                            barátom a múltkori tréfáért. Kellemetlen volt ugyan órákig megkötözve a
                            napon feküdni, de megérte. Szép tréfa volt.</p>
				<p>Ronny ugyanolyan gondtalan vidámsággal felelt:</p>
				<p>- Alkalmilag majd viszonozhatja...</p>
				<p>- Egész bizonyos lehet benne, hogy visszafizetem a kölcsönt - felelt
                            nevetve Owen.</p>
				<p>Vidáman beszélgettek, Owen még Ronny vállára is tette a kezét. Virginia
                            örömmel látta, hogy milyen derűs, szívélyes kapcsolat van a két férfi
                            között. Nyílt, kedélyes emberek, akik úgy látszik, értik a tréfát, és
                            nem gurulnak dühbe hamar.</p>
				<p>Érdekes, gondolta a leány, hogy mit jelent egy férfinél néhány külsőség.
                            Mennyire félt ettől az embertől, mikor rongyosan, borostásan lovagolt
                            vele éjszaka. És így, kissé rendesebben, nyomban látszik rajta, hogy
                            nyílt, okos, jószívű ember. Nagy, sötét szemei biztatóan, derűsen
                            csillognak.</p>
				<p>Most belépett George Lonsdale. Ahogy megpillantotta a lányt,
                            visszahőkölt. Mi volt ez? Egy másodpercig, Ronny nem is tudta jól
                            látta-e, az ősz ember arca szinte eltorzult a gyűlölettől. De már abban
                            a pillanatban elsimult ez a dühös kifejezés. Sőt. Lonsdale vonásai
                            felderültek. Virginia hozzásietett és megölelte. A dühnek azt a
                            villanásnyi kifejezését csak olyan éles megfigyelő láthatta mint
                            Ronny.</p>
				<p>Hm... Úgy látszik, a Lonsdale fivérek született komédiások, állapította
                            meg Ronny. Errefelé megszokott dolog az erőszak, a durvaság, a bűn,
                            bosszú, de a színlelés ismeretlen valami. Ez a két ember ízig-vérig
                            férfi, de milyen furcsa, hogy ehhez a tulajdonságukhoz a gyáva városi
                            ember alakoskodó természete járul.</p>
				<p>- Ugye nem haragszol? - kérdezte Virginia.</p>
				<p>- Örülök, hogy látlak, kislányom... de hogy jutott eszedbe ilyen
                            váratlanul betoppanni?</p>
				<p>Owen lépett a nagybátyjához, és megszorította a kezét:</p>
				<p>- Én vagyok a hibás, George.</p>
				<p>- Gondoltam... - bólogatott nyájasan az öregebb.</p>
				<p>- Mikor megkaptam a leveledet, amelyben azt írtad, hogy New Yorkba jössz
                            megvizsgáltatni magadat - mondta a leány -, aggódtam miattad.
                            Sürgönyöztem Prescottba a címedre, hogy szeretnék eljönni hozzád,
                            értesíts, mikor érkezhetem. Owen felelt a nevedben, azután kijött elém a
                            vasúthoz, és elhozott ide...</p>
				<p>- Igazán kellemes meglepetés... Az új intézőt, amint látom, már
                            ismeritek.</p>
				<p>- De mennyire! - kiáltotta Owen nevetve. - Válogatott legényeimmel együtt
                            megkötözött és magával vitte valamennyi lovamat.</p>
				<p>Az idősebb fürgén ide-oda mozgó szemmel kérdően nézett feléjük. Owen,
                            Ronny vállát veregetve elmesélte a “tréfát”.</p>
				<p>George Lonsdale arca most nem változott. De a két szem! A két szem!...
                            Valami alig visszafojtható csillogással fénylett fel.</p>
				<p>- Üljünk asztalhoz! - mondta most már minden alakoskodás nélkül, őszinte
                            lelkesedéssel. - Iszunk az új intézővel Virginia egészségére. Felbontok
                            egy üveggel a százéves tequilából. Ronald Kerry szereti az italt! Olyat
                            igyon most, amilyenben még nem volt része!... Összesen három üveg van
                            ebből a háznál...</p>
				<p>Remegő kézzel töltötte be a pálinkát. Owen mosolygott, de az orrcimpái
                            tágultak. Ronny csodálkozva figyelte őket. Ezt az üveget nem Virginia
                            érkezésének örömére bontják! Ezt Owen megszégyenítésére isszák.</p>
				<p>- Köszönöm - mondta kedvesen Owen -, ebéd előtt nem iszom, még a te
                            barátaiddal sem, George...</p>
				<p>- Maga szeret inni? - kérdezte Virginia Ronnyt.</p>
				<p>- Igen. Szeretem az italt. - Mohón, egy hajtásra itta ki a nehéz
                            tequilát. A megkönnyebbülő alkoholista sóhajával tette le a poharat.
                            Csak akkor vette észre, hogy Virginia alig észrevehetően megborzong.
                            Egy legény behozta közben az ételt.</p>
				<p>Derűs hangulatban ebédeltek.</p>
				<p>- Hogy tisztában legyen a környezetével, Kerry - fordult hozzá evés
                            közben élénken az öreg -, Virginia nem az édes lányom. Egy jó barátom
                            gyermeke. Szegény Kennedy áldozatul esett egy gyalázatos
                            rablótámadásnak, és a kétéves árvát örökbefogadtam. Azért mégiscsak
                            olyan a helyzet közöttünk, mintha a saját lányom lenne. Igaz,
                            Virginia?</p>
				<p>Virginia szeretettel megsimogatta nevelőapját.</p>
				<p>- Még mindig nem tudom, hogy miért akarsz New Yorkba menni orvoshoz?
                            Hiszen olyan erősnek látszol.</p>
				<p>- Semmiség - legyintett George -, néha kínoz a reuma, és itt, nyugaton az
                            orvosok csak a sebészethez értenek igazán; golyót kivenni, meg
                            késszúrást összevarrni.</p>
				<p>- Nekem nem is mondtad hogy beteg vagy - szólt közbe rosszallóan
                            Owen.</p>
				<p>- Nem olyan komoly, hogy közölni kellett volna veled - felelte
                            megnyugtatóan az idősebb. Ronny ismét érezte, hogy minden szó mögött
                            valami rejtett értelem lappang. Azt látta, hogy Virginiának sejtelme
                            sincs az itteni viszonyokról. Nem is foghatott gyanút. A két rokon
                            közvetlenül, jókedvűen beszélgetett, és közben versenyeztek, hogy
                            melyikük legyen figyelmesebb és udvariasabb a lányhoz. Talán Ronny sem
                            vett volna észre semmit, ha nem tapasztal már előzőleg néhány
                            furcsaságot itt a Lonsdale-birtokon.</p>
				<p>Ebéd után előkerült George pipája. A másik két férfi cigarettázott.
                            Igazán családias és meghitt volt a hangulat.</p>
				<p>- Most a szobámba megyek - mondta Virginia. - Ha akarod, Owen, egy óra
                            múlva kilovagolhatunk, ahogy megbeszéltük.</p>
				<p>- Nagyon jó lesz - hagyta rá George -, nekem úgy sincs időm. Az új
                            intézőt kell bevezetni a gazdasági ügyekbe.</p>
				<p>Az ajtóig kísérte Virginiát, még mosolyogva utánanézett a folyosóra,
                            azután visszafordult a szoba felé.</p>
				<p>És nyomban eltűnt az arcáról minden vonásnyi derű.</p>
				<p>Mintha nem is ugyanaz az ember lenne, amelyik az imént mosolygott. A düh
                            és a gyűlölet kifejezésével nézte az öccsét, aki szemtelen mosollyal
                            fújta a füstöt.</p>
				<p>- Lelketlen, gonosz gazember vagy, Owen!</p>
				<p>- Hahaha!</p>
				<p>Owen nevetésére az idősebb elsápadt. Ronnynak kínos volt az egész. Úgy
                            érezte, hogy semmi köze az ügyhöz. Nem kellene most itt lennie.</p>
				<p>- Megvetlek Owen. A Lonsdale-ok, ha gyűlölték is egymást, férfiak voltak.
                            Nem vontak bele a harcba nőket. Az első elpuhult kölyök, aki nem az
                            öklével üt vissza, hanem a lányomon keresztül akar bosszút állni, az
                            első hitvány és gyáva Lonsdale te vagy...</p>
				<p>Owen egy ugrással a másik előtt állt.</p>
				<p>Ronny odaugrott és szétlökte őket, mielőtt összecsaphattak volna. Azt
                            hitte, hogy a két Lonsdale tiltakozni fog a durva közbelépés ellen, de
                            ezek mosolyogva eltávolodtak egymástól, mintha megszokták volna az
                            ilyesmit.</p>
				<p>- Nekem semmi közöm az ügyükhöz, de figyelmeztetem magukat, hogy Miss
                            Lonsdale a közelben van.</p>
				<p>- Maga ne figyelmeztessen! - kiáltotta ingerülten Owen. - Azért, mert
                            kénytelen vagyok egy asztalnál ülni egy ilyen...</p>
				<p>Ronny eléje állt egy hirtelen lépéssel.</p>
				<p>- Egy milyennel?...</p>
				<p>- Hohó, fiatalember! Talán meg akar félemlíteni? Ide figyeljen! Ha én...
                            - Megragadta Ronnyt a kabátjánál.</p>
				<p>- Mr. Lonsdale, vegye le rólam a kezét!</p>
				<p>Pillanatnyi csend támadt. George egy vérengző állat rosszindulatú,
                            vágyakozó pillantásával figyelte őket.</p>
				<p>- Majd számolunk még... - sziszegte Owen. - Úgyis van számolnivalónk. De
                            nem itt...</p>
				<p>- Utoljára mondom, hogy vegye le rólam a kezét.</p>
				<p>Lonsdale megvető ajkbiggyesztéssel elengedte. Ronny szeme összehúzódott,
                            mint egy ugrásra készülő macskának, azután rekedten mondta:</p>
				<p>- Ha még egyszer megérint, nem figyelmeztetem.</p>
				<p>- Fütyülök a figyelmeztetésére! Érti?!... Magával úgyis elbánok, ebben
                            biztos lehet.</p>
				<p>- Nem fogom kerülni az alkalmat, Owen Lonsdale.</p>
				<p>Ronny úgy érezte, hogy őrá is átragad a gyűlöletnek ez a harcra ingerlő,
                            forró légköre, ami itt tűrhetetlenül feszíti a levegőt.</p>
				<p>- Miért csaltad le ide a lányt? - kérdezte George a másikat.</p>
				<p>- Nem csaltam le... - vigyorgott Owen. - Gondoltam, helyettesítlek,
                            miután fogadott leányod, tehát rokonom. Ennyit talán még te is megtennél
                            értem. Prescottba sürgönyzött, hogy jön. Külön lovas küldönc hozta a
                            táviratot. Azt feleltem helyetted, hogy csak jöjjön. Elébe mentem.</p>
				<p>- Átlátok rajtad, Owen. Érzékeny csapást akartál mérni rám. Tudtad, hogy
                            mennyi igyekezettel tartottam eddig távol innen Virginiát. És azt hiszed
                            talán, hogy most az ő kedvéért elhagyom a Várat, és neked jut minden a
                            törvény szerint.</p>
				<p>- És ha úgy van? Milyen eszközökkel harcolsz? Talán nem válogatott
                            gyilkosokat hozol intézőnek? Azt reméled, hogy valamelyiknek talán
                            sikerül végezni velem. De csalódni fogsz! Mind Bullog után megy! Érted?!
                            Ha téged nem is küldhetlek a pokolba...</p>
				<p>- Tévedsz... Ezt az embert nem fogod elintézni. És most csak egyet mondok
                            neked, ezt hidd el: ha Virginia megtud valamit arról, hogy mit csinálunk
                            itt, hogy mi történik a Lonsdale-várban, akkor...</p>
				<p>- Akkor?... - kérdezte fölényes mosollyal Owen.</p>
				<p>- Akkor megszegem a törvényt és végzek veled! Ezt jegyezd meg.</p>
				<p>Owen nevetett.</p>
				<p>- Talán bízd inkább a gyilkolást erre a szakemberre.</p>
				<p>- Úgy beszélnek rólam, ahogy az nekem nem tetszik.</p>
				<p>- Mindent meg fog érteni, ha ismeri majd a törvényt. Most csak annyit -
                            magyarázta George - hogy ez az ember nem nyúlhat hozzám, sem én őhozzá.
                            Aki megöli a másikat, az elvesztette jogát a birtokhoz.</p>
				<p>- Nagyon sok a beszéd - mondta nyegle hangon Owen. - Ami a lányt illeti,
                            tőlem hazudhatsz neki, amit akarsz. Nem rontom el a komédiádat. Csak
                            játszd előtte a becsületes embert. Úgysem játszod már soká, haha...</p>
				<p>- Hogy érted ezt?</p>
				<p>- Azt hiszed, bolond, el tudod titkolni előlem, hogy beteg vagy?</p>
				<p>- Ostoba hazugság!</p>
				<p>- Láttam már néhányszor, amint elszédülsz a nyeregben, azután körülnézel,
                            hogy észrevettek‑e? - Olyan kárörvendő, diadalmas hangon mondta ezt,
                            hogy Ronny megborzadt. Ilyen gyűlöletről fogalma sem volt eddig.</p>
				<p>- Még nagyon soká kell várnod, Owen!</p>
				<p>- Beteg vagy, George! Megöregedtél, felőrlődtél és addig titkolod, amíg
                            egyszer csak lefordulsz a lóról...</p>
				<p>George arcán gonosz vigyorba húzódott össze a sok apró ránc, és
                            kárörvendően mondta:</p>
				<p>- Abban sem lesz sok örömed, Owen... Már gondoskodtam róla... Ne félj.
                            Akkor is lesz kivel harcolnod.</p>
				<p>- Ugyan! Talán Virginia? - legyintett fölényesen Owen.</p>
				<p>- Virginiát kitagadtam az örökségből. Ő csak a tiszta jövedelem kétharmad
                            részét kapja. Az örökösömre száll minden jogom és birtokrészem.</p>
				<p>Owen ökölbe szorította a kezét.</p>
				<p>- És... ki az örökösöd?</p>
				<p>- Ronald Kerry.</p>
				<p>...Ronnynak sikerült elkapni Owen csuklóját, mielőtt még az ökle George
                            arcába csapott volna.</p>
				<p>- Hahaha...</p>
				<p>Az idősebb Lonsdale kacagott.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>Mikor Owen kiment és bevágta az ajtót maga mögött, George Lonsdale ismét
                            nagy pohárral töltött az ünnepi teqiulából, azután az ablakhoz ment, és
                            kinézett a legelőn hullámzó sok-sok szürke és barna foltos hát
                            tömegére.</p>
				<p>Nagyot sóhajtott és visszafordult a szoba felé.</p>
				<p>- Miért nem iszik?</p>
				<p>- Most nem akarok - felelte keményen Ronny. - Itt elég mérget szív magába
                            az ember a levegőből is. Beszéljen, kérem! Mit jelent ez az ostobaság a
                            végrendelettel?</p>
				<p>- Ez nem ostobaság. Maga az én vagyonom örököse. Olyan hatalmas vagyon
                            örököse, hogy ha kétharmad részt ad Virginiának a jövedelemből, még
                            mindig dúskálhat a pénzben.</p>
				<p>- Szép - mondta hidegen Ronny. - De mikor elváltunk, még azt sem tudta,
                            hogy elfoglalom-e az intéző helyét. Hogy végrendelkezhetett közben?</p>
				<p>- Mindegy. Ha magát megölik, akkor megváltoztattam volna a
                            végrendeletemet. Éppen Bullogot akartam beiktatni örökösömnek... De
                            fegyverrel a kezében holtan találták az erdőben... Owen végzett
                            vele.</p>
				<p>- Megtudhatnék végre valami közelebbit az itteni ügyekről?</p>
				<p>- Mindent meg kell tudnia - felelte George, és leült. - Több, mint száz
                            éve élnek a Lonsdale-ok ezen a helyen. Száz éve tart a versenyfutás
                            közöttük: melyik Lonsdale marad egyedül a birtokkal.</p>
				<p>- Mi ez a versenyfutás? Nem értem...</p>
				<p>- Ezt a szót még sokszor fogja hallani. Versenyfutással kezdődött az
                            egész gyalázatosság. Több mint száz éve annak, hogy a Lonsdale ősök
                            elindultak nyugatra. Akkoriban azt mondták, hogy a Colorado fennsíkján
                            arany van. Megindult a népvándorlás. Nem is hinné, hogy a fennsík vad,
                            ősi tája milyen népes volt itt addig, amíg az emberek azt hitték, hogy
                            aranyat találhatnak a Rocky Mountainsnak ezen a lejtőjén. Amikor Arizona
                            hatóságai látták, hogy milyen tömegben igyekezek az emberek a Colorado
                            folyása ellen nyugatra jutni, intézkedtek, hogy egy régen szokásos módon
                            tegyenek igazságot az új telepesek között. Mindenki ismeri azt a módot,
                            amely már egy esetben a pionírokat birtokhoz juttatta, úgyhogy elejét
                            vegyék a harcoknak. A versenyfutás. Aranyásók között tettek így
                            igazságot. Ha megindult valamerre a népvándorlás, elzárták az érkező
                            karavánok elől a hatalmas területet, ahol állítólag arany van. Egy
                            bizonyos napon, amikor már sok-sok szekér várakozott a kordon előtt,
                            adott jelre megnyitották a sorompókat, és a férfiak futottak. Mindenki
                            ott kapott kutatási jogot, ahol elsőnek állt meg. Most is így történt.
                            Versenyt futottak a földért. Hegynek fel! Két Lonsdale család vándorolt
                            akkor ide keletről. Unokafivérek. Ők is futottak. Előzőleg sem fértek
                            meg egymással úgy, ahogy jó rokonokhoz illik, és most úgy akarta a sors,
                            hogy annyi ember közül ketten maradjanak a hegyi ösvény utolsó
                            fordulójában. Hogy azután mi történt, azt senki sem tudja, és nem is
                            fogja megtudni soha. Az egyik Lonsdale elsőnek ért ide fel a tetőre, a
                            másik bezúzott fejjel, ájultan feküdt nem messze a céltól. Kődobás tette
                            harcképtelenné. A futók nyomában lovagolt a bizottság. Öreg telepesek a
                            környék lakottabb részéből. Ezek döntöttek vitás esetben. Hugh Lonsdale,
                            miután eszméletre tért, azt állította, hogy megelőzte már az
                            unokafivérét, mikor kődobás érte. Ezt Davy Lonsdale nem tagadta, csak
                            azt tagadta, hogy ő dobta a követ. Hugh Lonsdale esküdözött, hogy egy
                            perccel előbb, mikor megfordult, látta, amint Davy lehajolt. Akkoriban
                            nem volt idő holmi aprólékos kivizsgálásra, tárgyalásra. A bizottság a
                            fennsíknak ezt a részét kétfelé osztotta. Egyik területet Davy kapta, a
                            másikat Hugh. Mindkettő úgy érezte, hogy az egész földdarab neki jár. És
                            a versenyfutás azóta nem ér véget. Minden Lonsdale magának akarja az
                            egész birtokot. Két erődítésforma, elhagyott épület állt itt akkoriban.
                            Valószínűleg Mexikóból menekült spanyol hódítók laktak benne, amíg nem
                            tértek ismét vissza otthonukba, valamelyik győztes forradalom után. Hugh
                            és Davy azonnal hozzáláttak, hogy kijavítsák, lakhatóvá tegyék a
                            beomlott szobákat, és főleg harcképessé az erődöt. Mert az
                            ellenségeskedés nyomban megindult a két család között. Később, mikor a
                            birtok cowboyokkal is benépesült, valósággal háborút viseltek a
                            Lonsdale-ok egymás ellen. Apáról fiúra szállt a halálos versenyfutás
                            öröksége. Davy fia, Charles kiszámította, hogy a folyó az ő birtokán
                            van, és felépítette ezt a sziklaválaszfalat. Hogy milyen munka lehetett
                            ezeket az óriási koloncokat itt összehordani, azt képzelheti. És a másik
                            Lonsdale, akinek életkérdés volt a víz, természetesen mindenáron küzdött
                            ellene. Vad harcok közben épült a fal. A Colorado-fennsíkon minden
                            embert magukkal rántottak a versenyfutó Lonsdale-ok. Az utolsó
                            pásztorgyerek is gyűlölte a szomszéd pásztort. Sok ember hullott el
                            innen is, onnan is, amíg a torlasz felépült és Charles elzárta a folyót,
                            saját birtokára. De akkor már Prescottban működött a telepes bíróság, és
                            Bart Lonsdale panaszára kimondották, hogy Charles köteles a falon rést
                            nyitni, amelyen a szomszéd birtokos vízhez juthat. A telepesek bírósága
                            akkoriban nem ismerte a tréfát. Érvényt tudott szerezni az ítéleteinek.
                            Nemsokára magától is megoldódott volna a kérdés, mert egy
                            hegycsuszamlástól a folyó megváltoztatta a medrét és Bart földjére
                            került, de ő már nem kezdett falat építeni. Az én apám azután kiegyezett
                            az unokafivérével, aki Owen nagyapja volt. Egy alkalommal, mikor a két
                            birtok cowboyai között lövöldözés kezdődött, néhány megvadult állat
                            agyontaposta az egyik gyermeket. Az öcsém volt az áldozat. Ez a szomorú
                            eset, úgy látszott, elsimítja az ellentéteket. A két Lonsdale kibékült,
                            és szerkesztettek egy Törvényt az utódaik számára. Az egyik erődöt
                            lerombolták. Elmentek a kormányzóhoz, és előtte állapodtak meg a
                            Törvényben. A Lonsdale-birtokon tilos fegyvert elsütni, csak ha kívülről
                            jövő támadás ellen védekeznek. Amelyik cowboy átlép a szomszéd földjére
                            fegyveresen, annak mindene elkobozható. A Lonsdale-birtokosok kötelesek
                            közös épületben lakni, és ha itthon tartózkodnak, együtt étkezni.
                            Amelyik Lonsdale megöli vagy megsebzi a másikat, az elveszíti a
                            birtokhoz való jogát. Minden Lonsdale felelős valamennyi emberéért. A
                            Törvény vonatkozik a Lonsdale-ok törvényes örököseire, még akkor is, ha
                            idegen leszármazott örökölné a birtokot. Aki a törvényt megszegi, az
                            minden jogát elveszti a birtokhoz, és része a másik Lonsdale-ra vagy
                            örökösére száll. Ezt a megállapodást a két Lonsdale aláírta, és a
                            kormányzó saját kezűleg vezette rá, hogy a mindenkori kormányzó
                            kötelessége lesz érvényt szerezni a Lonsdale-ok törvényének, ha sor
                            kerül rá...</p>
				<p>George ivott egy korty tequilát. Ronny maga elé nézett és tűnődött
                            valamin. Most már sok mindent értett, ami eddig megfoghatatlan volt
                            előtte.</p>
				<p>- Owen apja és én, miután ránk maradt a birtok, egy ideig még
                            boldogultunk valahogy, de lassanként ismét elmérgesedett a helyzet.
                            Jelentéktelen csetepatékból indult ki a viszály, és észre sem vettük,
                            máris újra kezdődött a versenyfutás. De most szörnyűbb volt, mint
                            valaha. Mert a törvényt be kellett tartani! És amit a béke kedvéért
                            írtak elő, az mind csak egy fokkal jobban fűtötte a gyűlöletet. Együtt
                            kellett étkezni! A két birtok minden embere úgy vigyázott a
                            határsértésre, olyan boldogan csapott le arra, aki megtévedt, mintha a
                            törvény csak azért lenne, hogy újabb okot adjon az ellenségeskedésre. Az
                            emberek éjszaka az erdőben találkoztak, ha verekedni akartak egymással,
                            de a Törvényt betartották. Sohasem volt még itt olyan pokol az élet,
                            olyan mélységes a gyűlölet, mint a Törvény óta! Ha az emberek gyűlölni
                            akarják egymást, akkor képesek arra, hogy a legnemesebb szándékot is a
                            rontás szellemében tudják felhasználni. Virginia néhai apja, Kennedy
                            kemény fickó volt, amikor Kennedy meghalt, örökbe fogadtam a lányt. A
                            gyerek ötéves múlt, amikor a feleségem megbetegedett, és el kellett
                            mennie keletre. Mindenáron magával akarta vinni a kislányt. Nem
                            tagadhattam meg egy nagybeteg kívánságát. New Yorkban a feleségem
                            intézetbe adta Virginiát, és az asszony halála után otthagytam a
                            gyermeket. Időnként ellátogattam hozzá, és szép meséket mondtam neki a
                            farmról. - Lonsdale ismét sóhajtott. - Most már eljött nálam is az idő,
                            hogy keleten keressem a gyógyulást. Ez általában azt jelenti, hogy az
                            ember már hiába keresi a gyógyulást.</p>
				<p>- Igazán csak reumája van? - kérdezte Ronny, akinek az arca nem árulta
                            el, hogy mi a véleménye arról, amit hallott.</p>
				<p>George sóhajtott. Hatalmas, széles vállai, most mint csüggedő szárnyak
                            hajoltak előre, görbülten és szomorúan suttogta:</p>
				<p>- A szívem... - A vonásai ismét megkeményedtek. - De ennek a fenevad
                            Owennek nem szabad megtudnia! Senkinek sem szabad tudni. Jaj annak a
                            Lonsdale-várban, akin meglátják, hogy gyengül. Ez az ördög pedig már
                            sejt valamit, pedig azt hiszem, elég jól tartom magam... Csak félek,
                            hogy nem sokáig...</p>
				<p>Ronny elgondolkozva szívta a füstöt.</p>
				<p>- Nincs elég pénze, hogy elmenjen innen?</p>
				<p>Lonsdale kacagott. Ravasz arcán megszámlálhatatlan ránc futott össze.
                            Felállt a székről, és zsebre dugott kézzel járkált. Szemében csak úgy
                            izzott a gyűlölet:</p>
				<p>- Már a dédapámnak is több pénze volt, mint amennyi ahhoz szükséges, hogy
                            úri módon élhessen az ember bárhol a világon. De, hogy képzeli! Kiállni
                            a versenyből? Itt hagyni ennek a nagyképű, hencegő fráternek a diadalt?
                            Korlátlan uralmat a Lonsdale-vár felett? Szó sincs róla! Maga lesz
                            George Lonsdale birtokának egyetlen örököse!</p>
				<p>- És mi biztosítja arról, hogy nem fogom kisemmizni Miss Lonsdale-t.</p>
				<p>- Semmi. De ez nem is fontos. A készpénzemet a leányra hagyom, és ez igen
                            tekintélyes összeg. Lehet, hogy a birtok jövedelméből maga majd
                            kisemmizi Virginiát. Sőt nagyon valószínű. De ez nem fontos. A fontos
                            az, hogy olyan ura legyen a Lonsdale várnak, mint maga... Azt hiszem,
                            elég őszintén beszéltem.</p>
				<p>Ronny felállt.</p>
				<p>- Igen. Nyílt kártyákkal játszott. Köszönöm. Azt hiszem a szoroson át,
                            elég könnyen eljuthatok Santa Fébe.</p>
				<p>Lonsdale elcsodálkozott:</p>
				<p>- Miért akar Santa Fébe menni?</p>
				<p>- Mert nem leszek az örököse. Azt hiszem, ez van olyan nyílt beszéd, mint
                            a magáé.</p>
				<p>- Megbolondult?! Emlékezzen vissza, ahogy Winstonban...</p>
				<p>- Hagyjuk ezt. Most már tudom, hogy miért emelte fel a béremet öt
                            dollárra, mikor meghallotta az igazat rólam. Maga nagyon jól tudta, hogy
                            én ezzel az Owennel hamar összerúgom a port. Azt hitte, hogy kitűnő
                            gyilkost talált bennem, és esetleg megteszem magának azt a szívességet,
                            hogy lelövöm az unokatestvére fiát. - Egész közel lépett Lonsdalehoz, és
                            merően az arcába nézve sziszegte. - Ha másképp nem, hát orvul...</p>
				<p>Az öreg először összerezzent, azután vigyorogni kezdett.</p>
				<p>- Természetes, hogy nem azért választottam ki magát, mert
                            marhabélyegzéshez kellett egy szakember. Igenis itt harcról van szó, és
                            az volt az érzésem, hogy maga az én emberem...</p>
				<p>- Hát ebben nagyon tévedett. Nem szerződöm gyilkosnak. Különben is torkig
                            vagyok ezzel az elátkozott hellyel! Mindössze egy lovat kérek kölcsön az
                            útra!</p>
				<p>George Lonsdale arca eltorzult a dühtől:</p>
				<p>- Semmit sem adok! Ha konok és bolond, akkor hordja el magát...
                            Pusztuljon! Maga őrült... Az én ajánlatomat nem fogadja el, de arra
                            képes volt, hogy egy nő miatt valakit hátulról...</p>
				<p>- Elég! - Két kézzel megfogta Lonsdale deszkányi vastag felső karjait és
                            odatartotta eléje az arcát. - Ide hallgasson! Vigyázzon a szájára,
                            nehogy magával tegyem azt, amit Owennek szánt!</p>
				<p>Lonsdale meg akarta feszíteni roppant karizmait, hogy kiszabadítsa magát,
                            de ijedten érezte, hogy fájdalom hasít a csontjába, az izom elhal és
                            elzsibbad, nem engedelmeskedik az akaratának a rettenetes, szorító ujjak
                            nyomása alatt... Azután egy ellenállhatatlan erő lenyomta a székre.</p>
				<p>- Nem kell a lova sem! És ne nagyon ficánkoljon, mert megjárhatja.
                            Keressen más gyilkost. Érti?... Ez volt az utolsó szavam magához, George
                            Lonsdale, maga ördög!</p>
				<p>Elengedte az öreg karját és anélkül, hogy még egy pillantást vetne rá,
                            kiment. Becsukta az ajtót és elhatározta, hogy nyomban útnak indul, de
                            az első lépés után meglepetten állva maradt.</p>
				<p>Az ajtó mellett egy sarok homályából gyönge kéz nyúlt ki feléje és
                            megérintette a karját. Döbbenten fordult arra. Virginia Lonsdale lépett
                            hozzá, és megrendült hangon suttogta:</p>
				<p>- Mindent hallottam... Mindent... Az Isten legyen irgalmas
                            hozzájuk...!</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">6.</p>
				<p>- Hallgatódzott?</p>
				<p>- Igen... Alig értem a szobámba, máris visszafordultam, hogy mondjak
                            valamit... De mielőtt benyitottam volna, hallottam az... az apám
                            hangját. Gazembernek nevezte Owent... És azután mindent hallottam...
                            Mikor Owen kijött, a sarokba húzódtam, hogy ne vegyen észre...</p>
				<p>- Jöjjön - mondta Ronny. - Ha itt állunk, meglephet Lonsdale. Azt hiszem,
                            jobb, ha nem tudja, hogy maga kihallgatott bennünket.</p>
				<p>- Igaza van.</p>
				<p>Első pillanatban vakította őket a tündöklő nap, ahogy az ódon, homályos,
                            vastag folyosóról kiértek a szabadba. A folyóból éppen egy csapat lomha,
                            nagy állat kerekedett fel... Szép, friss, lelket emelő látvány volt a
                            fennsík sudár, nagy lombú fáival, hatalmas, gőgös barna
                            szikláival...</p>
				<p>- Azt hiszem, legokosabb, ha nem vesz tudomást arról, amit hallott -
                            mondta Ronny a mellette haladó leánynak. - Az öreg Lonsdale-nak lesz
                            annyi esze, hogy magát postafordultával visszaküldje New Yorkba.</p>
				<p>A lány megrázta a fejét. Ettől a mozdulattól csillogó, szőke fürtjei
                            ide-oda röpködtek. Azután halkan, de elszántan felelt:</p>
				<p>- Itt fogok maradni.</p>
				<p>Ronny vállat vont.</p>
				<p>Közben egy széles hágóhoz értek, amely a Lonsdale-várral szemben, az
                            egyetlen út volt, a Rocky Mountains hegyei között, észak felé. Gyors
                            léptekkel haladtak egymás mellett, mintha határozott céllal mennének
                            valamerre.</p>
				<p>- Ezeket teljesen elvadította a gyűlölet és a szenvedély... Istenem...
                            Azt hittem, békés farm vár rám itt... - Lihegett a sietéstől beszéd
                            közben. - Álljunk meg egy pillanatra... Különben maga csak menjen, ha
                            akar...</p>
				<p>Leült egy sziklára.</p>
				<p>Ronny is megállt. Nézte a lányt. Kétségbeesettnek és feldúltnak látszott.
                            Váratlan, zavaros és megrendítő volt, amit átélt. Az egyik kezével
                            öntudatlanul, idegesen tépdeste egy bokor leveleit. Ronnyt nem hatotta
                            meg Virginia helyzete. Kemény réteg rakódott rá belülről a sok
                            megaláztatástól, üldöztetéstől, különösen az utóbbi napok eseményei
                            után. Mit tud ez a lány a nyugatról? Az emberek rosszak, kegyetlenek és
                            könyörtelenek. Mit keres ez itt?</p>
				<p>- Csak egyet mondjon meg... Mr. Kerry. Hogy értette azt, amit mondott a
                            “lopott marhákkal”? Talán... talán ők... - Nem tudta kimondani, hogy
                            “lopnak”.</p>
				<p>- Nem hiszem hogy marhatolvajok. Sőt. Bizonyos vagyok benne, hogy nem
                            azok. De kétségtelen, hogy görbe úton járnak. Mondom, legokosabb, ha
                            elmegy...</p>
				<p>- Maga elmehet, ha tetszik! - kiáltotta a lány hirtelen dühösen,
                            harciasan felvillanó szemekkel. - Én itt maradok. Egyszer véget kell
                            érni a bosszúnak és a gyűlöletnek. Bizonyára azért hozott engem erre a
                            sors. - És még hozzátette csendesen. - Olyan nemesen hangzott, hogy
                            visszautasította a nevelőapám ajánlatát, hogy azt hittem, magát is a
                            sors küldte...</p>
				<p>- Azt hiszem, többet én nem tehetek, mint hogy elmegyek.</p>
				<p>- Téved! Sokkal többet is tehet! Ha maga most elmegy, akkor más ember
                            kerül ide a helyére, aki az örökség váratlan szerencséjétől
                            megrészegedve, boldogan veti magát bele a harcba. De igaza van... Csak
                            menjen. Majd én egyedül odaállok közéjük, ha előkerülnek a
                            fegyverek.</p>
				<p>Ronny a földet nézte, rugdalta a kavicsokat és hallgatott. Azután vállat
                            vont.</p>
				<p>- Semmi közöm ezekhez az emberekhez. Öljék meg egymást.</p>
				<p>- Hogy hittem magában egy pillanatig - suttogta Virginia -, mikor olyan
                            okosan, becsületesen beszélt.</p>
				<p>Ronny csodálkozva nézett rá. Valami furcsa melegség áramlott feléje a
                            lány hangjából. Melléje ült és cigarettára gyújtott.</p>
				<p>- Mit tenne az én helyemben? - kérdezte közömbösen, csak kíváncsiságból.
                            De a lány szeme mégis reménykedve felragyogott.</p>
				<p>- Itt maradtam volna! Az igaz, hogy magát csúnya szándékkal ugratták be
                            ebbe a játékba. Talán igazán azt akarták, hogy gyilkoljon. Épp ezért
                            kellene itt maradnia! Mert maga nem gyilkol!</p>
				<p>- Honnan tudja?</p>
				<p>- Tudom! - felelte Virginia, és lelkesen a férfi szemébe nézett. - Azon
                            az éjszakán... rongyosan, ijesztő külsővel lovagolt mellettem és
                            mégis... A fele úton már nem féltem magától. És most idehoznak majd
                            esetleg egy gyilkost, aki könnyű eszköz lesz arra, hogy fellobbanjon
                            újra a gyűlölet!...</p>
				<p>- Ha én nem gyilkolok, attól még nem alszik ki a gyűlölet. Ismétlem, nem
                            ismeri a nyugatot. Ez a fennsík egy óriási, benzinnel telt hordó.
                            Mindegy, hogy honnan esik bele a szikra. Minden szippantásnyi levegőből
                            érezni: robbanni fog.</p>
				<p>- Nem fog robbanni. Ha maga akarná, nem robbanna!... Hiszen maga olyan
                            erős... Ha még jó is lenne... Aki erős és jó, az mindent elérhet,
                            mindent...</p>
				<p>Ronny felállt, eldobta a cigarettáját és nevetett.</p>
				<p>- Na, én megyek. És útban hazafelé próbálja meg valamelyik arizonai
                            városban azt mondani, hogy Ronald Kerry jó ember. Meglátja, hogy
                            kinevetik.</p>
				<p>- Hiába veszi fel ezt az álarcot a csúnya nevetéssel... Maga jó ember! Jó
                            ember! Tudom!</p>
				<p>- Úgy? Tudja meg kérem, hogy ahol ismernek, csak egy nevem van: az
                            orgyilkos! Tudják, hogy orgyilkos vagyok.</p>
				<p>- Nem igaz!</p>
				<p>Ronny úgy érezte, mintha mellbe ütötték volna. Eddig csak azt tudta, hogy
                            előítélet van. Hogy a legkisebb gyanú igazságtalan tettekre ragadtatja
                            az embereket. Most ennek a fordítottját tapasztalta: a hitet. A minden
                            bizonyosság nélküli, sőt minden bizonyíték ellenére megingathatatlan
                            hitet. Emberek, akik együtt nőttek fel vele, nem kételkedtek abban, hogy
                            orgyilkos. Egy keletről jött leány, aki csak rosszat tud róla, hiszi,
                            hogy nem az.</p>
				<p>- Egy embert, akinek velem volt találkozója, hogy megverekedjünk, holtan
                            találták az erdőben, golyóval a hátában.</p>
				<p>- Nem maga ölte meg! Maga nem orgyilkos!</p>
				<p>- De miért mondja ezt?! - kiáltotta idegesen Ronny.</p>
				<p>- Tudom.</p>
				<p>Úgy álltak egymás előtt csodálkozva, szembenézve, mintha vad, ellenséges
                            szóváltás lenne közöttük. Ez volt az első ember, aki hitt az
                            ártatlanságában. Még csak tények sem érdekelték.</p>
				<p>- Legjobb, ha elmegyek - mondta csendesebben Ronny. - Higgye el. Nem
                            tudja, mit jelent az, két olyan ember egymás közelében, mint Owen meg
                            én.</p>
				<p>Virginia iszonyodva hátralépett, mikor látta, hogy Ronny szeme a küzdelem
                            puszta gondolatára is felragyog egy pillanatra.</p>
				<p>- Igen... menjen... azonnal menjen. Ezt láttam az arcán akkor is, mikor
                            felhajtotta a whiskyt. Hiszen maga is csak egy vérengző... Menjen,
                            kérem!</p>
				<p>A nap ferde sugarai vörösen terültek végig a sziklákon. Egy közeli kopár
                            fa ágai megrezzentek, mókus futott fel a koronájára. Ronny lassan
                            elindult, vagy két lépés után megállt és visszafordult.</p>
				<p>- Szóval belátja, hogy jobb, ha elmegyek?</p>
				<p>- Igen. Mikor visszatartottam, azt hittem, erős ember.</p>
				<p>- Tessék?</p>
				<p>- Jól hallotta. Verekedni, lövöldözni az olyan embernek, mint maga, nem
                            nehéz. Ahhoz kell erő, hogy a biztos erő tudatában inkább megalázza
                            magát, semhogy fegyverhez nyúljon. Én igyekeztem volna elviselhetővé
                            tenni a sérelmét, ha mint egy választófal a két gyűlölködő ember közé
                            áll. Ha kihasználta volna, hogy a százéves bosszú megbékélését a maga
                            kezébe tette le a sors, akkor jó lett volna, ha marad.</p>
				<p>Ronny újabb cigarettára gyújtott, nézte a lányt, nézte a fakoronáról
                            lebámészkodó ijedt mókust, azután ezt mondta:</p>
				<p>- Visszamehetünk. Maradok. - Virginia szeme felragyogott.</p>
				<p>- És mit fog tenni?</p>
				<p>- Nem tudom. Majd maga megmondja.</p>
				<milestone n="6" unit="endSubChapter"/>
				<milestone n="7" unit="startSubChapter"/>
				<p rend="head">7.</p>
				<p>Ahogy kiértek ismét a szabad fennsíkra, mintha a földből bújt volna elő,
                            Owen állt meg mellettük. Szétterpesztett lábakkal, karba font kezekkel.
                            Kihívó, gunyoros módon szólalt meg:</p>
				<p>- A lovaglás helyett úgy látom, sétálni indultál, Virginia.</p>
				<p>A lány tűzpiros lett.</p>
				<p>- Mr. Kerry valamit mondott, ami érdekelt, és...</p>
				<p>- Úgy? Viselt dolgairól beszélt talán? Hogy milyen tettekért fogadta
                            kegyeibe George... Persze az örökösöknek meg kell beszélni egyet-mást.
                            Ritka szerencsés mákvirág maga.</p>
				<p>- Owen! - kiáltotta a lány.</p>
				<p>Ronny mély lélegzetet vett.</p>
				<p>- Úgy látszik, a fivére a megfelelő embernek tartott a rokonság mellé. -
                            És már az övükön volt a kezük.</p>
				<p>Olyan volt ez a két ember, mint egymáshoz csapódó szikrázó pengék, ahogy
                            ott nekifeszült mellel álltak.</p>
				<p>- Mr. Kerry! - kiáltotta a lány. - Mr. Kerry...</p>
				<p>Ronnynak eszébe jutott most a beszélgetés, amit az imént folytatott.
                            Elengedte a revolvereit.</p>
				<p>- Belém akar kötni? - kérdezte Owent.</p>
				<p>- Természetesen.</p>
				<p>- Van erre valami oka?</p>
				<p>- Ezer. De fontos ez? Meg akar hátrálni?</p>
				<p>Ronny egy pillanatig gondolkozott.</p>
				<p>- Igen - mondta azután. - Nem látom be, hogy miért kell nekünk
                            verekedni.</p>
				<p>- Akarja tudni? Ezért...</p>
				<p>Owen ökle kilendült! A lány felsikoltott. Ronny egy helyben állt, csak
                            kissé hátrahajtotta fejét, és a horogütés az arca előtt szaladt el a
                            levegőben.</p>
				<p>Owen a lendülettől féloldalt fordult, ugyanekkor Ronny nem túl erősen
                            meglökte a vállát, mintegy továbbítva a testmozgást az ütés irányába, és
                            miután a támadó súlya éppen áthelyeződött volna a másik lábára,
                            elvesztette az egyensúlyát és a földre bukott. Mindez egy másodperc
                            alatt játszódott le. A megtámadott két gyors, rövid mozdulatot tett
                            csak. Talán ha leüti Owent vagy megsebzi, kevésbé lett volna dühítő,
                            mint ez a végtelenül leegyszerűsített flegmatikus ügyesség, amellyel
                            minden erőfeszítés nélkül intézte el.</p>
				<p>A fiatal Lonsdale, mint valami tigris ugrott fel, hogy nekirohanjon, de a
                            lánnyal találta magát szemben.</p>
				<p>- Owen! Én azt hittem, hogy a nyugati ember is gentleman!</p>
				<p>- Itt nem szoktak nők mögé bújva sértegetni!</p>
				<p>- Nem sértettem meg magát - mondta Ronny. - Meg akart ütni, és
                            védekeztem.</p>
				<p>- Rendben van. Elég alattomos módon védekezett. De a trükkje másodszor
                            nem fog beválni. Remélem, találkozunk még.</p>
				<p>Owen elment. Hallgattak.</p>
				<p>- Igazán azt hiszi, hogy maradjak? - kérdezte a lánytól, mikor ismét
                            kettesben voltak.</p>
				<p>- Igen. Magának nem szabad haragudni Owenre. Ezen a helyen száz éve
                            termelik a gyűlöletet és a bosszút. Owen ebben a légkörben született,
                            ezt hozta magával a vérében, magának ezt meg kell érteni...</p>
				<p>- Jó védőügyvéd lenne. De sajnos, énbelőlem rossz misszionárius vált
                            volna. Nem hiszem, hogy uralkodni tudok majd magamon...</p>
				<p>A lány két kézzel fogta meg Ronny kezét:</p>
				<p>- Én majd segítségére leszek...</p>
				<p>Ronny küszködött önmagával. Töprengve nézte az alkonyat ibolyaszíneiben
                            tolongó, végtelen csordát.</p>
				<p>- Megpróbálom - mondta azután csendesen.</p>
				<milestone n="7" unit="endSubChapter"/>
				<milestone n="8" unit="startSubChapter"/>
				<p rend="head">8.</p>
				<p>...Nyitott szemmel feküdt a sötétben. Éjszaka volt. A lányra gondolt. Nem
                            szabadott volna Virginiára hallgatnia. Ez a lány nem ismeri őt. Rosszul
                            tette, hogy itt maradt. Nem bír majd uralkodni magán... Ha Owent látja,
                            fejébe száll a vér. Ez nem harag, nem is gyűlölet: a küzdelem vágya.
                            Megtudni: melyik az erősebb. Eddig kétszer diadalmaskodott, de egyszer
                            sem úgy, hogy legyőzte volna Lonsdale-t. Hogy ravaszabb az bizonyos. De
                            melyik az erősebb?! És Virginia nem tudja, hogy ennek el kell dőlni.
                            Kell! Ez a vágy, hogy megküzdjenek egymással, mindennél erősebb, és ha
                            megöli Owent, mégiscsak aljas eszköze volt George Lonsdale-nak... Hogy
                            megörült délután, mikor visszatért azzal, hogy mégiscsak itt marad...
                            “Meggondoltam magam, Mr. Lonsdale”... Az öreg elégedetten vigyorgott:
                            “Ritkán örültem még így valaminek. Ostobaság lett volna, ha elmegy. Majd
                            este beszélünk. Most elsősorban feküdjék le aludni. Nálam a cowboyok
                            korán pihennek le”, mondta az öregúr szokott ravasz vigyorgásával.
                            “Sokszor megesik ugyanis, hogy éjszaka kell talpon lenni.”</p>
				<p>Nem kérdezősködött tovább. Úgyis meg fog tudni mindent. Miféle farmon
                            kell éjszaka talpon lenni?... Mégis marhatolvajok lennének a
                            Lonsdale-ok?</p>
				<p>Hirtelen csengetés rikoltott bele a csendbe.</p>
				<p>A kapura szerelt régimódi, harangszerű csengőt rántotta meg valaki.
                            Lépések csoszogtak, hirtelen felkapott övek revolvertartói csapódtak a
                            falhoz. Az udvaron felsüvöltött egy éles fütty, majd Cresby dühös
                            hangja:</p>
				<p>- Na gyerünk már a lovakkal, a mindenségit!</p>
				<p>Ronny ruhástól feküdt a pokrócon. Senki sem szólt neki, nem tudhatta, mi
                            történik, mégis érezte, hogy most neki is a többiekhez kell
                            csatlakozni.</p>
				<p>- Talán borotválkoztál?! - szólt oda epésen Judd, mikor az udvarra ért,
                            ahol a többiek már nyeregben ültek.</p>
				<p>Úgy látszott, hogy rá vártak. A szürke ott állt felnyergelve, Cresby
                            mellett megpillantotta az öreg Lonsdale-t is. Lóra ült és a többiekkel
                            együtt kilovagolt a kapun.</p>
				<p>Odaugratott Lonsdale mellé.</p>
				<p>- Talán megtudhatnám végre, miről van szó?</p>
				<p>- Most nincs idő magyarázni! De úgyis megtudja rövidesen. Előre!</p>
				<p>Ahogy a vár mögött elhagyták a fennsíkot, csodálkozva látta, hogy Owen
                            lovagol feléjük az emberei élén. Mi ez? Talán elhagyják éjszaka a
                            birtokot, hogy megkerülve a Törvényt, lövöldözést kezdjenek? A másik
                            csoport egyenesen szembe lovagolt velük, de senki sem nyúlt a
                            fegyveréhez. Owen George-dzsal kezd beszélni azonnal, amint odaér, de
                            nyoma sincs ellenségeskedésnek a hangjukban.</p>
				<p>- Messze vannak? - kérdezi az ifjabb Lonsdale.</p>
				<p>- Dehogy! Vagy óvatosan jöttek, vagy Judd elaludt a toronyban. Már
                            túljutottak a tisztáson!</p>
				<p>- Sok?</p>
				<p>- Nagyon sok! - kiáltotta Judd -, de kalap is van közte épp elég.</p>
				<p>- Az emberek maradjanak itt és hasaljanak a szikla mögött. Mi hárman
                            eléjük lovagolunk... Azt hiszem, így jó lesz.</p>
				<p>- Nagyon jó lesz - bólintott rá George. Tökéletes egyetértésben csináltak
                            mindent. Jöjjön, Kerry! Előre!</p>
				<p>A két Lonsdale mellé lovagolt, és megindultak gyors ügetésben a hágó
                            felé...</p>
				<p>Közben alaposan eltávolodtak ez embereiktől, akik az utasítás szerint
                            helyezkedtek el, a fennsík keskeny szorosát szállva meg a Lonsdale-vár
                            mögött. Ez a másik terület lépcsőszerűen terült el a hatalmas fennsíkon
                            túl.</p>
				<p>Azt elismerte Ronny magában, hogy nem mindennapi ember a két Lonsdale. A
                            cowboyokat hátrahagyták, és ők jönnek ide, mintegy tűzvonalba, a
                            veszélyesebb pozícióba. De miféle veszély közeleg? Mert hogy rövidesen
                            harcra kerül sor, azt az előkészületekből látta.</p>
				<p>Néhány másodperc múlva elérték a lejtősödő, keskeny hágó külső nyílását,
                            és előttük kanyargott lefelé a hegyi ösvény.</p>
				<p>Ronny nemsokára megpillantotta e közeledő veszélyt...</p>
				<p>A sötétben egybeolvadó, ormótlan árnyak gomolyogtak a szoroson vezető
                            ösvényen, felfelé.</p>
				<p>Marhák!</p>
				<p>Ködszerű, vékony felhőlepel fedte be végig az eget. A finom párafátyolon
                            keresztül tompán szűrődött át a hold fénye.</p>
				<p>Kis csorda lépegetett a fennsík felé. Az állatok között lassan kivehetővé
                            vált egy-két sombrero. A marhák előtt két furcsa lovas poroszkált
                            lépésben. Mindegyik legalább két méter hosszú volt. Valóságos mesebeli
                            óriásoknak látszottak. Szép hátaslovakon ültek, de valószínűtlen hosszú
                            lábuk a furcsa módon leeresztett kengyelben szinte földig ért, mintha
                            öszvéren kocognának. Ijesztően széles felsőtestük lomhán hajolt előre a
                            nyeregben, és a homlokukba húzott kalapjuk karimája eltakarta az
                            arcukat. Úgy látszott, mintha aludnának a nyeregben.</p>
				<p>Owen megfogta George karját:</p>
				<p>- A két Bolibar - suttogta.</p>
				<p>Ronny már hallotta a Bolibar testvérek nevét. Messze földön híres
                            banditák voltak. Ravaszak és ügyesek. Testi erejükről legendákat
                            meséltek.</p>
				<p>- Jelt kéne adni... - suttogta Ronny.</p>
				<p>- Ostobaság... - legyintett George -, már régen észrevettek bennünket. És
                            ha nem vettek volna észre, akkor is tudják jól, hogy itt vagyunk...</p>
				<p>Jóformán be sem fejezte szavait, mikor a két Bolibar megállt. Vagy húsz
                            méterrel mögöttük egy cowboy a csorda elé lovagolt. Az állatok
                            visszahőköltek, előbb tülekedtek csomóba kavarodva, bőgés, távoli
                            fojtott szitkok hallatszottak, végül a marhák egy helyben mozgolódva
                            megálltak.</p>
				<p>A Bolibar testvérek továbbra is úgy ültek lehajtott fejjel a lovukon,
                            mintha aludnának.</p>
				<p>George kilépett az útra:</p>
				<p>- Miféle komédia ez? Úgy tesztek, mintha ismeretlenek lennétek ezen a
                            vidéken?</p>
				<p>Az egyik kalap alól furcsa, mély hang szólalt meg:</p>
				<p>- Vártunk, hogy elénk gyere, vén Lonsdale... Unjuk már azt, hogy örökké
                            mi kérjük a bebocsátást.</p>
				<p>- Az álljon elő, aki kér! - folytatta a másik Bolibar, ugyancsak mély,
                            darabos hangon.</p>
				<p>- Tudtommal én még nem kértem tőletek semmit - felelte George, mindkét
                            kezét egy-egy revolverén tartva. - Viszont ti már többször kértétek
                            tőlünk azt, hogy engedjünk át benneteket a Lonsdale-birtokon. Szívesen
                            megteszem, de ha másfelé mentek, úgy is jó.</p>
				<p>A Bolibar testvérek még mindig lehajtott fejjel, ijesztő
                            mozdulatlansággal ültek a lovaikon.</p>
				<p>- Torkig vagyunk veled, Lonsdale.</p>
				<p>- Én is torkig vagyok ezzel a trükkel! Ostobák vagytok! Éppoly kevéssé
                            félek tőletek, mint ti éntőlem. Előre is megmondom, hogy egyetlen darab
                            marhát sem engedek el a vámból.</p>
				<p>Minden különösebb indulat nélkül folyt ez a beszélgetés, vagy negyven
                            lépés távolságról. Ronny csodálkozva hallgatta. Szólni akart valamit
                            Owennek, de ez hirtelen eltűnt mellőle. Nyugtalan lett...</p>
				<p>- Ez egyszer tévedtél... - felelte George-nak az egyik Bolibar. - Meg
                            fogod kapni a vámot az utolsó marháig. De rosszul teszed, ha elfogadod.
                            Jegyezd meg, hogy elég volt a Lonsdale-okból. Mi a bőrünket visszük
                            vásárra, ti meg csak leszeditek a tejfelt.</p>
				<p>- Akinek nem tetszik, az menjen másfelé.</p>
				<p>- Jól tudod, hogy erre kell menni, ha Mexikóba akarunk jutni. És erre
                            fogunk menni ezentúl is.</p>
				<p>- De csak ha én megengedem...</p>
				<p>- Lonsdale - mondta a másik Bolibar -, azt ajánlom neked, hogy
                            társuljunk. Csináljuk felesbe...</p>
				<p>- Elég! - szakította félbe durván George. - A Lonsdale-ok nem társulnak.
                            Ezt már máskor is megmondtam nektek. Átengedlek a földemen a felhajtott
                            csorda harmadrészéért. Ha sok, akkor legfeljebb...</p>
				<p>Lövés dördült, és nyomban utána jajkiáltás hallatszott.</p>
				<p>Valamelyik távolabbi bokorból rosszul kivetett lasszó hullott a földre,
                            és egy sebesült cowboy gurult ki a bokorból. A bejáró egyik
                            oldalszikláján Owen szólalt meg dörgő hangon:</p>
				<p>- Ne próbálkozzatok, gazemberek! Legközelebb a koponyájába lövök annak,
                            aki valami aljasságot kísérel meg...</p>
				<p>A sebesült vállát szorítva ült fel a porban. Az egyik cowboy volt.
                            Óvatosan settenkedett előre az út mentén, lasszót akart dobni George
                            Lonsdale-ra, de Owen már kezdettől fogva figyelte, és egy sziklára
                            kúszva abban a pillanatban lőtt belé, mikor felrepítette a hurkot.</p>
				<p>A lövésre a két Bolibar megelevenedett. Felkapták a fejüket és revolvert
                            rántottak volna, de George már kirántotta a pisztolyait, és Ronny is az
                            öreg mellett állt, lövésre kész colttal.</p>
				<p>A Bolibarok nem emelték kezüket a revolverükig. De a fejüket sem
                            hajtották le már. Két gorillaszerűen széles állkapocs, ijesztően tömpe
                            orr, kis szúrós szemek néztek Ronnyra. A kegyetlen, ravasz, vad, nyers
                            erő megtestesülése volt ez a két arc.</p>
				<p>- Ha még egy ilyen mókát próbáltok - mondta nyugodtan Lonsdale -, soha
                            többé nem mehettek át a Colorado-fennsíkon. Ötödször kíséreltek meg
                            hasonló aljasságot. Hatodszor elintézlek benneteket.</p>
				<p>A két Bolibar arcán valósággal izzott a gyűlölet.</p>
				<p>- Ostoba hencegés! - rikácsolta az egyik roppant fejű Bolibar. - Elég
                            volt ebből, ahogy itt a nagyurat játsszátok!... Mindenki tudja rólatok,
                            hogy marhatolvajok kizsákmányolói vagytok!...</p>
				<p>- Elég volt, Bolibar! - kiáltotta Owen. - Tízig számolok, ha addig nem
                            fordultok vissza és nem hordjátok el magatokat, golyót kaptok.</p>
				<p>- Legyen ez egyszer még igazatok! - kiáltotta az egyik rabló. Közben
                            néhány cimborájuk a csorda elé jött és hallgatta a vitát. - Harminchat
                            marhát hoztunk. Tizenkettőt felhajtunk nektek a szoroson, és...</p>
				<p>- Nem kell! Takarodhattok! - felelte Owen. - Kezdem a számolást:
                            egy...</p>
				<p>- Jól tudjátok - rikácsolta az egyik Bolibar -, hogy nem mehetünk
                            visszafelé, mert üldöznek...</p>
				<p>- Kettő...</p>
				<p>- De hát az ördögbe is!... Legyen eszed Lonsdale!</p>
				<p>Owen rendületlenül számolt:</p>
				<p>- Három...</p>
				<p>A Bolibarok nyugtalanul néztek jobbra-balra.</p>
				<p>- Owennek igaza van - szólalt meg most George Lonsdale. - Elég volt
                            belőletek. Ezentúl, ha erre átmentek, a marhák felét kell leadni.
                            Értitek?</p>
				<p>- Ez a legnagyobb aljasság...</p>
				<p>- Négy...</p>
				<p>- Egyezzünk bele, Bob! - kiáltotta a testvérének az egyik vezér. - A
                            markukban vagyunk...</p>
				<p>- Rendben van - mondta a másik tompa, lefojtott indulatoktól remegő
                            hangon. - Az állatok felét megkapjátok.</p>
				<p>- Tizenhat marhát hajtsatok át a szoroson, azután várjatok itt jó húsz
                            percet, és amilyen gyorsan csak lehet, tűnjetek el a fennsíkról. Résen
                            leszünk.</p>
				<p>Úgy látszott, hogy a két Bolibar ellenállása megszűnt. Ügyes, gyors
                            munkával kétfelé osztották a csordát, egy szíjostor pattanása
                            hallatszott, és a tizenhat állat tolongva igyekezett keresztüljutni a
                            keskeny vágáson. George és Ronny revolvereiket kézben tartva,
                            felhúzódtak oldalt a sziklára.</p>
				<p>- Terelje az állatokat a másik szoroshoz, Kerry. Addig sakkban tartjuk
                            ezeket...</p>
				<p>Nemsokára Cresby, Bruce és néhány cowboy eléje siettek Ronnynak, hogy
                            segítsenek a marhákat összegyűjteni. Megelégedett vigyorgással nézték a
                            gyönyörű állatokat.</p>
				<p>A Lonsdale-vár körül gyűltek össze később valamennyien.</p>
				<p>- Mindenkinek kézben legyen a fegyvere! - kiáltotta Owen, aki nyargalva
                            érkezett George-dzsal. - A gazembereket ma megtáncoltattuk, mindenre
                            képesek.</p>
				<p>Fegyverrel a kézben álltak a szorostól a fennsík túlsó lejtőjére nyíló
                            úton, amely a két sziklafal között vezetett tovább a hegyekben. A
                            természet valahogy úgy rendezte el itt a két egymás feletti síkságot,
                            hogy katlanszerűen fogták körül a hegyek, mindössze egyetlen bejárást és
                            egyetlen kivezető utat hagyva. Ez a rendkívüli körülmény jelentette
                            voltaképpen a Lonsdale-ok hatalmát.</p>
				<p>Rövidesen megérkezett a két Bolibar, a cowboyokkal és az állatokkal.
                            Lonsdale emberei lövésre kész fegyverrel álltak sorfalat. De a rablók,
                            mintha észre sem vennék őket, átterelték a marhákat a fennsíkon, és
                            nemsokára eltűntek a hegyekbe vezető sziklaátjárón.</p>
				<p>- Gyerünk - kiáltotta Bruce -, osszuk szét az állatokat. - A múltkor ti
                            belehajtottatok egyet a szakadékba, ezért mi most...</p>
				<p>- Hohó! - kiáltotta Cresby -, ez még osztozás előtt történt, és különben
                            is...</p>
				<p>Már veszekedtek. Már alakultak két ellenséges csapattá. A Lonsdale-ok is
                            beleavatkoztak a vitába, George ismét néhány gúnyos megjegyzést tett
                            Owenre. Owennek már fénylett a szeme és rezegtek az orrcimpái, minden
                            pillanatban úgy látszott, hogy egymásnak ront a két csoport. De nem
                            tették... És ez csak a törvény miatt volt.</p>
				<p>Nagy sokára csendesedett el a durva szitkozódás és lárma. George Lonsdale
                            végre észrevette Ronnyt, aki a csoporttól távolabb némán figyelte az
                            eseményeket.</p>
				<p>- Nos? Mit szól?</p>
				<p>- Kezdem érteni a dolgot. Ez a sziklaátjáró itt valószínűleg a
                            legrövidebb út Mexikó felé.</p>
				<p>- Úgy van. A “Tolvajok Hágója”. Így nevezik. Érdekli még valami?</p>
				<p>- Semmi. Jó éjszakát.</p>
				<p>Elnyargalt a vár felé. A két birtok cowboyai különváltak, hogy
                            lepihenjenek, csak egy-egy embert hagytak kint őrségen. Virradt.</p>
				<p>“Ez tehát a rejtély nyitja”, gondolta Ronny, mialatt bekötötte a lovát. A
                            hegységen át a legrövidebb út Mexikóig a Lonsdale-birtokon megy
                            keresztül, és a hegyek olyan módon zárják el a fennsíkot, hogy nem lehet
                            megkerülni. Marhatolvajok, akiknek sürgősen kell átjutni a határon, a
                            lopott állatok egyharmad részét fizetik, mint “vámot”, hogy a
                            Lonsdale-ok átengedjék őket a “Tolvajok Hágóján”. A Lonsdale-ok tehát
                            nem marhatolvajok. Ők nem érdeklődnek az állatok eredete után. A
                            törvények értelmében nem kötelesek átengedni senkit a birtokukon. Azt
                            kérhetnek ezért az átvonulásért, amit akarnak. És Winstonon túl, ha az
                            ember a hegység felé közeledik, már tapasztalhatja, hogy milyen híre van
                            a Lonsdale-várnak. Tapasztalta Ronny is Prescottban és Marlow-ban.
                            Messze vidéken jól tudják, hogy a Lonsdale-vár csak tizenhárom próbás
                            alakokat használhat. Tudják, hogy sok vér folyt már el ott a
                            Colorado-fennsíkon, ahol a Lonsdale-ok vagyona lopott marhákból gyűlt
                            össze. Pedig ők még egyetlen marhát sem loptak életükben.</p>
				<p>A vár tornyában állandóan őrszem ült, és az Arizona felől vezető hegyi
                            ösvényt figyelte. A rablók fogcsikorgatva belenyugodtak, hogy a
                            Lonsdale-vár uralkodik tetszése szerint a Rocky Mountainsnak azon a
                            részén, amely Arizonát és Mexikót összeköti...</p>
				<p>Ronny a szobájába ment. Minden visszatetsző benyomás dacára, némi
                            tiszteletet is érzett a különös, vad Lonsdale-ok iránt. Délben még kis
                            híján lelövik egymást, és este Owen megmenti George-ot a lasszótól.
                            Ronny megértette ezt. A Lonsdale-ok nem ölni akarnak, hanem győzni.</p>
				<p>Mielőtt lefeküdt, whiskyt töltött. Még a délután folyamán szerzett egy
                            üveg pálinkát. Gyorsan felhajtotta az italt, azután a második pohárral
                            is töltött, de mielőtt felhajthatta volna, mikor éppen a szájához
                            emelte, valaki megfogta a kezét.</p>
				<p>Virginia volt!</p>
				<p>Ronny nyitva hagyta az ajtót, mikor bejött, és a leány, aki bizonyára
                            egész éjjel talpon volt, besurrant mögötte.</p>
				<p>- Miért iszik?</p>
				<p>- Miss Lonsdale... hogy jutott eszébe...</p>
				<p>A lány az ajtóhoz ment és becsukta, azután visszajött az asztalhoz,
                            amelyen a pálinka állt.</p>
				<p>- Mindent láttam... Éjfél után valamennyien lóra ültek, azután ismét itt
                            voltak... Állatokat hajtottak a legelőre...!</p>
				<p>Nem fejezte be a mondatot, és várt. Ronny hallgatott.</p>
				<p>- Honnan hajtották ide éjszaka a marhákat? - kérdezte a lány remegő
                            hangon.</p>
				<p>- Megnyugtathatom: nem loptuk őket. A Lonsdale-ok nem marhatolvajok.</p>
				<p>- Miért kell akkor éjjel, fegyveresen ellovagolni, és hogy kerülnek ide
                            az állatok?...</p>
				<p>- Pontosan... én sem tudom... - felelte zavartan Ronny. Mit mondjon? A
                            teljes igazságot nem akarta közölni a lánnyal. - Azt hiszem... állatokat
                            csempésznek át Mexikóba, és itt a fennsíkon vezet az egyetlen út, a
                            határon keresztül... Ezért a Lonsdale-ok joggal kérhetnek fizetséget.
                            Nem kötelesek átengedni a birtokukon senkit... És a csempészek néhány
                            állattal vásárolják meg az átvonulást... Azt hiszem... ez a Lonsdale-vár
                            titka...</p>
				<p>- És miért csempészik az állatokat innen Mexikóba?</p>
				<p>- Hát... ott nagyobb ára van... és nem engedik át a határon...</p>
				<p>Elhallgatott. Virginia megnyugodva vette tudomásul, amit hallott. Ez nem
                            is olyan szörnyű. Jobb szerette volna nevelőapját békés farmernak tudni,
                            de most már annak is örült, hogy eloszlott a marhatolvajlás gyanúja.</p>
				<p>- Mr. Kerry... ne igyon többé.</p>
				<p>- Megszoktam. És végre is oly mindegy...</p>
				<p>Virginia egyenesen a szemébe nézett:</p>
				<p>- Gyűlölöm az iszákos embert. És... Esetleg lehet még valami az
                            életében... amiért érdemes. Ne igyon többé! Jó?</p>
				<p>- Tulajdonképpen miért törődik azzal, hogy iszom-e vagy sem?</p>
				<p>Csend volt.</p>
				<p>- Hamarabb elragadja az indulat... Amit nekem ígért, ahhoz józanságra van
                            szüksége...</p>
				<p>- Értem. Szóval ezért.</p>
				<p>Egymás szemébe néztek. A lány zavarban volt.</p>
				<p>- Nem csak azért - mondta azután csendesen.</p>
				<p>- Ez igazán nagyszerű! - szólalt meg hirtelen egy hang.</p>
				<p>Riadtan fordultak az ajtó felé.</p>
				<p>Owen állt a küszöbön. Gúnyos mosolygása mögött szokott, lefojtott izgalma
                            vibrált, szemvillanásokban, szája szélének rándulásában, orrcimpáinak
                            remegésében.</p>
				<p>- Ha hozzám belép, kopogjon - mondta csendesen Ronny. - Miss Virginia
                            érdeklődött, hogy miért lovagoltunk ki...</p>
				<p>Owen szüntelen impertinens mosolyával előrejött:</p>
				<p>- Úgy... és éppen magánál érdeklődött? Ez érdekes...</p>
				<p>- Owen! - kiáltotta Virginia. - Már másodszor beszélsz ilyen hangon...
                            Tudtommal semmi jogod...</p>
				<p>- Csak hagyja, Miss Lonsdale - vágott közbe Ronny -, legfőbb ideje, hogy
                            tisztázzuk a dolgokat. Tudtommal én George Lonsdale-hoz szerződtem, és
                            maga ennek dacára úgy viselkedik, mintha a birtoknak ezen a felén is
                            gazda lenne. Tisztázni fogom George Lonsdale-lal az ügyet.</p>
				<p>- Nem volna okosabb, ha velem tisztázná?</p>
				<p>- Nem. Nem akarok harcolni magával.</p>
				<p>- Talán fél?</p>
				<p>- Gondoljon, amit akar.</p>
				<p>Virginia szeme ragyogott az örömtől. Ronald Kerry tehát megértette őt.
                            Nem akar harcolni Owennel.</p>
				<p>- Hogy értsem ezt? El fogja tűrni, hogy gyávának nevezzem? El fogja
                            tűrni...</p>
				<p>Ronny uralkodott magán. Gyorsan közbevágott, hogy a másik ne sérthesse
                            meg.</p>
				<p>- Nézze, Owen, ez ostobaság, amit maga akar. Egyszer már véget kell vetni
                            itt a gyilkolásnak. Biztosítom magát róla, ha tetszik írásban, hogy
                            lemondok az örökségről. Csak azért maradtam itt, hogy megpróbáljam a
                            Lonsdale-ok versenyfutását befejezni, valami békés módon...</p>
				<p>- Magának semmi köze a Lonsdale-ok versenyfutásához! Úgy látszik,
                            imponálni akar Virginiának ezzel a nagyképűséggel...</p>
				<p>Idáig bírta magát Ronny tartani. Most egy hatalmas lépéssel Owen előtt
                            termett:</p>
				<p>- Menjen ki innen!</p>
				<p>- Szóval kidob a szobájából?</p>
				<p>Virginia közbe akart lépni, de Ronny kinyújtott karja elzárta előle az
                            utat. Minden vér ott kalapált fejében dühödten.</p>
				<p>- Igen! Kidobom! Takarodjon...</p>
				<p>Owen ökle most eltalálta volna, mert készült az ütésre, de abban a
                            pillanatban, ahogy megmozdult a keze, gyors egymásutánban két lövés
                            hallatszott.</p>
				<p>Néhány riadt állat elbődült, és egy férfi jajkiáltása hasított bele a
                            hajnalba.</p>
				<p>A következő pillanatban Owen és Ronny egyszerre ugrottak ki az ajtón, és
                            az udvaron át a kapu felé rohantak.</p>
				<p>Reggeledett.</p>
				<p>Mindenkit megelőzve értek a szabadba. Felriadt állatok csörtettek
                            ide-oda, bőgve. Halsey, aki őrségen maradt, mozdulatlanul feküdt a
                            füvön.</p>
				<p>Letérdeltek melléje, és Cresby szétnyitotta a kabátját. Csúnya találat
                            érte. A teste még meleg volt; de már nem élt. Közben szinte pillanatok
                            alatt megelevenedett a ház környéke.</p>
				<p>- Mi történt? - kiáltott George messziről.</p>
				<p>- Lelőtték!</p>
				<p>- Halseyt?</p>
				<p>- Igen...</p>
				<p>Cresby, aki közben körülnézett a legelőn, most izgatottan jött:</p>
				<p>- Harminc-negyven állatot elhajtottak!</p>
				<p>- Még nem járhatnak messze! - kiáltotta Owen.</p>
				<p>- Csak a Bolibarok lehettek! - jegyezte meg Bruce, aki szintén
                            megérkezett Owen legényeivel.</p>
				<p>- De hogy a csodába képzelik a menekülést! - szólt közbe Owen. - Csak nem
                            hiszik, hogy harminc-negyven marhával elmenekülhetnek előlünk. Hiszen
                            alig van előnyük.</p>
				<p>- Mindenesetre induljunk! - mondta Bruce, és nekieresztette a lovát.</p>
				<p>A csapat vágtatni kezdett a Mexikó felé nyíló “Tolvajok Hágója” felé,
                            amelyen a Bolibarok csapata haladt át nemrégen.</p>
				<p>Mielőtt elérték volna a szorost, lövések fogadták őket. Judd holtan
                            bukott ki a nyeregből. A többiek visszarántották lovaikat. Esztelenség
                            lett volna megkísérelni az áttörést.</p>
				<p>A Colorado-fennsík szorosait a természet úgy alkotta még, hogy egy-két
                            ember akár száz ellen is sikerrel védekezhetett.</p>
				<p>- Hátrahagytak néhány gazembert! - kiáltotta George. - Ezek feltartanak
                            bennünket, amíg a többi rabló annyi előnyt szerzett, hogy a marhákkal
                            együtt elmenekülhetnek előlünk.</p>
				<p>- Ha így van, akkor jól csinálták - dühöngött Cresby. - Még egyszer ennyi
                            embert is halomra lövöldözhetnek, mielőtt elérnék a szorost.</p>
				<p>Owen fogcsikorgatva nézett körül. De a lapos sziklafalak minden utat
                            elzártak. Sehogysem kerülhették meg a szorost.</p>
				<p>Ronny összetekert két lasszót, és a vállára dobta.</p>
				<p>- Megpróbálok felmászni arra a sziklára. Ha sikerül, utánam jöhettek
                            lasszón, mindnyájan. A túlsó oldalról hátba támadjuk őket.</p>
				<p>A szorostól jobbra eső hegylánc felé mutatott. Összevissza repedezett,
                            látszólag megmászhatatlan bazaltemelkedés, szikla zárta el ott az
                            utat. Vagy húsz méter magasságban kiszögellő párkány hajolt a fennsík
                            fölé. Aki oda feljut, az a szoros túlsó kijárójánál mászhat le.</p>
				<p>- Ostobaság! - mondta Bruce. - A hegyre nem lehet felmászni.</p>
				<p>- Megpróbálom. Amíg én mászok, addig ti néha-néha lövöldözzetek, hogy ne
                            fogjanak gyanút a gazemberek...</p>
				<p>Gyors léptekkel elindult a szikla felé.</p>
				<p>Rálépett egy kiugró kőre, azután repedésekbe kapaszkodva, szorosan a
                            bazalthoz tapadt, és mászott fel.</p>
				<p>Meglepetten látta, hogy nem messze tőle még valaki kúszik a szirt
                            oldalán.</p>
				<p>Owen!</p>
				<p>A fiatal Lonsdale csak egy másodpercig habozott, hogy kövesse-e az új
                            intézőt a hihetetlen, nyaktörő vállalkozásban. Azután máris
                            előretaszította a versenyfutás ősi ösztöne.</p>
				<p>Közben kiderült, hogy Ronny jól sejtette: a szikla, mint általában a
                            sziklák, messziről sokkal meredekebbnek látszott, mint amilyen a
                            valóságban. Itt is, ott is kínálkozott egy repedés, amiben
                            megkapaszkodhattak, egy előreálló kő, amire a lábukat helyezhették.</p>
				<p>Lélegzetelállító látvány volt lentről. Vagy tizennégy méter magasságban
                            látszott a két ember, szinte minden támasz nélkül, a falhoz tapadva,
                            amint másznak fel.</p>
				<p>Owennek szerencséje volt. Néhány lépcsőszerűen kiugró kőhöz ért, és így
                            hamarabb jutott fel a tetőre, mint Ronny.</p>
				<p>Ronny is közel volt a csúcshoz. Egy lapos kődarabhoz nyúlt, hogy
                            felhúzódzkodjék a platóra. A kődarab megmozdult a kezében és lehullott!
                            Mielőtt a kő után a mélybe zuhant volna, öt ujja becsúszott egy
                            sziklarepedésbe. Nem volt semmi, amibe kapaszkodjon. Behajlított öt
                            ujján függött, az egyik kezén, és a másikkal hiába tapogatott támasz
                            után. Érezte, hogy az ujjai lassan görcsöt kapnak, a vállán ropog az
                            izom, nem bírja tartani magát...</p>
				<p>Félméternyire lehetett a tető. A közelgő zuhanás utolsó másodperce előtt
                            felemelte a fejét és Owent látta, aki abban a pillanatban ért oda
                            oldalról. A két ember egymás arcába nézett.</p>
				<p>Az egyik térdelve a szikla peremén, a másik ujjain függve, húszméteres
                            mélység felett.</p>
				<p>A bazalt előredőlő oldala elfedte azokat; akik lent álltak...</p>
				<p>Ronny tudta, hogy vége! Owennek csak ki kell nyújtani a kezét, hogy ő
                            lezuhanjon. Ki se kell nyújtani a kezét. Ha néhány másodpercig így
                            hagyja, úgysem bírja tartani magát...</p>
				<p>Owen hökkent arca elárulta, hogy ő is erre gondol. Ronny világosan látta
                            a másik csodálkozásában azt a pillanatnyi döbbent zavart, amely
                            elárulta, hogy habozik.</p>
				<p>Azután áthajolt a peremen, és hatalmas keze lecsapott Ronnyra!</p>
				<p>Csuklójánál fogva ragadta meg az elkékült, görcsösült tenyér alatt, és
                            felrántotta. A szikla szélén állva, néhány másodpercig egymás szemébe
                            néztek.</p>
				<p>- Köszönöm... - mondta az intéző.</p>
				<p>Hallgattak. Azután Ronny kinyújtotta a kezét:</p>
				<p>- Owen Lonsdale! Békét ajánlok.</p>
				<p>Owen tétovázott. Nem fogadta el a kinyújtott kezet.</p>
				<p>- Ígérd meg, hogy elmégy innen örökre. Csak így lehetséges, hogy ne
                            öljelek meg - felelte azután.</p>
				<p>- Ezt nem tehetem. De ígérem neked, hogy George Lonsdale halála után
                            lemondok örökségemről a te javadra. Ha akarod, már most írást
                            csinálhatunk erről.</p>
				<p>- Ostobaságokat fecsegsz, Kerry. Az az érzésem, hogy kétszínű vagy.</p>
				<p>Ronnynak fejébe ment a vére, megnyalta a száját és csak annyit
                            mondott:</p>
				<p>- Erre csak akkor felelhetnék, ha nem te mentetted volna meg az
                            életemet.</p>
				<p>Owen eléje állt.</p>
				<p>- Tekintsd úgy, Kerry...</p>
				<p>Ismét farkasszemet néztek a küzdeni vágyás remegésével minden
                            porcikájukban.</p>
				<p>Lentről lövések hallatszottak. Ez észre térítette őket.</p>
				<p>- Leeresztem a lasszót! - kiáltotta Ronny, és otthagyta Owent.</p>
				<p>Megkerülte a szikla peremét. Egy henger alakú nagy kőre rákötötte a két
                            összecsomózott kötelet és lebocsátotta. Egymás után másztak fel a
                            lasszón.</p>
				<p>Ronny körülnézett. Owen már nem volt sehol. Nem kellett gondolkoznia
                            azon, hogy merre ment. Bizonyára megpróbál mászni, hogy hátába kerüljön
                            a rablóknak.</p>
				<p>Úgy is volt. Ahogy átsietett a domború tetőn, megpillantotta Owent, amint
                            jóval lejjebb szikláról-sziklára lépve ereszkedik le. Ez a rész
                            valamivel járhatóbbnak látszott. Ha Owen is hozott volna lasszót,
                            könnyebben jutnának le. A fiatal Lonsdale nemsokára eltűnt a szeme
                            elől.</p>
				<p>A szoros bejáratánál három ember állt. Az egyik Bolibar is köztük
                            volt.</p>
				<p>- Ha közelednek - mondta Bolibár -, csak lőjetek. Most idehozom a
                            lovakat. Egyenként lovagolunk el. Az utolsó az én szürkémre ül. Annak
                            nyomába sem érnek. Majd kisorsoljuk, hogy melyikünk maradjon
                            utoljára.</p>
				<p>Néhány lövés a szikla oldalát találta, és kőpor fröccsent szét. A
                            gorillakülsejű óriás elindult a szoros túlsó oldala felé, ahol a lovak
                            álltak. Vagy tízlépésre lehetett a társaitól, amikor mészpor hullott rá
                            fentről. A magasba nézett és felkiáltott...</p>
				<p>Owen már csak néhány méternyire volt a földtől. Mikor látta, hogy az
                            óriás felnéz, és tudta, hogy hihetetlen gyorsan fogja kirántani a
                            pisztolyát, nem habozhatott...</p>
				<p>Elengedte a sziklát és ráugrott Bolibarra. A földre zuhantak. Test a
                            testhez küzdöttek, gurulva. A revolvernek itt nem lehetett szerepe.
                            Egyszerre ugrottak talpra, Bolibar ormótlan karjai elkapták Owen
                            derekát... Az irtózatos szorításnak a következő másodpercekben csontot
                            kellett törnie... Owen teljes erejéből előrecsapott a homlokával, és
                            pontosan Bolibar orrát zúzta szét. Ez elkábult egy pillanatra, és
                            valamit engedett a szorítás.</p>
				<p>A rablók meglátták messziről a küzdőket. Nem lőhettek rájuk, mert a két
                            ember egy gomolyaggá válva birkózott.</p>
				<p>- Maradjatok a helyeteken! - kiáltotta társai felé a vérbe borult arcú
                            Bolibar.</p>
				<p>- Ezzel a fickóval egyedül is végzek...</p>
				<p>A fennsíkról Bruce és a másik cowboy lövése dördült, és a két rabló
                            viszonozta a tüzet. Bolibar vigyorogva nézett a karjaiba préselt Owen
                            arcába.</p>
				<p>- Megdöglesz most, Lonsdale!</p>
				<p>Owen érezte, hogy tehetetlen játékszer az emberfeletti erejű karok
                            között. A széttört orrú arc állati gonosz vigyorral nézett rá egész
                            közelről. Egyetlen rántás megtörte a dereka ellenállását, a következő
                            rántás össze fogja roppantani a gerincét.</p>
				<p>Minden erejét összeszedve gáncsot vetett Bolibarnak, aki elveszítette az
                            egyensúlyát...</p>
				<p>A földre zuhantak.</p>
				<p>Bolibar fölugrott, és Owen nyakát ragadta meg. Hirtelen lendületet vett a
                            testével, hogy mint valami apró kavicsot a sziklához csapja ellenfelét.
                            Owen szinte érezte, ahogy a roppant kar nekivágja a bazaltnak. Összetört
                            tagokkal, kiloccsant agyvelővel fog ottmaradni.</p>
				<p>- Bolibar!</p>
				<p>Fentről jött a hang! Ronny kiáltott. Két kezén függött, hátával a
                            bazaltnak támaszkodva. Nagy hátrányban volt a rabló felett, de mégis
                            kénytelen volt kiáltani, különben Owennek vége.</p>
				<p>A lábával támaszt keresett és így két kezével fognia kellett feje felett
                            egy követ. Bolibar villámgyorsan rántotta ki a pisztolyát és lőtt...</p>
				<p>Ronny még abban a pillanatban eleresztette a sziklát, így a golyót
                            elkerülte, és törmelékeket sodorva magával, zuhant lefelé, közben
                            tüzelt. A lövés abból a lefelé gördülő porgomolyagból csapott ki, ahogy
                            valami hihetetlen módon esés közben kapta ki a fegyverét...</p>
				<p>Owen nyaka kiszabadult... Arra tért magához, hogy két test hever
                            mellette. Bolibar és Ronny.</p>
				<p>A porban fekvő alak most megmozdult és felállt. Ronny volt. Néhány
                            zúzódást leszámítva sértetlen maradt.</p>
				<p>Bolibart szíven találta a golyó. Holtan feküdt a földön. Ronny még ki sem
                            dörzsölte szeméből a port, mikor Owen fegyvere dörrent mellette.</p>
				<p>A két ember a szoros bejáratánál észrevette, hogy Bolibaron rajtaütöttek
                            és legyőzték. Az egyik feltápászkodó Ronnyra lőtt. Ezt Owen leterítette.
                            A másik egy szikla mögé ugrott.</p>
				<p>Ebben a pillanatban megjelent Bruce a szoros bejáratánál. Mielőtt a rabló
                            felfoghatta volna, mi történik, az intéző puskatusa lecsapott rá.</p>
				<p>Ronny kidörzsölte a port a szeméből és körülnézett. Elfoglalták a
                            szorost. Bruce mögött megjelent a másik hátrahagyott legény a lovakkal,
                            felettük egy lasszó ereszkedett le himbálódzva, és egymás után érkeztek
                            közéjük George, Cresby és a többiek.</p>
				<p>- Nagyszerű munka volt... - ordította Cresby, azután hirtelen
                            elhallgatott.</p>
				<p>Valamennyien döbbenten bámultak a halálában még eltorzultabb arcú Bolibar
                            mozdulatlan tetemére.</p>
				<milestone n="8" unit="endSubChapter"/>
			</div>
			<div type="chapter">
				<head>ÖTÖDIK FEJEZET</head>
				<head>Életre-halálra!</head>
				<milestone n="1" unit="startSubChapter"/>
				<p rend="head">1.</p>
				<p>Ronny és Owen véresen, szakadtan, a pokoli hegymászás, a halálos küzdelem
                            nyomaival álltak a halott mellett a kör közepén. Az emberek hol őket
                            nézték, hol a hatalmas tetemet.</p>
				<p>- Ebből nagy baj lesz... motyogta Bruce. - A másik Bolibar a poklot fogja
                            ránk zúdítani.</p>
				<p>- Tehát vele is végezni fogunk! - mondta vállat vonva George. - Annyi
                            állatot hajtanak magukkal, hogy utolérjük őket.</p>
				<p>- Előre! - kiáltotta Owen.</p>
				<p>Közben egy legény a szoroson át visszament a fennsíkra, és elhozta a
                            lovakat.</p>
				<p>Szédületes iramban vágtattak a marhatolvajok nyomában.</p>
				<p>Ronny arra figyelt fel, hogy Owen nyargal közvetlenül mellette. Néhány
                            percig nem szólt semmit.</p>
				<p>- Jókor léptél közbe - mondta aztán. - Habár átkozott ostobaság volt,
                            mert mind a két kezeddel a sziklát fogtad. Tudhattad, hogy Bolibar
                            nyomban lő.</p>
				<p>- Számítottam rá. De bizonyos volt, hogy ha elengedem a sziklát, nem
                            talál.</p>
				<p>Owent kissé elragadta a lova, de rövid idő múlva egymás mellett
                            voltak.</p>
				<p>- Még nem láttam ilyen lövést... Sziklákon gurulva kirántani a fegyvert,
                            és kapásból... Szerencséd volt...</p>
				<p>- Lehet...</p>
				<p>- Biztos!... Azt akarod velem elhitetni, hogy százszor egymás után
                            megcsinálod ugyanezt? Az ember ne hencegjen a szerencsével.</p>
				<p>- Ebben lehet, hogy igazad van. A hencegéshez bizonyára értesz.</p>
				<p>Owen megrántotta a kantárt. Ronny is. Egy másodpercig szikrázva csapott
                            össze a két tekintet acélpengéje. Azután Owen szemében kihunyt a tűz, és
                            ismét megsarkantyúzta lovát. Csak néhány mérföld után szólalt meg
                            újra:</p>
				<p>- Megmentetted az életemet...</p>
				<p>- Tehát nem tartozunk egymásnak semmivel. Ugyanazt te is megtetted ma
                            értem.</p>
				<p>A lefelé kanyargó széles út hosszú hágóba vezetett, amely kisebb völgybe
                            torkollott. Frissen széttiport cserjék jelezték, hogy nemrégen marhákat
                            hajtottak erre. A kis csoport eszeveszett vágtatásától csattogtak a
                            szétrúgott kövek, dobogott a föld, és a félvad lovak fújtatva, horkanva
                            élvezték a korlátlan iramot.</p>
				<p>- Állj meg, Ronny! - mondta váratlanul Owen.</p>
				<p>Megálltak.</p>
				<p>- Most én ajánlok békét. Ne menj el, ha kedved van maradni. Csak egyet
                            kívánok.</p>
				<p>- Ha lehet, megteszem.</p>
				<p>- Ne foglalkozz a lánnyal.</p>
				<p>Ronny meglepődött. Erre nem gondolt eddig. Azt hitte, hogy csak
                            versenyfutásról van szó. De úgy látszik, a régi gyűlölet kemencéjét most
                            újabb tüzelő fűtötte: a fiatalabb Lonsdale beleszeretett
                            Virginiába.</p>
				<p>Miért ne ígérné meg, hogy nem foglalkozik a lánnyal? - gondolta Ronny.
                            Vajon Virginia mit tanácsolna ebben a helyzetben?</p>
				<p>- Nem értem a kívánságodat.</p>
				<p>- Nekem tetszik Virginia - felelte nyersen.</p>
				<p>- És ha te nem tetszel neki?</p>
				<p>- Ostobaság! Amit a Lonsdale-ok akarnak, azt megszerzik maguknak, és
                            jobban örülnek annak, amit az erejükkel kerítettek hatalmukba... De ez
                            nem is fontos. Kétszínű játékot kezdtél itt!</p>
				<p>- Hazudsz!</p>
				<p>A ló ficánkolt alattuk, ahogy a térdük nekifeszült a visszafojtott
                            indulattól. Mind a ketten revolvereiket fogták.</p>
				<p>- Még nem feleltél, Ronald Kerry! - mondta rekedten. - Ha békét akarsz,
                            mondj le Virginiáról.</p>
				<p>- Nem mondhatok le olyasmiről, ami nem az enyém. És vedd tudomásul, hogy
                            a lányt nem engedem belekeverni a dologba!</p>
				<p>- Egyenes választ adj! Azt mondtam, hogy ne foglakozz többet
                            Virginiával!</p>
				<p>- Én meg azt feleltem, hogy eredj a pokolba parancsolgatni!</p>
				<p>Most úgy látszott, hogy előrántják a revolvereiket.</p>
				<p>Pillanatokig ott remegett a levegőben a bekövetkező pisztolylövés előtti
                            feszült csend... Ez nem harc lett volna, hanem öngyilkosság... De ahogy
                            tenyerük görcsösen tapadt a pisztoly agyára, úgy látszott, hogy már a
                            küzdelem esélytelensége sem akadályozhatja meg őket az
                            összecsapásban...</p>
				<p>Azután Ronny megsarkantyúzta lovát és elvágtatott.</p>
				<p>Owen összeszorított foggal nézett utána, majd követte.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Rövidesen utolérték a többieket, és George mellé kerültek az élre. A nap
                            már forrón tűzött, és a völgyön túl kis emelkedés után ismét erősen
                            lejtő ösvényen folytatták útjukat.</p>
				<p>Ezen a csapáson hajthatják az állatokat Mexikóba a marhatolvajok. Az
                            emelkedés utáni fennsík, egy régi, kiszáradt vízmosáson keresztül széles
                            átjáróhoz vezet két domb között, és az átjáró után kanyarodik el a
                            hegyekből kivezető út délkelet felé.</p>
				<p>Ezt az átjárót nevezik a Halál kapujának. Ugyanolyan zárt katlanból
                            nyílik, mint a Lonsdale-ok legelői, és az utolsó szoros New Mexico
                            előtt. Ellenséges rablóhordák, marhatolvajbandák szokták itt meglesni
                            egymást. A Halál kapuja átjáró, leshely, csapda, harcmező, ahol a
                            marhatolvajok maguk hadakoztak egymással, ha valamilyen oknál fogva
                            ellenségeskedést kezdtek. A győzelemre mindig annak volt több esélye,
                            aki embereivel belülről védte az átjárót.</p>
				<p>- Megállni! - kiáltotta George. - Tudni kell, hogy lesnek-e ránk?</p>
				<p>Bruce a domboldal mentén óvatosan megközelítette az átjárót, míg a többi
                            cowboy fedezéket keresett egy esetleges támadás ellen. Rövidesen
                            kiderült azonban, hogy Robin Bolibar nem számolt a testvére
                            balszerencséjével, és nyomtalanul tovább nyargalt csapatával.</p>
				<p>- Akkor a kezünkben vannak! - mondta Owen. - Most már sima az út
                            végig...</p>
				<p>Alig hagyták el az átjárót, mikor az elöl lovagló George hangos
                            örömkiáltással mutatott a lefelé kanyargó útra.</p>
				<p>Nagy porfelhő mögött feltűnt a kis csorda, és itt-ott valamelyik lovas is
                            láthatóvá vált egy pillanatra.</p>
				<p>- Megvannak!</p>
				<p>Most már a célhoz ért üldözők nekibuzdult vágtatásával nyargaltak a
                            veszélyes lejtős, kanyargós úton.</p>
				<p>Bolibar emberei csak akkor vették észre őket, mikor már mindössze egy
                            kanyar választotta el Lonsdale-ékat a csordától.</p>
				<p>Egy golyó fütyült el Lonsdale mellett. Valóságos sortűzzel válaszoltak. A
                            rablóknak menekülni kellett a túlerő elől. Mindössze négyen vagy öten
                            lehettek George és Owen nagy csapat cowboya ellen.</p>
				<p>- Nem látom Bolibart! - mondta lihegve George.</p>
				<p>- Elfedi talán a por...</p>
				<p>Miközben életveszélyes rohanással zúdultak le a lejtőn a csorda felé,
                            valamennyien Robin Bolibart keresték a szemükkel. Meg kell ölni!
                            Különben irtózatos lesz a bosszúja, ha megtudja, hogy a testvérét
                            lelőtték.</p>
				<p>Robin Bolibar azonban már előbb felismerte, hogy a harc reménytelen.</p>
				<p>- Szembeterelni a csordát! - kiáltotta a közelében lévő embereknek.</p>
				<p>A rablók kegyetlenül csapkodtak ostorukkal a marhákra, ezek bőgve
                            fordultak meg és csörtettek vissza, hegynek fel, a zuhogó csapások
                            elől.</p>
				<p>Bolibar nekiugratott a lefelé vezető útnak, és a többiek követték.</p>
				<p>- Vigyázz! - kiáltotta Ronny. - Ránk hajtják a csordát!</p>
				<p>A visszafelé csörtető marhák nem lehettek veszélyesek, de a lejtőn
                            vágtató lovak, ha nem tudják megfékezni őket, összeütköznek az
                            állatokkal. Épp hogy sikerült elfordítani a lovak fejét vagy lefékezni
                            sebességüket, mielőtt összetalálkoztak a felfelé ügető állatokkal.</p>
				<p>Csúnyán szitkozódtak. Üldözésre gondolni sem lehetett, amíg a marhákat
                            nem terelik el az útból.</p>
				<p>- Azt hiszem - mondta Owen -, ennyi körülbelül elég volt egy napra. Most
                            már előnyt szereznek, és tudják, hogy a nyomukban vagyunk, reménytelen
                            lenne üldözni őket.</p>
				<p>George idegesen mondta.</p>
				<p>- Csak Bolibart ne szalasztottuk volna el!</p>
				<p>- Eh! - mondta vállat vonva Owen. - Előbb-utóbb úgyis harcra került volna
                            sor.</p>
				<p>- Úgy van! - szólt közbe Cresby. - Már régen mondtam a Bolibarokról: vagy
                            ők, vagy mi. Hát tiszta haszon, hogy legalább az egyik gazembert a
                            pokolba küldtük.</p>
				<p>Dacára annak, hogy győztek, és az ellopott állatokat maguk előtt
                            terelték, rosszkedvűen és balsejtelmekkel indultak visszafelé.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Néhány napig Owen és Ronny csak délben és este az asztalnál találkoztak.
                            Nyomasztóak és csendesek voltak ezek az étkezések. Virginia igyekezett
                            olykor valami vidámságot erőltetni, de ezt a nehéz hangulatot nem
                            oszlatta el semmi.</p>
				<p>A három férfi nem tudta, hogy mit tud a lány az éjszakai támadásról. A
                            lövöldözést hallotta, az bizonyos. De abban a zűrzavarban mindenki
                            elfeledkezett Virginiáról. Miután visszatértek, eltemették Bolibart a
                            másik banditával együtt. A harmadik, akit Owen golyója talált, az úgy
                            látszik életben maradt és volt még annyi ereje, hogy elmeneküljön. Nem
                            baj. Legalább lesz, aki megviszi a hírt Robin Bolibarnak. Ezután George
                            Lonsdale Virginiát kereste. A lány a szobájában volt, ruhástul, de
                            lehunyt szemmel feküdt az ágyon. Lehet, hogy aludt. De az is lehet, hogy
                            nem.</p>
				<p>A saját halottaikat már ünnepélyesebben temették el, amennyiben ez a
                            szertartás egyáltalán ünnepélyes lehet itt, ahol a halálnak
                            legcsekélyebb tekintélye sincs.</p>
				<p>- Holnap visszamész New Yorkba, Virginia -, mondta látszólag egykedvűen,
                            ebéd után George, mikor kettesben maradtak.</p>
				<p>- Nem megyek többé vissza.</p>
				<p>- Tessék?</p>
				<p>- Nem megyek többé vissza New Yorkba - ismételte a lány.</p>
				<p>- Virginia...</p>
				<p>A lány odament hozzá, két kezét az öreg George vállaira tette:</p>
				<p>- A sors rendelte úgy, hogy én idejöjjek. És itt is fogok maradni.</p>
				<p>- Nem értelek, Virginia.</p>
				<p>- Hagyjuk most már, apám... Tudok mindent. Véletlenül kihallgattam egy
                            beszélgetést. És azóta tudom, hogy erős vagyok. Eleinte gyáva voltam és
                            féltem. De mostanában sokszor úgy érzem, hogy inkább itt a helyem, mint
                            New Yorkban.</p>
				<p>George zavartan pislogott a lányra.</p>
				<p>- Nem maradhatsz itt, Virginia. Különösen most nem. Az is meglehet,
                            hogy... harcra kerül a sor... Ugyanis néhány marhatolvajjal...</p>
				<p>- Tudom. Megöltétek az egyik Bolibart és a cinkosát. A másikat, akinek a
                            vállát lőttétek át, én kötöztem be, és segítettem neki, hogy el tudjon
                            vánszorogni. Mindez a versenyfutásért.</p>
				<p>- Elég volt. Nem fogsz itt maradni Virginia. És ne avatkozz a
                            versenyfutásba!</p>
				<p>Lonsdale-nak most villogott a szeme, és megtalálta a hangját. A
                            versenyfutás puszta említése felpezsdítette benne ismét a harci
                            kedvet.</p>
				<p>- Jó. Nem avatkozom bele. De New Yorkba csak úgy megyek, ha te is velem
                            jössz. Előzőleg átadod ezt a birtokot Owennek.</p>
				<p>- Már Ronald Kerry javára végrendelkeztem, a birtokot illetően.</p>
				<p>- Ő nem törődik azzal, ha megváltoztatod a végrendeletedet.</p>
				<p>- Soha! Érted! Sohasem engedem át a részemet Owennek.</p>
				<p>- Ostobaság! Úgy éltek itt, mint a középkorban. A halál ül ezen a
                            fennsíkon. Az ember minden pillanatban várja, hogy mikor dörren el egy
                            revolver, és jóformán senki sem tudja, hogy miért! Az a gyalázat, hogy a
                            Lonsdale-ok ügye miatt annyi ember vérzik el, akinek semmi köze hozzá,
                            csak megkapja itt a gyűlölet és a bosszú ragályos betegségét, és őrült
                            lesz, mint ti. Ennek én fogok véget vetni! Jegyezd meg magadnak!</p>
				<p>Mielőtt George felelhetett volna, a lány kiment a szobából. “Kennedy...”
                            dörmögte Lonsdale. A nyugat életre hívta Virginiában az elszánt és
                            makacs Kennedy természetét.</p>
				<p>Fáradtan ült le, és szívére szorította a kezét. Ilyenkor, ha egyedül
                            maradt, meglátszott rajta, hogy beteg és nagy erőfeszítésébe kerül ezt
                            leplezni. Felhajtott egy pohárka pálinkát.</p>
				<p>Nem! Ezerszer nem! Nem George Lonsdale lesz az, aki feladja a
                            versenyt.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Virginia kiment a várból. Távolabb megpillantotta Ronnyt és Owent. A két
                            férfi csendesen beszélgetett.</p>
				<p>- Azt hiszed, nem fognak támadni? - kérdezte Owen.</p>
				<p>- Nem teszik meg nekünk azt a szívességet, hogy revolverekkel rohanják
                            meg a várat. Bolibar nem ostoba ember.</p>
				<p>- Nem nyugszom addig, amíg le nem számoltam vele...</p>
				<p>- Ez rendben van - vágott közbe Ronny. - De ne rohanjunk a vesztünkbe.
                            Bolibar az idegeinket akarja gyengíteni. Tudja, hogy mi várunk és
                            figyelünk. Tehát nem csinál semmit. Azután igyekszik majd olyan helyen
                            támadni, ahol nem mi vagyunk a váron belül.</p>
				<p>- Miféle helyen?</p>
				<p>- Gondolkozz csak. Mielőtt őszre fordul az idő, az állatok nagyrészét
                            felhajtják innen Mexikóba.</p>
				<p>- Hm... Az még jó két hét.</p>
				<p>- Addig majd előkészíti a talajt magának... Mi is megteszünk neki annyit,
                            hogy egy emberrel kevesebb lesz itt, a vezetők között...</p>
				<p>- Le foglak győzni - mondta Owen csendesen.</p>
				<p>- Erősebb vagyok - felelte Ronny ugyanúgy.</p>
				<p>Virginia lépett hozzájuk.</p>
				<p>- Megígérted, Owen, hogy elvezetsz a forráshoz.</p>
				<p>- Ha tetszik, máris indulhatunk.</p>
				<p>- Jöjjön maga is - fordult a lány Ronnyhoz. Owen arca elsötétült, de csak
                            egy pillanatra.</p>
				<p>- Természetes, hogy jövök - mondta örömmel Ronny.</p>
				<p>Elindultak a patak mentén, és nemsokára egy hegyi ösvényhez értek.
                            Virginia vidáman beszélgetett. Igyekezett egyformán kedves lenni mind a
                            kettőjükhöz.</p>
				<p>A hegyi ösvény egy darabon eltért a folyó mellől. A sovány, sziklás
                            talajon elszórt, magányos, fehér virágok integettek itt is, ott is.</p>
				<p>- Milyen szépek! - kiáltotta Virginia lelkesen.</p>
				<p>Ügyesen, egyik szikláról a másikra lépve, tépte a virágokat. A két férfi
                            csillogó szemmel nézte. Azután egymás felé fordultak.</p>
				<p>- Mosolyogni, Ronny.</p>
				<p>- Mosolyogni, Owen.</p>
				<p>Megértően bólintottak és mosolyogtak.</p>
				<p>- Azt hiszem, jobb lesz minél hamarabb - suttogta Owen mosolyogva. - Két
                            golyóval mindent elintézünk.</p>
				<p>- És addig mosolyogni, ahogy megbeszéltük. Felesleges, hogy a leány
                            észrevegyen valamit - felelte Ronny, ugyancsak mosolyogva.</p>
				<p>Virginia visszatért a virágokkal, kipirultan, nevetve, azután folytatták
                            az útjukat.</p>
				<p>- Milyen felségesen szép hely ez - mondta a leány. - Csak az emberek
                            képesek arra, hogy elrontsák az Úristennek ezt a gyönyörű békéjét.</p>
				<p>A két férfi hallgatott.</p>
				<p>- Ott a forrás! - mutatta Owen a sziklák közül kibuggyanó vizet, feljebb,
                            ahol egy magas szirtről sellőről sellőre bukva, medrébe zuhant a
                            patak.</p>
				<p>- Menjünk fel! Egészen odáig!</p>
				<p>Owen mászott elől, és lenyújtotta a kezét Virginiának. Ronny mögötte
                            kapaszkodott. Kócosan, kipirultan, nevetve, mint valami nagy gyerek, úgy
                            örült Virginia a hegymászásnak.</p>
				<p>A forrásnál egy sziklára ültek.</p>
				<p>- Hallottak valami hírt Bolibarról? - kérdezte hirtelen.</p>
				<p>Owen vállat vont.</p>
				<p>- Nem. Honnan tudsz te egyáltalán Bolibarról?</p>
				<p>- Tudok róla. Az egyik rablónak én segítettem elmenekülni... Remélem,
                            rajtam nem álltok bosszút?</p>
				<p>- Tudtam - mondta Ronny -, mikor visszajöttünk, nem volt lezárva a házi
                            patika, és láttam, hogy kötszert vett ki. Rosszul tette, hogy jódot
                            használt. Volt ott hipermangán is oldatban, az jobb lőtt sebre...</p>
				<p>- A rabló még a jódért is hálás volt. A kisfiúval, aki délelőtt
                            Marlow-ból a postát hozta, üzenetet küldött. Csak az a rabló
                            lehet...</p>
				<p>Egy cédulát vett elő és átadta Lonsdale-nak.</p>
				<p>“Valaki, akihez jó volt, figyelmezteti, hogy sok ember fog összegyűlni a
                            hegyek között, mert megelégelték a Lonsdale-vár uralmát, és el akarják
                            pusztítani magukat.”</p>
				<p>Aláírás nem volt.</p>
				<p>Owen elolvasta, azután átadta Ronnynak, és közömbösen cigarettára
                            gyújtott:</p>
				<p>- Ilyesmiről már többször volt szó az évek folyamán, de még sohasem
                            sikerült.</p>
				<p>- Egyszer sikerülni fog! - mondta határozottan a lány.</p>
				<p>- Ez valószínű - bólogatott Owen. - Hozzá tartozik az üzleti számításhoz.
                            Kockázat nélkül nincs haszon.</p>
				<p>Ronny elgondolkozva nézte a földet.</p>
				<p>- Annyi bizonyos - szól közbe -, hogy a Bolibar eset óta egyetlen marhát
                            sem hajtottak át a fennsíkon.</p>
				<p>- Ez előfordult máskor is - legyintett Lonsdale. - Ha verekedésre került
                            sor, és elintéztünk néhány gazembert, utána mindig összefogtak ellenünk,
                            és nem hajtották errefelé a marhákat. De sokáig ez nem megy. A többi út
                            veszélyesebb és fáradságosabb.</p>
				<p>- Lehetséges - hagyta helyben Ronny. - Megjegyzem még, hogy ha állatokat
                            nem is hajtottak erre, néhány nap óta gyanús lovasok vágtatnak át
                            éjszaka a fennsíkon, a Tolvajok hágója felé.</p>
				<p>- Honnan tudod? - kérdezte Owen.</p>
				<p>- Éjjel néha felmegyek a toronyba, ahol az őr van. Ezek ugyanis
                            megszokták, hogy csak az Arizonából vezető utat figyeljék, amerről az
                            állatokat hajtják. És szerintem nem árt, ha most néha kelet felé is
                            vizsgálódik az ember, mert a Tolvajok hágója felől esetleg meglepetésnek
                            vagyunk kitéve.</p>
				<p>Hallgattak.</p>
				<p>- Maguk megbarátkoztak? - kérdezte hirtelen a leány.</p>
				<p>- Amint látod - felelte Owen.</p>
				<p>- Owen csak az első napokban akart megenni. Közben jóba lettünk -
                            jegyezte meg Ronny is mosolyogva, és olyan őszintén, olyan barátságosan
                            néztek egymás szemébe, hogy a leány elhitte, amit állítanak.</p>
				<p>- Ostobaság lenne Bolibar malmára hajtani a vizet - folytatta Virginia. -
                            Ha maguk közül valamelyik harcképtelenné lesz, akkor több esélye van
                            Bolibarnak a győzelemre.</p>
				<p>- Biztosíthatlak, hogy nagyon jóban vagyunk Ronnyval.</p>
				<p>- Milyen furcsa az a hatalmas szikla! - mutatott a lány egy oszlop alakú,
                            óriási bazaltkoloncra, amelyet nagy félkörben került meg a víz. A
                            sziklában volt valami emberi alakra emlékeztető.</p>
				<p>- Úgy hívják errefelé, hogy az Ördög apja - magyarázta Owen. - Nem is
                            olyan régen van itt. Talán ötven éve zuhant le a tetőről, mikor
                            hegycsuszamlás volt. Ez a gazzal benőtt vágás a patak régi medre.</p>
				<p>- Értem - bólogatott Ronny. - Az Ördög apja belezuhant a patakba, elzárta
                            az útját, és azóta folyik a másik lejtőn a víz... Látja! - mutatta
                            Virginiának. - A víz megkerülte a medrébe esett sziklát, és arra mosott
                            ki új utat magának.</p>
				<p>- Mielőtt lezuhant ez a kolonc, a víz az én mostani birtokomon, a
                            sziklatorlasz mögötti árokban folyt. A torlasz még ma is megvan a két
                            birtok között.</p>
				<p>Virginia mélyen a szemébe nézett Owennek.</p>
				<p>- A torlaszt is el kellene hordani onnan.</p>
				<p>Ronny már előrement, így nem hallotta Owen halk, izgalomtól remegő
                            válaszát:</p>
				<p>- Tőled függ, Virginia...</p>
				<p>- Hogyan?...</p>
				<p>- Az esküvőnk napján már nem lenne ott az a torlasz.</p>
				<p>Virginia riadtan intett nemet. Ettől félt. Most szerette volna, ha csúnya
                            és ellenszenves.</p>
				<p>- Ez nem lehet... Nem lehet, Owen...</p>
				<p>- Talán... őt? - Owen arca eltorzult, ahogy Ronny felé intett.</p>
				<p>- Halló! - kiáltott fel a szikla aljáról Ronny.</p>
				<p>- Jövünk! - felelte csengő hangon a lány. - Fogd a kezemet, Owen.</p>
				<p>Lefelé, tudj' Isten, miért, valahogy csendesebben tették meg az utat.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>Este három lovas érkezett. Nagyon messziről jöhettek, porosak voltak és
                            fáradtak. Egy bizonyos Forster nevű vendéglősre hivatkoztak, aki
                            említette nekik, hogy a Lonsdale birtokon néhány emberre van
                            szükség.</p>
				<p>George és Owen figyelmesen nézték őket. Elszánt embereknek látszottak.
                            Forster tudja, hogy kit küldjön Lonsdale-ékhoz. Harry, Jim és Dodd. Ez
                            volt a nevük. Dodd Owen cowboyai közé állt, Harryt és Jimet George vette
                            fel. Az Államokban mindig volt néhány ember, akik egy vagy más oknál
                            fogva szívesen álltak munkába távoli, elhagyatott vidéken. Ezért mindig
                            akadt utánpótlás a Lonsdale-várban.</p>
				<p>Harry, Jim és Dodd mint jó barátok járták eddig a nyugatnak nem mindig
                            legegyenesebb útját. Ez azonban nem jelentett sokat a
                            Colorado-fennsíkon, ahol a levegőt a gyűlölet miazmája mérgezte meg.</p>
				<p>Két nap múlva már Dodd, Owen cowboyai közül, csúfolódva kiáltott át Jim
                            és Harry felé, mikor ezek hiába igyekeztek elébe vágni néhány kitörő
                            állatnak.</p>
				<p>- Haha... szép kis cowboyok vagytok!</p>
				<p>- Fogd be azt az átkozott szádat, Dodd! - kiáltotta át a sziklatorlaszon
                            Harry.</p>
				<p>- A tiedet fogom be, de úgy, hogy nem nyitod ki többé - válaszolta Harry,
                            és villogó szemmel nézegették egymást, készén arra, hogy revolverhez
                            nyúljanak.</p>
				<p>A közös veszély, amelyben forogtak, nem csökkentette a gyűlöletüket.</p>
				<p>Az augusztusi hőség izzása a Colorado-fennsíkon is elérte a teljét. Tíz
                            napja tartott a szárazság, a tipikus, rekkenő időjárás, amelyre átmenet
                            nélkül köszönt be errefelé a nedves ősz.</p>
				<p>- Azt hiszem - mondta ebéd közben George -, hogy Bolibar eltisztult erről
                            a vidékről.</p>
				<p>- Miért? - kérdezte Owen -, gyávának tartod?</p>
				<p>- Talán... nem szerette az öccsét. Nem akar kockáztatni érte semmit.
                            Sohasem hallottál olyant, hogy családtagok nem szeretik egymást? - tette
                            hozzá csúfondárosan.</p>
				<p>- Én nem hiszem, hogy annyiban hagyja - mondta Owen. - Az az érzésem,
                            hogy valamit forral. Biztosra megy. Valószínűleg arra vár, hogy
                            áthajtsuk az állatokat Mexikóba, és szabad területen csap le ránk, ahol
                            nem vagyunk előnyben.</p>
				<p>Valamennyien Bolibarra gondoltak, de aznap már nem beszéltek az esetről.
                            Tisztában voltak vele, hogy rövidesen rendkívüli események fognak
                            történni.</p>
				<p>Délután Dodd, az új cowboy vigyorogva nézte a sziklatorlaszon ülve, ahogy
                            barátai nagy erőfeszítéssel már vagy félórája fáradoznak azon, hogy
                            kétfelé osszák a csordát. Ronny is közéjük lovagolt, hogy segítsen. Dodd
                            most látta először a másik farm intézőjét.</p>
				<p>- Halló!</p>
				<p>Ronny odanézett. Ráismert az emberre. Ez néhányszor megfordult Winstonban
                            is, egy környékbéli farmon dolgozott.</p>
				<p>- Jól látok? - kiáltotta Dodd. - Csakugyan Ronald Kerry a ti
                            intézőtök?</p>
				<p>Ronny egy korbácsütéssel a torlaszhoz ugratta a lovát, és mereven nézett
                            a csúfondáros arcra.</p>
				<p>- Miért?... Talán valami kifogásod van ellenem?</p>
				<p>Owen a közelben lovagolt éppen, és most felfigyelt a szóváltásra.</p>
				<p>- Kifogásom éppen nincs - felelte nyugodtan a másik, mert tudta, hogy a
                            törvény védi -, de ha sejtem, hogy te itt vagy alkalmazva, hát nem állok
                            be a Lonsdale-várba dolgozni.</p>
				<p>- Hm... És... miért?</p>
				<p>- Nem vagyok finnyás ember de... Orgyilkossal nem dolgozom együtt...</p>
				<p>Miközben ezt mondta, áthajolt a kőtorlaszon. Ronny végigvágott az arcán a
                            korbáccsal, hogy a túlsó oldalon bukott a földre. Felugrott és revolvert
                            rántott, de Owen már ott állt mellette, és kiverte a kezéből.</p>
				<p>- Kutya! Ha megszeged a törvényt, széttéplek...!</p>
				<p>- Ronald Kerry szegte meg!</p>
				<p>- Hülye! Átdugtad a képedet és ő rávágott. Ehhez joga van. Nem jött át a
                            mi oldalunkra, és nem vett elő fegyvert.</p>
				<p>Ronny közben ellovagolt, de nem tért vissza a munkájához. Owen
                            összeráncolt szemmel nézett utána. Első ízben fordult elő, hogy nagy
                            ellenfelét ilyen nyugtalannak látta.</p>
				<p>- Különben is - mondta Dodd -, vegye tudomásul, boss, hogy nem dolgozom
                            magánál.</p>
				<p>- Mehetsz, amikor tetszik. De szeretném tudni, hogy mi kifogásod George
                            intézője ellen?</p>
				<p>- Semmi éppenséggel. Ha csak az nem, hogy orgyilkos...</p>
				<p>- Hazudsz!</p>
				<p>- Lovagoljon el Winstonba. Ott mindenki megmondhatja! Agyonlőtte hátulról
                            Teddy Backet, akivel egy kis elintéznivalója lett volna a Martins
                            erdejében. Azóta nem hívják máshogyan Winstonban meg a környékén, csak
                            “orgyilkos Ronnynak” és senki sem áll szóba vele. Nem vagyok finnyás
                            ember, most is a törvény elől bujkálok itt, de orgyilkossal nem eszem
                            közös tálból, ezt meg kell mondanom.</p>
				<p>Bruce és néhány cowboy, akik odasereglettek az iménti jelenetre minden
                            szót hallottak.</p>
				<p>- Tisztázni kell ezt a dolgot, boss - mondta csendesen Bruce. - Egyikünk
                            sem lehetne a múltja alapján seriff vagy polgármester, de orgyilkossal
                            nem dolgozunk együtt. Sokfélét beszélnek rólam odaát Connecticutban, meg
                            a pawniek földjén, de azt senki sem mondhatja, hogy Jack Bruce
                            orgyilkosokkal harcolt egy társaságban.</p>
				<p>- Csak az a furcsa, hogy nem éppen úgy fest, mint aki nem mer szemtől
                            szemben megállani valaki előtt - jegyezte meg Owen felé egy másik
                            legény, és a gazda néhányszor pislogott zavarában.</p>
				<p>- Akár így áll a dolog, akár úgy, ezt tisztázni kell - vélte Bruce.</p>
				<p>- Addig azonban mindenki maradjon meg a helyén - zárta le az ügyet
                            Lonsdale. - Én magam lovagolok Winstonba, hogy utánajárjak az
                            igazságnak.</p>
				<p>De ez feleslegesnek bizonyult.</p>
				<p>Ugyanis a másik birtokon szintén erről a beszédtárgyról folyt a szó.</p>
				<p>- Ezzel a két fülemmel hallottam, hogy orgyilkosnak nevezte Dodd - mondta
                            Harry.</p>
				<p>- És ő mit csinált? - érdeklődött Cresby.</p>
				<p>- Az arcába vágott és elnyargalt.</p>
				<p>- Hát ezt tisztázni kell - jelentette ki egy másik. - Orgyilkos nem lehet
                            az intézőnk. Sokféle esemény terheli a lelkiismeretemet, de ha ez
                            igaz...</p>
				<p>- Igaz!</p>
				<p>Ronny állt ott. Nyugodtan, szinte megvetően.</p>
				<p>- Egy emberrel találkozóm volt, hogy megverekedjünk. Másnap halva
                            találták. Hátulról érte a lövés. A bíróság felmentett, de Winstonban még
                            ma is mindenki azt hiszi, hogy én tettem, és senki sem áll szóba
                            velem.</p>
				<p>- És maga mit mond? - kérdezte Cresby.</p>
				<p>- Hogy semmi közötök a dologhoz.</p>
				<p>Ezzel sarkon fordult és otthagyta az embereit.</p>
				<p>...Délben Cresby és Bruce megjelentek az ebédlőben. Csak a két gazda volt
                            ott. Ronny széke üresen állt az asztalnál.</p>
				<p>- Gazda... - kezdte Cresby.</p>
				<p>- Mindent tudok! - vágott a szavába George. - Az intézőről hazug
                            pletykákat hallottatok.</p>
				<p>- Ő maga is mondta - felelte a vén cowboy.</p>
				<p>- És mit akartok?</p>
				<p>- A két birtok legényei nevében beszélünk - szólt Bruce. - A fiúk nem
                            akarnak együtt dolgozni orgyilkossal. Be kell látnia, uram, hogy igazuk
                            van. Mr. Owen emberei pedig nem lovagolnak ki a Tolvajok hágójához
                            közösen a maga legényeivel, ha az orgyilkos közöttük van. Lássa be,
                            uram...</p>
				<p>- Nem látok be semmit! - csapott az asztalra George. - Valamennyien
                            rablók, fegyháztöltelékek vagytok. Ronald Kerry az egyetlen köztetek,
                            aki bíróság előtt állt és felmentették...</p>
				<p>- Mindannyian elmegyünk. A két birtokon egy cowboy sem marad, és az
                            Államokban egy rendes nyugati ember sem lesz, aki Ronald Kerryvel, az
                            orgyilkossal közös munkahelyet válasszon - fejezte be Cresby.</p>
				<p>Owen nem szólt semmit. Tudta, hogy most nélküle is vége a farmon Ronny
                            intézőségének és örökségének.</p>
				<p>- Szóval elhagyjátok a munkahelyeteket? - kérdezte dühösen George. - Hát
                            jó! Pusztuljatok, és...</p>
				<p>Nem fejezhette be. Ronny lépett a szobába. Útnak öltözve.</p>
				<p>- Ne veszekedjenek, Lonsdale - mondta csendesen -, én elmegyek innen.
                            Nyugtassa meg ezeket a puritán akasztófavirágokat.</p>
				<p>- Maga itt marad, és...</p>
				<p>- Hogy én mit csinálok, az tisztára csak tőlem függ - felelte Ronny. -
                            Elmegyek.</p>
				<p>- Ennek Bolibar fog a legjobban örülni!</p>
				<p>Valamennyien az ajtó felé fordultak. Virginia állt a küszöbön.</p>
				<p>- Bolibar ellen szükségünk van minden erős emberre - folytatta csengő
                            hangon. Különösen Mr. Kerryre. Nem tudom, hogy mit tettek volna nélküle
                            a múltkor, és ki végzett volna az óriási banditával, ha nincs itt az
                            intéző.</p>
				<p>Ronny csodálkozva nézte; Owen nyugtalanul és sötéten. Még nem látta ilyen
                            szépnek, nyugodtnak és elszántnak a leányt.</p>
				<p>- Bolibar nagy leszámolásra készül, és szívességet tesznek neki, ha
                            elüldözik Ronnyt. Neked mi a véleményed, Owen? - kérdezte kihívóan. -
                            Csak van valami megjegyezni valód?!</p>
				<p>- Az a véleményem - mondta határozottan Owen -, hogy Ronny marad. A többi
                            ostoba fecsegés. Ami a ti azonnali elmenéseteket illeti, figyelmeztetlek
                            benneteket, hogy három hét múlva áttereljük a marhákat Mexikóba, és aki
                            felhajtás vagy billogozás előtt elhagyja a munkahelyét, annak egy fillér
                            fizetés sem jár. Jól tudjátok, hogy az olyan gazemberrel szemben nem
                            ismernek errefelé kíméletet.</p>
				<p>Ronny csodálkozva nézett Owenre. De azután megértette a hirtelen
                            pártfogást. Virginiának bizonyította, hogy nem az ő keze van a
                            dologban.</p>
				<p>- Boss - mondta Cresby -, megbeszélem az emberekkel az ügyet. De úgy
                            hiszem, a felhajtásig maradni fogunk.</p>
				<p>Ronny ismét a lepracsengettyűvel járt. Naphosszat nem beszélt egy
                            emberrel sem. Rövid szavakban feleltek a kérdéseire, megtették, amit
                            mondott, de nem érintkeztek vele. Beszélgető csoportok hirtelen
                            elhallgattak, ha a közelükbe ért, és odébb mentek, ha leült
                            valahová.</p>
				<p>Orgyilkos!</p>
				<p>Ismét látta a szemekben az utálatot, a rémületnek és megvetésnek azt a
                            vegyületét, amivel errefelé úgy érték, mint másutt a kannibált.
                            Tolvajok, büntetett előéletű rablók kiközösítették. Emberek akik még nem
                            rég szerették, becsülték és elismerték, most undorodtak tőle.</p>
				<p>A régi, lenéző módján járt közöttük. Elfogadta a bojkottot, és mintha
                            észre sem venné, úgy járt a birtokon.</p>
				<p>Csak Virginia volt még kedvesebb hozzá. Mi adja az erőt és hitet ennek a
                            leánynak ahhoz, hogy ennyire biztos legyen egy ember ártatlanságában,
                            akit mindenki elítél?</p>
				<p>Tüntetően odamegy hozzá, mikor Ronny egyedül szívja a cigarettáját
                            ebédidő után. Nevetve beszélget vele és még csak meg sem kérdezi, hogy
                            igaz-e? Nem próbál őszinteséget kicsikarni. Az egész lénye mosolygó,
                            tekintete azt mondja: “Tudom, hogy nem vagy orgyilkos.”</p>
				<p>Így Ronny nem kénytelen az italhoz fordulni, nem vadul el ismét a
                            kitaszítottságba. Mit törődik ezekkel a faragatlan cowboyokkal, amíg
                            Virginia hisz benne és... és úgy látszik, szereti is.</p>
				<p>Owennel jóformán alig találkoztak. Az ebédnél is keveset beszélt. Nem
                            csatlakozott teljesen a kiközösítéshez, de kissé zárkózottabb lett
                            Ronnyval szemben. Kötekedést nem kezdett. Mintha nem akarna már
                            verekedni vele.</p>
				<p>Egy orgyilkossal!</p>
				<p>De messziről, a sziklatorlaszon át, amely mögött dúsan nőtt a színes
                            vadvirág és dudva a patak régi medrében, állandóan leste összehúzott
                            szemmel Virginiát és Ronnyt.</p>
				<p>A hangulat a kiközösített intéző jelenlététől még súlyosabban
                            nyomasztotta a titokzatos Lonsdale-vár legelőit az óriási hegyek közé
                            ékelt fennsíkon...</p>
				<p>- Gyanús pofákat látnak éjszaka átlovagolni a Tolvajok hágóján - mondta
                            ebédnél George. - Mintha gyülekeznének valahol a csirkefogók. Talán
                            Bolibar üzen értük, hogy elegendő emberrel lessen ránk valahol, mire
                            áthajtjuk a csordát Mexikóba...</p>
				<p>- Nem lehetne valahol jelenteni... a hatóságoknál? - kérdezte
                            Virginia.</p>
				<p>George csak legyintett.</p>
				<p>- Márpedig az állatokat át kell terelni két hét alatt, ha nem akarjuk,
                            hogy elsilányuljanak, és ingyen se vegye át senki - folytatta Owen.</p>
				<p>- Ez igaz - hagyta rá George.</p>
				<p>- Nem kell mindet áthajtani a határon - fűzte tovább Owen. - Járjunk túl
                            Bolibar eszén. Egy közepes csordát útnak indítunk próbaképpen, és ha
                            látjuk, hogy simán megy, csak akkor kezdjük terelni az összes állatot.
                            Így megtudjuk, mi van a Halál kapujánál, és ha baj történik, nem pusztul
                            el csak egy része a csordának.</p>
				<p>- Nagyszerű - örvendezett George. - Holnap elindítunk néhány marhát.
                            Ronny nem szólt közbe. Befejezte az ebédet és cigarettára gyújtott.</p>
				<p>- Csak az emberekkel takarékoskodjunk, mert itthon is szükség lehet
                            rájuk. Az intézőkön kívül legfeljebb hat cowboy menjen.</p>
				<p>Virginia fülét megütötte ez a két szó, hogy: “az intézőkön kívül”.</p>
				<p>- Ilyenkor az intézők szoktak menni? - kérdezte.</p>
				<p>- Általában - felelte Owen zavarban. - Érteni kell a dologhoz, és pedig
                            alaposan.</p>
				<p>- Szóval Bruce, Ronny és hat ember - mondta George.</p>
				<p>- De hiszen... rablók leshetnek rájuk... - szólt közbe izgatottan
                            Virginia. - Bolibar és a bandája ellen hat ember kevés... könnyen
                            végeznek velük...</p>
				<p>- Az bizony megeshet - bólogatott George.</p>
				<p>Ronny felállt:</p>
				<p>- Kiválogatom az állatokat, és előkészítek mindent... Nyugodt lehet Miss
                            Virginia, hat ember nem is olyan kevés, ha eszük van.</p>
				<p>Miután Ronny kiment, kínos csend lett.</p>
				<p>- Nna... én is megyek... - mondta aztán Owen. - Nem akarsz kilovagolni? -
                            fordult oda Virginiához.</p>
				<p>- Nem.</p>
				<p>Meg sem fordult, úgy hagyta ott George-ot és Owent. Egyenesen a szobájába
                            ment.</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">6.</p>
				<p>Hajnalban Ronny már az istállóban volt, mikor a többiek felkeltek. Az
                            emberek hozzáláttak, hogy különválasszák az útra szánt állatokat a
                            csordától.</p>
				<p>- Ronny...</p>
				<p>Megfordult. Virginia állt mellette.</p>
				<p>- Ugye, nagy veszély vár magukra?...</p>
				<p>Ronny kerülte a leány tekintetét.</p>
				<p>- Itt mindenhol veszély várja az embert... De én elég szerencsés
                            vagyok... - Önkéntelenül átkarolta a leányt. - A legnagyobb veszélyt is
                            megéri, hogy maga félt engem... Virginia...</p>
				<p>- Igen... én... féltem...</p>
				<p>Azután a szemükkel beszéltek. Sokáig álltak szótlanul, és nézték egymást.
                            Végül Ronny elengedte a leány derekát.</p>
				<p>- Isten vele... Virginia...</p>
				<p>- Isten vele... Ronny...</p>
				<p>Kint türelmetlenül bőgtek a csomóba terelt, ijedt állatok. Ronny nyeregbe
                            ült és elvágtatott. A lány nem nézett utána. Csak állt lehunyt szemmel.
                            Hallotta az ostorok pattogását, a hajtók szitkozódását és végül a nagy
                            paták lomha, ütemes dobogását, amint távolodnak...</p>
				<p>- Jó reggelt... Ilyen korán keltél ma? - kérdezte egy gúnyos hang
                            mellette.</p>
				<p>Owen volt.</p>
				<p>- Igen! - felelte hidegen Virginia. - Megnéztem, hogyan indulnak a bátor
                            emberek...</p>
				<p>- Szerinted akik itthon maradtak, azok gyávák?</p>
				<p>- Nem mind. Csak az a gyáva, aki kieszelte ezt az elsőrangú ötletet
                            azért, hogy más csinálja meg. Lehetőleg olyan ember, aki az útjában
                            van...</p>
				<p>Owen teleszívta a tüdejét levegővel. Egy lépést tett a leány felé, és úgy
                            látszott, hogy nyomban megüti Virginiát... Aztán elfúló hangon
                            mondta:</p>
				<p>- Te azt hiszed... hogy én félek Ronnytól... és így akarok...</p>
				<p>- Azt hiszem, hogy utadban van! - kiáltotta szinte hisztérikusan
                            Virginia. - Azt hiszem, hogy örülnél, ha nem jönne vissza, azt hiszem,
                            hogy te nem mennél mindössze hat emberrel oda, ahová őt küldted... Ezt
                            hiszem.</p>
				<p>Owen egy pillanatig mereven állt, azután sarkon fordult.</p>
				<p>- Hej, Brogly! - kiáltotta oda egy cowboynak. - Hozd a lovamat! De
                            gyorsan!</p>
				<p>- Mit akarsz csinálni? - kérdezte Virginia utána sietve.</p>
				<p>- Viszontlátásra, Virginia! Lehet, hogy a Lonsdale-ok versenyfutásának
                            csakugyan vége lesz most már...</p>
				<p>- Nézd, Owen, ideges voltam, és... Jobb, ha maradsz.</p>
				<p>Brogly odajött a lóval, Owen felugrott rá, és elvágtatott a csorda
                            után...</p>
				<milestone n="6" unit="endSubChapter"/>
				<milestone n="7" unit="startSubChapter"/>
				<p rend="head">7.</p>
				<p>Virginia csodálkozva figyelte önmagát, ahogy nyugtalanul bolyongott
                            naphosszat, nem találva a helyét. És ebben az állapotban nemcsak az volt
                            a kétségbeejtő, hogy szerette Ronnyt, aki néhány ember társaságában
                            szembelovagol a halállal, hanem a közelgő ismeretlen végzet balsejtelme
                            is nyomasztotta.</p>
				<p>Legalább Owen lenne itt. Azt is ő üldözte el... Virginia maga sem tudta,
                            miért érzi olyan határozottan, hogy az ősi átok, amely erre a
                            szörnyűséges fennsíkra súlyosodik, most fogja megérlelni halálos
                            gyümölcsét.</p>
				<p>Most!</p>
				<p>Ebben a tikkadt forróságban, a látszólag nyugalmas vidéken... Valami
                            közeledik; valami, ami a gyűlölet százéves sebességével robog a
                            Lonsdale-vár felé.</p>
				<p>Végigment a szerpentin úton, fel a forrásig. Leült a hatalmas,
                            hengeralakú kő mellé. Az Ördög apja!</p>
				<p>Lassan szállt le a nap. Nézte az óriás sziklát, amely a patakba esett
                            valamikor, és elzárta a víz medrét. De a víz élni akar! Megkerüli az
                            akadályt, és új medret váj magának. Közben alámossa ezt a sziklát és
                            ötven vagy száz vagy kétszáz év múlva az átlátszó, folydogáló víz
                            ledönti az Ördög apját. Elkoptatja az alját. A szikla végül lezuhan, és
                            a patak elfoglalja a régi medrét... Ismét ott folyik Owen birtokán, a
                            gazzal benőtt árokban a torlasz mögött...</p>
				<p>De hol lesznek addig már a Lonsdale-ok gyűlöletükkel, terveikkel, hol
                            lesz ő és Ronny...</p>
				<p>Ronny!</p>
				<p>Azt sem tudja, hogy ki az az ember, akit szeret.</p>
				<p>Orgyilkos? Ő mondta magáról, hogy az. És soha többé nem beszélt erről.
                            Megborzongott. Naplemente után már hűvös volt az augusztusi este. Ismét
                            lement a fennsíkra.</p>
				<p>- Kerestelek, Virginia... - szólította meg George.</p>
				<p>- A forrásnál voltam.</p>
				<p>George Lonsdale arca elcsigázottnak látszott. A szemei bágyadtan
                            hunyódtak. Rohama lehetett... Iszonyú erővel titkolta a betegségét.</p>
				<p>- El kell hagynod ezt a helyet, Virginia... Azt akarom, hogy visszautazz
                            New Yorkba.</p>
				<p>- Már mondtam egyszer, hogy nem megyek. Csak veled. Nagyobb szükséged van
                            nyugalomra és biztonságra mint nekem.</p>
				<p>- Ez nem igaz! - rikácsolta sápadtan egy rövid, erélyes kézmozdulattal. -
                            Érted? Nem igaz... De az utolsó szónál már a szívéhez nyúlt, és nagyot
                            sóhajtott.</p>
				<p>- Vigyél el innen - könyörgött a lány. - Hagyjuk itt ezt a szörnyűséges
                            helyet.</p>
				<p>- Nem lehet, Virginia... Nem lehet... - suttogta Lonsdale, miközben
                            magához húzta a leány fejét, és a haját simogatta. - Nem lehet, hogy én
                            adjam fel... Hogy éppen én legyek az a Lonsdale...</p>
				<p>Sziporkázóan csillagos, augusztusi este volt. Egy torz, hatalmas
                            sziklaóriás mögül előbukkant a hold.</p>
				<p>Az éles, fehér fény éppen a szemközti gránittetőre világított. A
                            harminc-negyven méter magas, sima falnak látszó, óriás tömb, mint valami
                            középen elvágott csonka gúla, lapos síkban végződött... Hegyi utak
                            kanyarogtak arrafelé, a csúcsok között, amelyek a Rocky Mountains
                            havasairól a távoli New Mexico síkságig vezettek...</p>
				<p>- Mi lesz velünk... - suttogta szorongva a lány:</p>
				<p>- Owent félted? - kérdezte Lonsdale válasz helyett, és figyelte a lány
                            arcát.</p>
				<p>- Nem... Hallgattak.</p>
				<p>- Az a másik... - kezdte nagyon lassan Lonsdale - lezüllött állapotban
                            volt, mikor rátaláltam. Kötekedő, verekedő, részeges ember.</p>
				<p>- Jó ember...</p>
				<p>George arca idegesen megrándult.</p>
				<p>- Orgyilkos! Tudod mit jelent ez itt? Az egész világon megvetik az
                            orgyilkost, de sehol sem úgy, mint a nyugaton. - Csodálkozva látta, hogy
                            a lány átszellemült, mosolygó arca, amellyel valahova a távolba néz, nem
                            változik, bár jól hallja a szavakat. Türelmetlenül kiáltott rá: - Értsd
                            meg! Hátulról lelőtt valakit! Orgyilkos!</p>
				<p>Virginia szelíden ingatta a fejét:</p>
				<p>- Szeretem...</p>
				<p>A holdfény egy része a tető szélét világította meg, és néhány sugár
                            nyalábja a pihenő marhák közé hullott, ahol Jim vágott el középen egy
                            hosszú kötelet, hogy összecsomózza...</p>
				<p>- Ugye vissza fognak jönni? - kérdezte a lány.</p>
				<p>George nem felelt azonnal. A földet nézte.</p>
				<p>- Igen... Azt hiszem... Bizonyos.</p>
				<p>Egy vén fa árnyékában álltak, beleolvadva az élesen elhatárolt
                            sötétbe.</p>
				<p>- Nem hiszem, hogy Bolibar merészelne valamit... - folytatta rövid szünet
                            után, mert idegesítette, hogy a lány nem felel.</p>
				<p>- Bolibar bosszút fog állni... Láttam Ronny arcán: ő tudta, hogy nem
                            térnek többé vissza.</p>
				<p>George valamit mondani akart. De hirtelen tompa dörrenés hallatszott, és
                            Jim egy csendes jajjal felbukott.</p>
				<p>Vagy két másodpercig döbbenten álltak. Nem tudták, mi történt. Azután a
                            lány megragadta George karját, és a szikla felé mutatott:</p>
				<p>- Nézd... nézd... Ott... - suttogta rémülten.</p>
				<p>...A szikla peremén, a holdfényben, egy valószínűtlenül óriás lovas
                            mozdulatlan, élesen megvilágított alakja látszott. Furcsa, fekete
                            nemezkalapja eltakarta a homlokát, ormótlan, hosszú lábai a ló hasán túl
                            lógtak.</p>
				<p>Bolibar!</p>
				<p>Mire George Lonsdale kirántotta a fegyverét, Bolibar eltűnt.</p>
				<milestone n="7" unit="endSubChapter"/>
			</div>
			<div type="chapter">
				<head>HATODIK FEJEZET</head>
				<head>Az egyenesben</head>
				<milestone n="1" unit="startSubChapter"/>
				<p rend="head">1.</p>
				<p>Bolibar lövése mesteri volt. A homloka közepén találta Jimet. A cowboyok
                            csendesen álltak körülötte.</p>
				<p>Üldözésről szó sem lehetett. Több mérföld távolságról kellett annak a
                            hegyek közé menni, aki ide akart jutni a fennsíkot körülvevő csúcsok
                            valamelyikéré.</p>
				<p>- Ezentúl őrséget kell szervezni és figyelni a hegyeket - mondta
                            George.</p>
				<p>- Annyi bizonyos - jegyezte meg az egyik cowboy -, hogy a fiúkat, akik
                            útban vannak, nem fenyegeti veszély. Mert ha Bolibar a hegyek között jár
                            akkor nem leshet rájuk.</p>
				<p>- Bolond vagy - legyintett egy másik. - Bolibar, ha egy nap előnyt ad, és
                            kerülővel nyargal eléjük, még mindig hamarabb lehet a Halál kapujánál,
                            mint ők a csordával.</p>
				<p>Hozzáláttak, hogy sírt ássanak Jimnek. Az éjszaka ismét békés, nyugalmas
                            és szép volt. A hegyek, a hold, a szelíden kérődző marhák...</p>
				<p>Mintha nem is hangzott volna el este az a magányos lövés, amelynek nyomán
                            befejeződött egy Jim nevű cowboy élete...</p>
				<p>- Ezentúl - rendelkezett George - minden csirkefogót, aki Arizona felől a
                            Tolvajok hágóján akar átmenni, fogjatok el. Kivallatjuk őket.</p>
				<p>Szótlanul ültek a vacsoránál. Egyiküknek sem volt étvágya. Virginia az
                            ablakon át a sötét éjszakába bámult. George a leányt figyelte.</p>
				<p>Egy óra múlva Lonsdale elé lökdöstek valakit a cowboyok.</p>
				<p>- Ez az ember át akart menni a hágón. Jól ismerjük. Jeff Bouling
                            bandájához tartozott.</p>
				<p>- Tudom - mondta Lonsdale -, Boulingot két hónap előtt Omahában
                            felkötötték. Mit keresel erre fickó?</p>
				<p>- Talán újabban nem szabad marhatolvajoknak erre járni? - felelte durván
                            a fogoly.</p>
				<p>- Nem. Mit szólsz? - mondta ravasz vigyorral George. - Nem szeretem az
                            olyan marhatolvajokat, akik zsákmány nélkül sietve igyekeznek a
                            hegyeken keresztül, bizonyára azért, hogy csatlakozzanak Bolibar
                            bandájához.</p>
				<p>- Nem tudok semmiféle bandáról. Mexikóba akarok menni. Ott mégis jobb
                            kilátás van a boldogulásra mostanában.</p>
				<p>- Igazad van. A jó kilátás fontos. Azonnal részed lesz benne. - A
                            cowboyokhoz fordult. Fiúk, egy magas fára kössétek fel, ahonnan jó
                            kilátás van.</p>
				<p>A rablót megragadták. Most kissé elveszítette a nyugalmát.</p>
				<p>- Mit vétettem én a Lonsdale-oknak?</p>
				<p>- Várjatok - intett az embereknek George. Azután a fogolyhoz fordult: -
                            Értsük meg egymást röviden. Ha őszintén megmondasz mindent, akkor
                            elbocsátalak, természetesen Arizona felé. Ha nem, akkor felköttetlek.
                            Egy perc gondolkodási időt adok.</p>
				<p>Virginia szótlanul ült a helyén. Érezte, hogy könyörület, kímélet
                            errefelé nincs. Élethalálra megy a harc. Neki most el kell felejteni
                            azt, hogy leány. Itt elsősorban idegekre van szükség.</p>
				<p>- Jól van, Lonsdale - mondta a rabló. - Nem hiszem, hogy ennyi ember
                            előtt hazudjál. Ha mégis megtennéd...</p>
				<p>- Elég volt a bevezetésből... Beszélj!!</p>
				<p>A rabló egy másodpercig habozott.</p>
				<p>- Tudd meg - kezdte azután -, hogy Bolibar összecsődítette ellened három
                            állam valamennyi marhatolvaját. A Halál kapujánál gyülekeznek. Ugyanazt
                            akarja csinálni, amit a Lonsdale-ok, de elsősorban ellenetek. Nem engedi
                            át Mexikó felé a marháitokat. Tudja, hogy nemsokára át kell hajtani a
                            Lonsdale-ok teljes csordáját Mexikóba. Csapdát állított nektek a Halál
                            kapujánál. Hogy milyet, azt én sem tudom. Egy bizonyos; legalább százan
                            vannak ott együtt, és volt idejük, hogy kieszeljenek valamit. Bolibar
                            azt szeretné tudni, hogy ki az öccse gyilkosa. Azt hiszem, ha kiadod ezt
                            az embert, megegyezhetsz Bolibarral... A Lonsdale-ok engem sohasem
                            bántottak, és ha Bolibar nem pusztít el benneteket, talán még
                            segíthettek rajtam egyszer. Ezért őszintén beszéltem veled.</p>
				<p>Virginia az ájulással küszködött.</p>
				<p>- Fogadd meg a tanácsomat, Lonsdale - folytatta a rabló. - Add ki nekik,
                            aki megölte Bolibar öccsét. Inkább haljon meg egy cowboy, minthogy
                            elkezdődjön ez a háborúság, ami sok-sok emberéletbe fog kerülni.</p>
				<p>- A tanácsodra nincs szükségem... - legyintett George. - Kísérje ezt az
                            embert a szerpentin út közepéig, és bocsássátok szabadon.</p>
				<p>Egyedül maradt a lánnyal.</p>
				<p>- Most... mit fogsz csinálni? - kérdezte Virginia.</p>
				<p>George nagy léptekkel járt fel és alá.</p>
				<p>- Készülünk a harcra.</p>
				<p>- És akik elmentek... Ronny, Owen, meg a többiek?...</p>
				<p>- Remélem, hogy kivágják magukat valahogy - felelte nem sok
                            meggyőződéssel.</p>
				<p>- Ha valaki... egy cowboy jelentkezne Bolibarnál... hogy ő ölte meg
                            Bolibar testvérét...</p>
				<p>George legyintett.</p>
				<p>- Ostobaság... Ki vállalkozik arra, hogy vállalja a biztos halált...
                            És... és...</p>
				<p>George elsápadt és a szívéhez kapott. Virginia hozzáugrott.</p>
				<p>- Apus...</p>
				<p>Lonsdale arca eltorzult.</p>
				<p>- Menj... Virginia... - hebegte fuldokolva, miközben egy karosszékre
                            roskadt. - Menj vissza keletre... Úgy látszik, nekem...</p>
				<p>A rendkívüli izgalmak szokatlan szívattakot váltottak ki. Az öregember
                            ajka elszíntelenedett...</p>
				<p>- Mit csináljak? - kiáltotta kétségbeesetten Virginia... - Apus...</p>
				<p>A beteg legyintett, és nagy nehezen mondta:</p>
				<p>- Azonnal... ha én most, akkor... azonnal menj... - csuklásba veszett,
                            amit még mondani akart.</p>
				<p>A torkán kaparászott két kézzel...</p>
				<p>A lány segítségért kiáltott, pedig látta, érezte; tudta: hiába
                            minden!</p>
				<p>Hörgésbe átmenő suttogással ismételte Lonsdale:</p>
				<p>- Menj... azonnal!... Ez itt... a halál... én most...</p>
				<p>A lány minden erejét összeszedte, hogy a székről előrehanyatló hatalmas
                            testet felfogja, de gyenge volt hozzá, és erőtlen karjaiból döngve
                            hullott a padlóra George Lonsdale holtteste.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>A csorda, amelyet tereltek, csak a Lonsdale-ok hatalmas állatállományához
                            mérten volt kicsi. Körülbelül százötven marhát hajtottak maguk előtt,
                            hegyen-völgyön át, a rekkenő nyárutói melegben.</p>
				<p>Lassan haladtak előre. Éjszaka egy forrásnál táboroztak. A marha lusta
                            állat, és ha nem pihen eleget, csökönyös lesz, elkalandozik, nem tartja
                            be sem a tempót, sem az irányt.</p>
				<p>Hajnalban lódobogás hallatszott. A lejtős úton egy lovas vágtatott délnek
                            gyorsan a tábor mellett, és pillanatok alatt eltűnt. Néhányan
                            felébredtek és a fegyvereikhez kaptak, de azért nem mertek utána lőni.
                            Végre is lehet valakinek sietős útja a hegyeken át, és nem köteles
                            megállni minden marhacsordánál, hogy igazolja magát.</p>
				<p>- Mindenesetre legyünk óvatosak - mondta Owen. - Lehet, hogy rólunk visz
                            hírt.</p>
				<p>- Az egyetlen, amit tehetünk, hogy mi ketten egy mérfölddel a csorda
                            előtt megyünk, felderíteni az utat - szólt Ronny.</p>
				<p>Előre lovagoltak Owennel. Délután feltűnt távol a Halál kapuja. Vízmosás
                            vezetett a völgybe, amelynek túlsó oldalán mindössze ezen a keskeny
                            hágón lehetett továbbhaladni. A völgy maga zárt katlan volt, bejárata is
                            csak egy szűk vízmosás a hatalmas hegyóriások között.</p>
				<p>Csodálatos vidék volt ez. Olyan, vad, zord és mégis csodálatosan szép,
                            dús bokraival, szikláival, mintha még sohasem járt volna ember erre.</p>
				<p>- Nézd! - kiáltotta Owen.</p>
				<p>Egy magasban fekvő domboldalra mutatott.</p>
				<p>A vízmosás felett, a völgy elején, egy sziklapárkányon, hatalmas farkas
                            állt mozdulatlanul. A farkas nyáron, ha nem dühödt, vagy éhes, elfut az
                            ember elől. Ez a hatalmas nyugodtan állt a sziklán és feléjük
                            nézett.</p>
				<p>Így csak olyan állat viselkedik, amelyik még nem látott embert:
                            meglepetésében néhány másodpercig hökkenten néz.</p>
				<p>Owen a puskájához kapott, de Ronny megfogta a kezét:</p>
				<p>- Ne bántsd. Ez az ő birodalma. Miért ölnéd meg?</p>
				<p>A farkas közben egy gyors surranással eltűnt a kiugró mögötti
                            barlangban.</p>
				<p>- Különben sem okos dolog lövöldözni most - mondta Ronny.</p>
				<p>Körülbelül a völgy közepéig értek.</p>
				<p>- Kössük meg a lovakat, és menjünk óvatosan előre - ajánlotta Ronny -,
                            valami azt súgja, hogy nem lenne jó ha egyenesen belovagolnánk a Halál
                            kapujába.</p>
				<p>Néhány nagy lombú fa között kötötték meg a lovakat, és óvatosan, térden
                            kúszva igyekeztek előre a magas fű között. Már eléggé megközelítették a
                            hágót anélkül, hogy valami gyanúsat vettek volna észre.</p>
				<p>- Mintha messzi tájon egy lélek se lenne - mondta Owen.</p>
				<p>- Épp elegen lehetnek a közelben. Nézd mennyi madár röpköd arrafelé. -
                            Hirtelen megragadta Owen karját. - Nem látsz semmi furcsát?</p>
				<p>Owen merően nézett az átjáró két sziklafala közé.</p>
				<p>- Bokrok és fák... és... valami vékony... mintha spárga lenne... mi az
                            ördög az ott?</p>
				<p>Ronny felemelkedett, és derékban meghajolva vagy száz lépést futott
                            előre. Hirtelen lehasalt és újra merően nézett a két szikla közé, ahol a
                            Halál kapuja nyílik.</p>
				<p>Azután felegyenesedett, és minden óvatosság nélkül sietett vissza a
                            társához.</p>
				<p>- Vissza! - kiabálta izgatottan. - A csordát nem szabad a völgybe
                            terelni!</p>
				<p>- Mi van ott?</p>
				<p>- Tüskés drót!... Azonnal vissza...</p>
				<p>Már késő volt!</p>
				<p>...A bejáró lejtőjén sebes trappolással tülekedett lefelé a csorda, és
                            elárasztotta a völgy elejét.</p>
				<p>- Vissza! Vissza! - kiáltották Ronny és Owen egyszerre, mert valahogy
                            megérezték azt, ami bekövetkezett.</p>
				<p>De a patak dübörgése elnyelte a hangjukat. Különben sem lehetett volna a
                            völgy belseje felé lejtő talajon nyomban visszafordítani az ügető
                            csordát.</p>
				<p>Már a cowboyok is a völgybe értek.</p>
				<p>- Ki a völgyből! - kiáltotta Ronny, és lóra kapott, hogy visszaforduljon.
                            Legalább az emberek jussanak újra ki, a keskeny bejárón.</p>
				<p>...Tompa dübörgés hallatszott.</p>
				<p>Ronny megrántotta a kantárt. Owenre nézett, aki éppen akkor ért
                            melléje.</p>
				<p>- Azt hiszem, elvesztünk - mondta csendesen.</p>
				<p>- Én is azt hiszem - bólintott Owen.</p>
				<p>A völgy keskeny bejáróját egy hatalmas sziklafal torlaszolta el, amit
                            előre kiszámított terv szerint zúdított valaki a magasból, mikor az
                            utolsó ember is bement a szoroson a völgy egérfogójába.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>A marhák szép lassan trappoltak a Halál kapuja felé. Itt egyszerre
                            megtorlódtak és visszafordultak. Ugyanis néhányan a legelsők közül
                            nekiütköztek a drótsövénynek. A Halál kapuja végig, vagy száz méteren
                            tüskés dróttal volt elzárva. A marha, ha megvadul, legázolja a
                            legvérengzőbb fenevadat is, de különben olyan szelíd, lusta és félénk,
                            hogy bármilyen csekély akadály elől meghátrál.</p>
				<p>Bruce és Cresby közben visszanyargaltak a völgybejáróhoz. Több mázsás
                            szikla zárta el a keskeny szorost. Teljesen reménytelennek látszott a
                            kísérlet, hogy átmásszanak a sima, emeletnyi kőfalon.</p>
				<p>- A csudába! - dühöngött Bruce. - Bizonyos, hogy Bolibar és a gazemberei
                            csinálták. De hogy tud emberi kéz ilyen hatalmas sziklát legördíteni
                            fentről.</p>
				<p>- Ostoba vagy! Még nagyobbat is elmozdíthat az ember. Mészkövön vagy puha
                            talajon minden megfelelő sziklát alááshatsz annyira, hogy kijöjjön az
                            egyensúlyából, és akkor máris zuhan...</p>
				<p>A csorda nyugodtan legelt a völgy közepén. Az emberek Owen és Ronny köré
                            gyűltek.</p>
				<p>- Azt mondom - tanácsolta Owen -, hogy elsősorban keressünk itt valami
                            jól védhető sziklaüreget.</p>
				<p>- Nem hiszem, hogy támadnának - mondta Ronny. - Legalábbis most nem.
                            Ahhoz, hogy bennünket elpusztítsanak, nem szükséges harcolniuk. Víz
                            sincs a völgyben, és ebben a hőségben a szomjúságot nem bírjuk soká.</p>
				<p>- Tehát itt tartanak fogva, előbb-utóbb annyira legyengülünk, hogy
                            gyerekjáték lesz elbánni velünk...</p>
				<p>- Hm... Nem valami biztatóan hangzik - dünnyögte az egyik cowboy. - Csak
                            legalább tudná vagy látná az ember, hogy hol vannak.</p>
				<p>- Várjatok... - mondta hirtelen Ronny. - Keressetek fedezéket magatoknak.
                            Én megpróbálok beszélni velük.</p>
				<p>Mielőtt még megakadályozhatták volna, elindult a Halál kapuja felé.
                            Útközben lecsatolta a revolverövét, és a földre dobta. Azután nyugodtan,
                            kiegyenesedve ment a szoros irányába. Valószínű volt, hogy ott két-három
                            tucat fegyveres rabló leselkedik.</p>
				<p>Ebben nem is tévedett. Hat-nyolcszoros drótsövényhálózat zárta el a
                            völgybe vezető nyílást. Az akadály vagy félméternyire a föld felett
                            feszült, úgyhogy egy ember átcsúszhatott alatta, Ronny azonban nem
                            készült ilyesmire. Már messziről látta, hogy a tüskés drót mögött a
                            sziklatorok hemzseg a rablóktól. Sátrat is vert valamelyik. Talán
                            Bolibar? Kisebb kövekből torlaszt is rögtönöztek, hogy fedezékük legyen,
                            ha Lonsdale emberei kétségbeesésükben lövöldözni kezdenének, mert a
                            hosszú, keskeny sziklafolyosó oldalt sima volt, és minden golyó biztos
                            találatot jelentett.</p>
				<p>Ronny merészen, de jól számított. Nyugaton ugyanis a legmegvetendőbb
                            cselekedet fegyvertelen embert lepuffantani. Ezek ugyan rablók voltak és
                            bizonyos, hogy adott esetben, bármelyikük, akár hátulról is lepuffant
                            valakit, de itt sok tanú van rá. Fedezék mögül lelőni egy embert, akin
                            nincs rajta a revolveröve, ezt a történetet egyik sem vállalta volna
                            szívesen.</p>
				<p>A rablók kissé meghökkentek. Némelyik a pisztolyához is kapott, de
                            valahogy mindegyik szívesebben vette volna, ha a másik lövi le a
                            fegyvertelen cowboyt. Így ért Ronny egészen a drótsövényig. Ott megállt,
                            cigarettát sodort, és rágyújtott.</p>
				<p>A marhatolvajok zavartan pislogtak.</p>
				<p>Közben Ronny megfigyelte, hogy a keskeny szorost a túlsó végéig
                            megszállva tartják a rablók.</p>
				<p>- Halló - mondta végül -, beszélhetnék Bolibarral?</p>
				<p>Az egyik rabló fegyverrel a kezében előrejött.</p>
				<p>- Mit akarsz tőle?</p>
				<p>- Mit akar ő tőlem?</p>
				<p>- Azt megmondhatom. Ezentúl a Halál kapuján nem lehet csak úgy átmenni.
                            Ez különösen a Lonsdale-okra vonatkozik. Bolibar és mi parancsolunk itt,
                            és minden áthajtott csordának a felét nekünk kell adni. Tőletek
                            tanultuk.</p>
				<p>- Rendben van. Legyen a csorda fele a tietek.</p>
				<p>A rabló nevetett.</p>
				<p>- Jó lenne, mi? Csakhogy mi a teljes Lonsdale-csordát vártuk. Legalább
                            ezer darab válogatott állatot. Annak a felét akarjuk.</p>
				<p>- Amint látod, nem hoztuk magunkkal.</p>
				<p>- Majd elhozzátok. Arizona felé nem hajthatjátok a lopott állatokat.
                            Mexikóba meg nem vezet más út.</p>
				<p>- Mit akartok tehát velünk?</p>
				<p>- Megmondhatom Bolibar üzenetét: Adjátok ki azt az embert, aki megölte az
                            öccsét. Tegyétek le a fegyvert, és maradjatok itt túsznak mindaddig,
                            amíg a Lonsdale-ok áthajtják erre az állataikat. A teljes csorda felét
                            akarjuk. Azonkívül Bolibar gyilkosát.</p>
				<p>- És ha nem kapjátok meg?</p>
				<p>- Akkor itt megvárjuk, amíg elhulltok a szomjúságtól, és valamennyien
                            annyi ólmot kaptok a bőrötök alá, amennyi tisztességes marhatolvajok
                            piócáinak jár.</p>
				<p>- Értem.</p>
				<p>Gyorsan megfordult és ment. Abban most már bizonyos volt, hogyha szemtől
                            szembe nem lőtték le azonnal, hátulról még kevésbé fogják lelőni.
                            Egykettőre eltűnt a legelésző marhák tömegében.</p>
				<p>- Le kellett volna lőni - mondta késő bánattal az egyik rabló. - Veszett
                            fickónak látszik.</p>
				<p>Ronny visszament a társaihoz.</p>
				<p>- Nos? - kérdezte Owen.</p>
				<p>- Úgy van, ahogy mondtam -, felelte Ronny. Azután röviden közölte a
                            beszélgetést.</p>
				<p>- Csak egyet próbálhatunk - szólt Owen, rövid gondolkodás után -,
                            nekihajtjuk a marhákat a drótsövénynek, erre kénytelenek lesznek
                            fejveszetten menekülni a keskeny, hosszú szorosból. Néhány gazembert
                            letipornak az állatok, és mi megpróbálunk mögöttük kitörni.</p>
				<p>- Nem bízom ebben. A marha, ha nem dühödt, nem megy neki a tüskés drótnak
                            - mondta Ronny. - Mindenesetre próbáljuk meg.</p>
				<p>Lóra kaptak, és elkezdték a legdurvább módon terelni a csordát. A hosszú
                            bőrostorok jobbra-balra csapkodtak, a barmok bőgve indultak el a szoros
                            felé, de alig gabalyodott be egy vagy kettő a tüskés drótba, a többi
                            szétcsörtetett. A gyáva, pihent, jóllakott állatok inkább az
                            ostorcsapásokat tűrték, semhogy megsebzett társaikat letiporva áttörjék
                            az akadályt.</p>
				<p>- Hagyjátok abba! - kiáltotta dühösen Owen.</p>
				<p>A marhatolvajok ugyanazon a véleményen voltak, mint Ronny és messze a
                            sövények mögött nevetve nézték a bolondul szaladgáló állatokat. Az egyik
                            elsütötte a fegyverét, és ettől a csorda végképp elszaladt a drótakadály
                            közeléből.</p>
				<p>- Nekem van egy tervem... - mondta hirtelen Ronny. - Gyilkos, alattomos
                            gazemberek ellen éppen jó. Csak nem könnyű. A farkas...</p>
				<p>Owen szeme villant. Rövid idő alatt nagyszerűen megértették egymást.</p>
				<p>- Jó! - És odafordult Bruce-hoz. - Ott fent, azon a sziklapárkányon, a
                            barlangban egy farkas van.</p>
				<p>- Érte megyünk - mondta Ronny.</p>
				<p>- Mit csinálunk egy lelőtt farkassal? - csodálkozott Cresby.</p>
				<p>- Ki mondja, hogy lelőjük? Élve hozzuk ide. Gyere, Owen. - A cowboyok
                            csodálkozva néztek össze... Farkast fogni élve?</p>
				<p>- A lovakat kössétek jól meg ott a völgy egy sarkában, a fák között.
                            Húzódjatok valamennyien a barlangba - rendelkezett Owen...</p>
				<p>Az emberek fejcsóválva engedelmeskedtek. Micsoda két fickó! Mennek
                            farkast fogni!</p>
				<p>- Mind a ketten lasszót dobunk rá - mondta Ronny, miközben a domb felé
                            haladtak Owennel. - Ezt láttam egyszer Nevadában, ahol egy állatsereglet
                            számára fogtak farkasokat. Az egyik mindig megrántja a kötelet, ha az
                            állat a másikra akar ugrani.</p>
				<p>- Nem könnyű eset, farkasra lasszót dobni. Még az öregapám sem hallott
                            ilyet. Mi lesz, ha valamelyikünk elhibázza a dobást.</p>
				<p>- Nem tudom. Egy bizonyos, Owen: csak a farkas mentheti meg az embereket.
                            Tehát semmi esetre sem lőhetjük le. A magam részéről inkább széttépetem
                            magam, semhogy revolvert vegyek elő.</p>
				<p>- Nekem is ez a véleményem.</p>
				<p>Felértek a dombra, és a sziklapárkányon, a barlangnyílástól jobbra és
                            balra helyezkedtek el. Ronny felkapott egy csomó száraz füvet és
                            gallyat, meggyújtotta, azután odadobta a nyílás elé.</p>
				<p>Elmúlt egy perc, aztán még egy...</p>
				<p>A füst most már bizonyára behúzódott a sziklaodú mélyére...</p>
				<p>Váratlanul nagy ívben agy hatalmas árny repült át a sötét nyíláson, és
                            talpra ugrott a tűzön túl.</p>
				<p>A farkas!</p>
				<p>Dühösen a füsttől, megrettenve a tűztől, felborzolt szőrrel állt ott egy
                            másodpercig, megfeszített lábaira lapulva, ugrásra készen.</p>
				<p>Ronny lasszója suhant át a levegőn. Ugyanakkor repült a másik hurok
                            is.</p>
				<p>De a két kötél érintette egymást, és így történt, hogy csak Owen dobása
                            sikerült. Az egyik kötél a földre hullott, a másik összeszorult a farkas
                            nyakán...</p>
				<p>Az állat messzehangzó horkanással pattant fel és rohant Owenre. Egyenesen
                            az arca felé ugrott hatalmas, tátott állkapcsaival.</p>
				<p>Owen nem nyúlt a revolveréhez!</p>
				<p>Belerúgott a farkasba. De az állat egyik lába kabátot és húst tépve akadt
                            bele a vállába, ahogy lecsapott, és a rúgástól megcsúszva valamivel
                            lejjebb, Owen mellkasába harapott.</p>
				<p>Ronny egy másodpercnyi megdöbbenés után már megragadta a farkas nyakáról
                            lecsüngő kötelet és rántott egyet rajta, hogy az állat hanyatt dőlt. De
                            olyan gyorsasággal, amire ember nem számíthatott, máris nekiugrott
                            Ronnynak és feldöntötte. Ronny két kézzel kapta el a nyakát, mást nem
                            tehetett... A farkas két talpa az arca mellett végigszaladva karmával a
                            vállába mélyült, azután veszettül csapkodta, marcangolta Ronny vállát,
                            mellét... és bárhogy feszítette a karját, a hörgő, vicsorgó száj egyre
                            közeledett az arcához... Már megcsapta a fenevad bűzhödt lehelete...</p>
				<p>Egy másodperc töredékéig észrevette Owent, aki most támolygott előre a
                            szikla mögül. Az arca inkább kíváncsi volt, mint ijedt.</p>
				<p>A fájdalom kifejezését akarta látni Ronnyn?</p>
				<p>Vagy azt akarta hallani, hogy segítségért kiált?</p>
				<p>Ez mind átvillant a férfi kihunyó öntudatán, futó töredéknyi idő alatt,
                            és utoljára még az jutott eszébe:</p>
				<p>- Habozik. Ismét habozik...</p>
				<p>Mielőtt elvesztette volna az eszméletét, Owen megrántotta a kötelet, és a
                            levegőbe repülő farkast úgy rúgta meg, hogy az állat, a szikla pereméről
                            vagy két-három métert zuhant a domb oldalára, és össze-vissza sebezve
                            magát az éles kövek között, legurult a völgybe...</p>
				<p>A kíntól és dühtől őrülten üvöltött fel, olyan irtózatos hangon, a hegyek
                            zengésétől olyan szörnyűségesen felfokozva, hogy a barlangban tizenhárom
                            próbás cowboyok hátán végigfutott a hideg.</p>
				<p>Azután hörögve vétette magát az egyik megriadt marhára. Két csapás, egy
                            roppanás a hatalmas fogsorral a marha nyakán, és az állat elterült... A
                            dühödt farkas az ide-oda csörtető, bőgő állatok között csapkodott, ölt,
                            pusztán a vérengzésért. A lovak rémülten nyerítettek a völgy távoli
                            sarkában.</p>
				<p>És a csorda végre megdühödött. A szelíd kérődzőkből veszett barmok
                            lettek, és a menekülés ösztönével egyenesen a Halál kapuja felé
                            rohantak, feltartózhatatlan iramban, hogy dübörgött a völgy. Nyomukban a
                            veszett bestiával, nekicsörtettek a drótsövénynek...</p>
				<p>Az első néhány állat felbukott, és marhától soha nem hallott hangon
                            ordított a tüskék között vergődve. Ez csak még jobban megvadította a
                            többit. Másodpercek alatt gázolták le a drótakadályokat, és irtózatos
                            galoppban futottak át a keskeny szoroson.</p>
				<p>A rablók csak az utolsó pillanatban értették meg, hogy mi történt, és
                            fejveszetten menekültek.</p>
				<p>De már késő volt.</p>
				<p>A sima sziklafalra nem kapaszkodhattak fel, és a folyosószerűen hosszú
                            átjáróban nem volt menekülés...</p>
				<p>Emberek halálsikolya állatok bőgése, dübörgő paták, ropogó csontok... A
                            megvadult barmok, mint a hegyről aláomló lavina, ellenállhatatlanul
                            sodortak el mindent ami az útjukba került.</p>
				<p>Egy-két szerencsés embernek sikerült a különben sima sziklán mégis valami
                            kiugrót találni, ahol felkapaszkodhattak néhány méternyire. Akik a Halál
                            kapujának túlsó oldalához közelebb voltak, azok elérték a kijárást. De
                            itt szerencsétlen volt a terep: egyik oldalon szikla, másik oldalon
                            ötvenméteres mélységben rohant a Colorado. Két-három embernek sikerült
                            megkapaszkodni valami bozótban a szakadék felett, ezek megmenekültek, a
                            többieket eltiporta a csorda, vagy lezuhantak a mélybe, mikor
                            átrobajlott a megvadult marhák rémült tömege.</p>
				<p>A nagy négyszögletű sátort, amely közel volt a szoros nyílásához, még jó
                            darabon vonszolták magukkal a vágtató paták. A csorda pillanatok alatt
                            elrohant a lejtős ösvényen, és egyre távolabbról hallatszott a föld
                            tompa dübörgése...</p>
				<p>Bolibar bandájából csak igen kevesen maradtak életben. Néhány rémülettől
                            dermedt rabló kapaszkodott egy-egy kiugró sziklához lapulva.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Owen és Ronny, miután a farkas lezuhant, néhány másodpercig olyan
                            kimerültnek érezték magukat, mintha órák hosszat harcoltak volna.</p>
				<p>Gyorsan megvizsgálták a csata nyomait. Egyikük sem sérült meg súlyosan,
                            csak fájdalmas, mély tépések és zúzódások borították a felső testüket.
                            Mindkettőjüknek sikerült elkerülni a farkas rettenetes állkapcsait,
                            úgyhogy csak a válluktól, mellkasukon végig borította őket néhány csúnya
                            seb, ahogy a farkas két elülső lábával csapkodott és szaggatta róluk a
                            ruhát meg a húst. Owennek a jobb halántékától végig az arcát is érte egy
                            csapás.</p>
				<p>Ahogy egymással szemben álltak, hihetetlen harcok után, lihegve, véresen,
                            egy pillanatig úgy érezték, hogy most kezet kellene fogniuk. De
                            mindegyik azt várta, hogy a másik nyújtsa előbb és így ez az alkalom is
                            elmúlt.</p>
				<p>Odalent a völgyben közben a farkas üvöltése és a dühödt csorda bőgése
                            hallatszott. Gyorsan, összeszaggatott ingükkel ahogy lehetett,
                            bekötözték a sebeket.</p>
				<p>- Ezt nem sokan csinálnák utánunk... - mondta Owen.</p>
				<p>- Csak sikerüljön...</p>
				<p>- Nézd! - mutatott le csillogó szemmel a másik.</p>
				<p>A veszett csorda tömött csapata: száz hullámzó foltos és fehér hát,
                            nekirohant a Halál kapujának.</p>
				<p>- Siessünk!</p>
				<p>Lerohantak a lejtőn.</p>
				<p>A farkas visszafordulva a vágtató csordától, megpillantotta a két férfit.
                            Vérben forgó szemekkel rohant rájuk...</p>
				<p>Megfigyelhetetlen gyors mozdulatokkal rándult a két ember keze, és két
                            tűzcsík villant a farkas felé. De csak egyetlen dörrenés hangzott, mert
                            egyszerre nyomták le a ravaszt. A bestia felpattant a levegőbe, azután
                            hátrazuhant, és vége volt.</p>
				<p>Tovább rohantak, és közben mindketten ugyanazt gondolták: “Ha revolvert
                            rántanánk egymásra, ő is megölne ugyanakkor, amikor én őt.”</p>
				<p>- A lovakhoz! - kiabált Cresby, aki most már megértett mindent. Gyorsan a
                            lovakhoz!</p>
				<p>Néhány rúgás vagy simogatás, kinek milyen módszere volt, megnyugtatta a
                            lovakat, és már vágtattak neki a szorosnak.</p>
				<p>Szörnyűséges látvány fogadta őket! Felismerhetetlenségig széttiport
                            emberek, állatok hevertek mindenfelé. A rablók közül, akik a szorosban
                            voltak, alig menekült valaki. Ezeket könnyűszerrel lefegyverezték.</p>
				<p>A szoroson túl következő ösvényen szintén néhány eltiport ember
                            feküdt.</p>
				<p>A Colorado szakadéka felett kiszögellő sziklákon itt is, ott is a
                            lezuhant emberek ruhadarabjai lógtak, mint gyászlobogók.</p>
				<p>Egy bozótról, amely a meredély fölé hajolt, éppen akkor kapaszkodott fel
                            valaki. Ellenállás nélkül tűrte, hogy lefegyverezzék.</p>
				<p>- Hányan voltatok? - kérdezte Ronny a rablót.</p>
				<p>- Körülbelül ötvenen.</p>
				<p>- Hol volt Bolibar?</p>
				<p>Egy ronggyá tépett sátorlapra mutatott a közelben:</p>
				<p>- Ebben a sátorban lakott.</p>
				<p>Odamentek és nézték a véres, összeszaggatott ponyvát. Cresby a meredély
                            szélén állt, és egyszer csak felkiáltott:</p>
				<p>- Ott van!</p>
				<p>Mindnyájan odaszaladtak. Egy bozóton, vagy húsz méter mélységben,
                            jellegzetes kalap akadt fenn. Ilyen kalapot ezen a vidéken csak a két
                            Bolibar hordott.</p>
				<p>- Benn volt a sátorban, mikor erre rohantatok?</p>
				<p>- Azt nem láttam - mondta a rabló -, de egy órával előbb még hallottam,
                            ahogy a fogollyal kiabált.</p>
				<p>- Miféle fogollyal?</p>
				<p>- Miss Virginia Lonsdale-t tartotta fogva a sátorban.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>Dermedten álltak. Mintha egy durva kéz ragadta volna meg a szívüket.</p>
				<p>Virginia a sátorban volt...</p>
				<p>Owen a homlokát tapogatta. Ronny, mintha részeg lenne, bizonytalan
                            léptekkel a szakadék széléhez lépett, és lenézett.</p>
				<p>De csak a mozdulatlan fekete kalapot látta, egy bokor tetején. És mélyen
                            lent az örvényekben, a kavargó Colorado sebes vize rohant a sziklák
                            között.</p>
				<p>- Beszélj - mondta rekedt hangon, hamuszínű arccal Owen, és a rabló jól
                            tudta, hogy ez a rövid, halk felszólítás a legveszélyesebb fenyegetésnél
                            is parancsolóbb.</p>
				<p>- Ma érkezett Miss Lonsdale. Én akkor nem tartózkodtam itt a közelben,
                            csak azt tudom, hogy Bolibar ebben a sátorban fogva tartotta. Állandóan
                            őrizte valaki a sátort. Azután láttam, körülbelül félórával a csorda
                            áttörése előtt, hogy Bolibar bement... Kijönni... nem láttam őket...
                            Bizonyos, hogy...</p>
				<p>- Induljanak, Cresby... - mondta suttogva Ronny. - A lefegyverezett
                            rablókat vigyék magukkal, és mielőtt Mexikóba érnek, bocsássák szabadon
                            őket... Az állatokat valószínűleg megtalálják a legközelebbi folyónál
                            vagy tónál... Mr. Lonsdale és én itt maradunk - fejezte be csendesen, és
                            Owenre nézett. Ez bólintott.</p>
				<p>- Hány gazember volt odafent, ahonnan a sziklát ledobtátok? - kérdezte
                            Cresby az egyik foglyot.</p>
				<p>- Már napokkal előbb kiástuk és alátámasztottuk azt a nagy követ, úgyhogy
                            mindössze két ember kellett hozzá, akik kiverték a dúcokat, amikor ti a
                            völgybe értetek...</p>
				<p>- Csak menjen, Cresby - mondta Ronny.</p>
				<p>- Nem félünk akkor sem, ha néhány csirkefogó még odafenn van...</p>
				<p>Miután az emberek elindultak a foglyokkal, Owen és Ronny sokáig álltak
                            szótlanul és egymást nézték.</p>
				<p>Percekig maradtak így...</p>
				<p>Azután fáradtan, sebesülten hozzáláttak, hogy minden talpalatnyi földet
                            végig az elszakított tüskés drótig, megvizsgáljanak. Egy szót sem
                            beszéltek órákig. Csak keresték a tetemek között Virginiát...</p>
				<p>Szörnyű munka volt. Leszállt az este, mire befejezték. A lánynak nem
                            akadtak a nyomára. Közben állandó lövöldözéssel tudták távol tartani az
                            egyre nagyobb számban jelentkező keselyűket, hiénákat és coyote-okat. A
                            környék minden dögevőjét odacsalták a szorosban heverő tetemek.</p>
				<p>Hiszen jól tudták mindketten, hogy hiábavaló, amit tesznek. A szoros
                            kijáratának közelében állt a sátor, és akik itt voltak, azokat
                            menthetetlenül a szakadékba sodorta a csorda. Ezt bizonyította Bolibar
                            kalapja is a mélység felett.</p>
				<p>Minden csontjuk fájt a küzdelemtől. Vizük, élelmük nem volt. Sietniök
                            kellett. Lóra ültek és elindultak kelet felé, hogy megkerülve a völgyet,
                            hazatérjenek.</p>
				<p>Egész idő alatt egyetlen szót sem szóltak egymáshoz. Éjfélkor a
                            hegygerinc túlsó lejtőjén elérték a Lonsdale-vár felé vezető utat.</p>
				<p>Alig tartották magukat a nyeregben. A rázástól elviselhetetlenül sajogtak
                            a sebek. Mindegyik azt várta, hogy a másik mondja ki előbb a szót:
                            pihenjünk.</p>
				<p>Tehát egyik sem mondta. Lovagoltak összeszorított foggal, pokoli
                            erőfeszítéssel. Időnként egymásra néztek, szerették volna a kín, vagy a
                            kimerültség jeleit látni a másikon.</p>
				<p>Mi történt?</p>
				<p>Nem tudták. Virginia megmagyarázhatatlan halála ismét fellobbantotta
                            bennük a gyűlöletet. Egy óra múlva, mikor Ronny lova éppen megbotlott
                            egy kőben, Owen megszólalt:</p>
				<p>- Nem akarsz pihenni?</p>
				<p>- Fáradt vagy?</p>
				<p>Pillanatnyi szünet következett.</p>
				<p>- Nem - felelte röviden Owen.</p>
				<p>Azután újra hallgattak, és tovább ügettek.</p>
				<p>Keményen tartották magukat a nyeregben. Hajnalodott, a torkuk szárazon
                            lüktetett, millió porszem ülepedett le a sebeikre és most szúrt, fájt,
                            viszketett, de csak lovagoltak...</p>
				<p>Délelőtt még mindig nyeregben ültek. Izzóan tűzött a nap, de egyikük sem
                            mondta ki a szót, hogy pihenni.</p>
				<p>- Miért tette ezt Virginia?... - suttogta Owen.</p>
				<p>- Azt hitte talán... hogy Bolibarnak... a szívére beszélhet... Ott maradt
                            egyedül... Mikor látta a ravaszságot, amit aztán megbántál... hiszen
                            azért jöttél utánam...</p>
				<p>- Hazudsz!</p>
				<p>- Te kutya! - kiáltotta artikulátlan hangon. - Most már nincs okom rá,
                            hogy kíméljelek.</p>
				<p>Megállították a lovaikat, és kezük, mint már annyiszor, a pisztoly
                            markolatát szorította. Csak nehezen gyűrték le az ellenállhatatlan
                            vágyat, hogy kirántsák. Pedig jól tudták, hogy előbb-utóbb így jön a
                            vég. Valamelyikük kihúzza a pisztolyt, és a következő pillanatban
                            meghalnak. Egyszerre fog eldörreni a két lövés. Mint mikor a farkassal
                            végeztek.</p>
				<p>- Te kíméltél... Te?!... Te orgyilkos!</p>
				<p>Ronny bal kézzel sújtott. A revolvert nem engedte el közben, de nem is
                            húzta ki. Owen lekapta a fejét, az ő keze is nekivágódott. Ronny lova az
                            ütés pillanatában megmozdult. Ezért sikerült ellenfelének elkerülni a
                            csapást. Viszont Owen ökle állon találta, hogy kibukott a
                            nyeregből...</p>
				<p>...Ott feküdt Ronald Kerry mozdulatlanul a füvön. Most csak egy gyors
                            lövés kellene... Owen orrcimpái sajátos módon rezegtek, és szorosabbra
                            markolta a revolverét... A fegyver agya csúszós lett a szorító kéz
                            nyirkosságától... Lassan húzta ki a pisztolyt... Ronny ájultan
                            hevert...</p>
				<p>Alkonyodott, mikor Ronny kinyitotta a szemét.</p>
				<p>Könyökére támaszkodva felemelkedett.</p>
				<p>A két ló csendesen legelt valamivel távolabb, és Owen ott ült mellette
                            törökülésben. Cigarettázott.</p>
				<p>Hallgattak.</p>
				<p>- Szerencséd volt... - mondta Ronny -, megmozdult a lovam...</p>
				<p>- Láttam... De ha nem mozdul a ló, akkor is legyőzlek...</p>
				<p>- Ha Virginia nem lép közbe, már régen megöltelek volna...</p>
				<p>- Ezentúl nem fog közbelépni...</p>
				<p>Megint eszükbe jutott Virginia, és a szomorúság rettenetes nyomása
                            szorította össze őket belülről, mintha a farkas karmai a mellkasukon át
                            szívüket is megsebezte volna...</p>
				<p>Virginia nem él...</p>
				<p>- Gyerünk... Vagy fáradt vagy? - kérdezte Owen.</p>
				<p>Ronny nem is felelt. Nyeregbe vetette magát. Egy madár sikoltozott a
                            közelben, vadmacska csaphatott le rá. Ügettek.</p>
				<p>Hajnalra elérték a Tolvajok hágóját. Ébredt a nap, és langyos sugarai
                            derűsen terültek szét a Colorado-fennsíkon; ameddig csak a szem
                            ellátott, békés kérődzők lepték el a legelőt.</p>
				<p>Egy cowboy lovagolt eléjük.</p>
				<p>- Hol vannak a többiek? - kérdezte izgatottan. - Egy rabló azt mondta,
                            hogy tőrbe csalnak titeket.</p>
				<p>- Úgy is volt. De megmenekültünk. A fiúk útban vannak Mexikó felé az
                            állatokkal. A cowboy csodálkozva nézte a két rongyos, poros, véres
                            embert.</p>
				<p>- Hol van George? - kérdezte Owen.</p>
				<p>- Tessék?... Ja igaz, nem tudhatják... Szegény boss meghalt, és ebben a
                            hőségben nem várhattunk a temetésével...</p>
				<p>Owen szeme különös merengéssel nézett a távoli ég felé. Hogyan? Keserű
                            lesz a torka?... Az ördögbe is... Ellenségek voltak, de azért az évek
                            folyamán, megszokta az öreg George-ot...</p>
				<p>Leszálltak a nyeregből, és elindultak a Lonsdale-vár felé.</p>
				<p>- Most mi lesz? - kérdezte Ronny.</p>
				<p>- Tőled függ. Itt maradhatsz?</p>
				<p>- Itt - felelte keményen.</p>
				<p>- Rendben van. Akkor... utolsó fordulójához ért a százéves versenyfutás.
                            Mi befejezzük...</p>
				<p>- Én is azt hiszem - mondta csendesen Ronny.</p>
				<milestone n="5" unit="endSubChapter"/>
			</div>
			<div type="chapter">
				<head>HETEDIK FEJEZET</head>
				<head>A nagy küzdelem</head>
				<milestone n="1" unit="startSubChapter"/>
				<p rend="head">1.</p>
				<p>Virginia ült az ágy mellett, amelyen George-ot kiterítették. Itt a halott
                            mellett érlelődött meg benne az elhatározás. Ő az oka mindennek. Owen
                            terve, amellyel Ronnyt a halálba küldte, majd az elhatározás, hogy
                            követi a vetélytársát, mind-mind őmiatta vagy őáltala történt. A két
                            férfi talán megbarátkozott volna már, ha nem féltékenyek egymásra:
                            miatta.</p>
				<p>Sűrűn hulltak a könnyei.</p>
				<p>Szegény apus. Olyan kemény életet élt itt, mint valami vadember. Talán ha
                            előbb tudja és előbb jön el ide, minden másképpen történik... Milyen
                            furcsa ez a szenvedély, amivel egymást gyűlölni tudják.</p>
				<p>Meg kellene menteni őket. Owent és Ronnyt!</p>
				<p>Hirtelen elhatározással felállt. Egy búcsúpillantást vetett a halott
                            George-ra, azután elsietett. A derekára övet csatolt, két hatalmas
                            pisztollyal, kivezetett egy lovat az istállóból és nyergelt.</p>
				<p>Nem volt nyugati leány, tehát lovagolni sem tudott jól. Hősies
                            erőfeszítéssel igyekezett pótolni a gyakorlatot. Hajnalra meglátta a
                            pihenő tábort. Mikor közelebb ért, sarkantyút adott a lónak és
                            vágtatott, ahogy csak bírt.</p>
				<p>Sikerült is elhagyni őket anélkül, hogy az álmukból felriadt emberek
                            hátulról felismerték volna a lovasban Virginiát.</p>
				<p>Így érkezett a Halál kapujához.</p>
				<p>Csodálkozva állt meg a drótsövény előtt.</p>
				<p>- Ki vagy és mit akarsz?! - kiáltott át a túlsó oldalról az egyik
                            rabló.</p>
				<p>- Bolibarhoz jöttem - felelte a lány.</p>
				<p>- Mit akarsz Bolibartól?</p>
				<p>- Azt hallottam, hogy az öccse gyilkosát keresi. Erről akarok beszélni
                            vele.</p>
				<p>A rablók kissé meglepődtek. Az egyik elment, és rövidesen visszatért
                            Bolibarral. Virginia elhűlt a rémülettől, mikor a mesebeli óriásra
                            emlékeztető, majomállkapcsú ember lassú léptekkel feléje jött.
                            Megismerte! Ez jelent meg este a sziklán, ez lőtte le Jimet! A furcsa,
                            gömbölyű tetejű, fekete kalap volt rajta, az orráig húzva. Valahonnan a
                            karima árnyékának mélyéről csillogott elő a két apró, szúrós szem. Előbb
                            csak állt, azután lassú, mély hangon megszólalt:</p>
				<p>- Mit akarsz?</p>
				<p>- Az öccse gyilkosáról akarok beszélni.</p>
				<p>Bolibar nézte. Tetőtől talpig, figyelmesen, bizalmatlan
                            arckifejezéssel.</p>
				<p>- Jobbra tőled, ott a mohos kő mögött van egy üreg. Vezesd be a lovadat.
                            Kösd meg a földbe vert cölöphöz. Azután csússzál át ide a tüskés drót
                            alatt. De gyorsan.</p>
				<p>Virginia nem tudta, hogy miért olyan sürgős ez Bolibarnak. Nem sejtette,
                            hogy mögötte a távolban már feltűnt Ronny és Owen.</p>
				<p>Bekötötte a lovat a barlangba, azután a drótsövény alatt
                            keresztülcsúszott, és ott állt a rablók között.</p>
				<p>- Gyere... - mondta Bolibar, és megindult előtte. Virginia követte.
                            Elérték a sátort. A rabló előrement, a lány követte. A sátorban
                            mindenféle szerszám, egy tekercs tüskés drót, takarók és edények
                            hevertek szanaszét. Bolibar alaposan ellátta magát felszereléssel erre a
                            harcra, pedig mindent, amire szüksége volt, Mexikóból kellett ide
                            felhordania.</p>
				<p>- Mit tudsz a gyilkosról?</p>
				<p>- Én vagyok!</p>
				<p>A rabló változatlan nyugalommal nézett végig a lányon tetőtől talpig.</p>
				<p>- Azért jöttem el - folytatta Virginia -, mert mindenütt azt beszélik a
                            hegyekben, hogy te a testvéred haláláért harcolsz. Nem akarom, hogy
                            miattam elkezdődjön itt a vérontás, ki tudja meddig. Ezért jöttem.</p>
				<p>- Hogy lőtted agyon? - kérdezte Robin Bolibar, és álmosan pislogott
                            közben.</p>
				<p>- Nő vagyok, de ha rákerül a sor, éppúgy harcolok, mint a férfiak. Mikor
                            a testvéredet üldöztük, behatoltunk a szorosba, váratlanul elém toppant.
                            Én lelőttem.</p>
				<p>- Hogy?</p>
				<p>- Természetesen revolverrel.</p>
				<p>- Mutasd meg. Vedd ki a revolvert és süsd el.</p>
				<p>Szinte barátságosan mondta ezt. Virginia idegesen rántotta elő a
                            fegyvert, és lenyomta a ravaszt. A ravasz meg sem mozdult. Elvörösödve
                            nyomogatta. Bolibar figyelmesen nézte. Azután megelégedetten
                            bólogatott.</p>
				<p>- Nagyon helyes. Te nem lőttél még le senkit, mert azt sem tudod, hogy
                            kell kinyitni egy colt biztonsági zárát. De az bizonyos, hogy fel
                            akartad áldozni az életedet valakiért, mert féltél, hogy utoléri a
                            bosszúm. Ez a valaki a gyilkos. A fivéred, az apád vagy a szeretőd. Most
                            tehát itt maradsz, és jól tudom, hogy teérted cserében igazán meg fogom
                            kapni azt, akit keresek.</p>
				<p>Csak most látta Virginia, hogy milyen őrültséget csinált. Ha Ronny
                            megtudja, nyomban jelentkezni fog. Közben Bolibar elvette mind a két
                            revolverét.</p>
				<p>- Itt maradsz, és ha nem viselkedsz nyugodtan, akkor megkötöztetlek.</p>
				<p>Valaki bejött a sátorba és lelkendezve kiáltotta:</p>
				<p>- Mind itt vannak már, bezárva a völgybe! Az előbb egy vakmerő fickó
                            odajött a tüskés drót elé fegyvertelenül. Egyikünk sem akarta lelőni.
                            Tárgyalni kezdett velünk. Megmondtuk, hogy mit kívánsz.</p>
				<p>- Ha legközelebb megjelenik az az ember a sövény közelében, hívjatok
                            engem. Könnyebben fog menni a dolog, mint gondoltuk volna. Valaki álljon
                            itt a sátor előtt, s ha ez a lány megmozdul, puffantsa le.</p>
				<p>Virginia tehénbőgést és ostorcsattogást hallott távolról. Itt vannak a
                            közelében! Bizonyosan Ronny volt az, aki a drótsövényig jött.</p>
				<p>- Ülj le!</p>
				<p>Engedelmeskedett. Bolibar ledobta a kabátját és a kalapját. Szörnyű hőség
                            volt a sátor belsejében.</p>
				<p>- Ki vagy?</p>
				<p>- Én... Virginia Kennedy vagyok - félt megmondani, hogy Lonsdale fogadott
                            leánya.</p>
				<p>- Hazudtál! És...</p>
				<p>Kint lövés hallatszott. Az egyik rabló sütötte el tréfából a fegyverét,
                            hogy elriassza a drótsövény felé terelt marhákat. Bolibar felállt és
                            kiment, hogy megnézze, mi történt.</p>
				<p>Virginia szíve vadul dobogott. Most kell tennie valamit. De mit? Talán a
                            sátor hátsó ponyvája alatt kicsúszhat?... Tudni kellene, hogy ott is
                            áll-e valaki?</p>
				<p>Megakadt a szeme Bolibar kalapján. Óvatosan odacsúszott a hátsó
                            ponyvához, felemelte kissé, és lassan tolta a kalapot. Egészen
                            kitolta... Várt.</p>
				<p>Nem dördült el lövés. Most óvatosan ő is kimászott. Jobbra tőle, de jóval
                            távolabb, kis csoport rabló beszélgetett. Ha eljuthatna a szoros végére,
                            ahol az a fa van... mindössze tíz lépés... A fa eltakarná, és akkor
                            futhatna...</p>
				<p>Rettenetes üvöltés hangzott fel. Most zuhant le a farkas a dombról.
                            Virginia rémülten szaladt a fáig, nem törődve semmivel. Szerencséjére a
                            csoport rabló nem látta meg, mert felfigyelt az üvöltésre és elindult a
                            drótsövény felé.</p>
				<p>A lány futni kezdett. Átszaladt a hosszú ösvényen a hegygerinc és a
                            Colorado szakadéka között, elérte azt a nagy tisztást, ahonnan sok hegyi
                            út indult minden irányba, és lihegve megállt...</p>
				<p>Hátranézett... Rémülten sikoltott fel!</p>
				<p>Az óriás Bolibar alig száz lépés távolságnyira tőle rohant a nyomában,
                            dühösen.</p>
				<p>Virginia futott tovább. Felfelé az egyik hegyi ösvényen. Az első forduló
                            után leszaladt a szerpentinről a hegygerinc bozótjai közé és felmászott,
                            azt remélve, hogy Bolibar tovább fut majd és nem veszi észre...</p>
				<p>De mikor hátranézett, egy kiugró szikláról, Bolibar gonoszul vigyorgó
                            arca meredt rá néhány méternyire, amint nyugodtan, biztosan kúszik a
                            nyomában...</p>
				<p>Tovább akart mászni, de a sziklaplatót meredek fal zárta el, amelyen nem
                            lehetett felkapaszkodni. Kétségbeesett erőlködéssel tapogatódzott a
                            sziklán, hogy kapaszkodót találjon. Egyszerre hatalmas kéz ragadta meg a
                            karját.</p>
				<p>- Na megállj, te kis kígyó...</p>
				<p>Bolibar nem fejezte be a mondatot.</p>
				<p>Mintha földrengés lenne!</p>
				<p>Távoli dübörgés hallatszott! Tompa robaj közeledett, és a marhák bőgését
                            néhány borzalmas férfisikoly harsogta túl...</p>
				<p>Azután látták a dühödt csordát, amint dübörögve átnyargal lent a
                            tisztáson.</p>
				<p>A lány nem tudta, mi történt.</p>
				<p>Bolibar ijedten nézett a síkságra. Ő már tisztában volt mindennel.</p>
				<p>Senki sem menekülhetett! Valami pokoli dolgot csináltak, hogy ezek a
                            jóllakott, békés marhák megdühödtek.</p>
				<p>A farkas! Most értette.</p>
				<p>- De te!... Te itt vagy! - kiáltotta vadul, és felé fordult. - Mindenért
                            fizetni fognak! Érted?!</p>
				<p>- Eresszen! - sikoltott Virginia.</p>
				<p>Bolibar szó nélkül levette a kendőt a nyakáról, betömte a lány száját és
                            megkötözte.</p>
				<p>Azután egész közel hajolva az arcához suttogta:</p>
				<p>- Elsősorban te fogsz fizetni mindenért!... Te! Érted?... Mert hiába
                            hazudtál: tudom jól, hogy George Lonsdale leánya vagy. Most már
                            sejtheted, hogy mi vár rád!</p>
				<p>Virginia egész közelről látta a dühtől eltorzult vonásokat, és forró,
                            pálinkaszagú lehelet hömpölygött az arca felé...</p>
				<p>Elájult...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Az augusztus vége itt a hegyek között talán még elviselhetetlenebb volt,
                            mint lent a síkon. A katlanban megrekedt forróságot a sziklák
                            sokszorosan verték vissza.</p>
				<p>Néhány nap múlt el. Úgy látszott, nem fog semmi sem történni.
                            Lehangoltan, de látszólag békésen éltek együtt a várban. Owen Lonsdale
                            és az elhunyt George örököse: Ronny.</p>
				<p>- Két hét múlva, ha elmúlik a szárazság, át kell hajtani az egész csordát
                            - mondta Owen.</p>
				<p>- Előbb szabaddá kell tenni a Halál kapujához vezető utat - felelte
                            Ronny. - Azt hiszem, a sziklát csak robbantással lehet eltávolítani a
                            völgy bejárásából.</p>
				<p>Virginiáról nem beszélek. De a szelleme ott kísértett közöttük. Különösen
                            az étkezések folytak le kettesben furcsa, nyomott hangulatban.</p>
				<p>Azután megérkezett Bruce és Cresby az emberekkel.</p>
				<p>- Hej, vigyázzatok! - kiáltotta oda a két legénynek, akik a teherhordó
                            lóról a zsákot szedték le. - Könnyen a pokolba repülhettek
                            mindnyájan!</p>
				<p>Ronny kérdően nézett a sebhelyesre.</p>
				<p>- Patron van benne - mondta Cresby. - Santa Fé-ben vettük. Most már
                            szabad az út a Halál kapujához. Visszafelé jövet felrobbantottuk a
                            sziklát. A kerülőúton nem jutunk Mexikóba, ha megkezdjük a terelést.</p>
				<p>Owen elégedetten bólogatott.</p>
				<p>- Nagyon jól van. Örülök, hogy eszébe jutott, Cresby.</p>
				<p>- Semmiség. Gyönyörűen megtisztítottuk az utat. A szikláktól és a
                            csirkefogóktól is.</p>
				<p>Másnap mégiscsak kirobbant az első összecsapás. Owen valamit keresett
                            George íróasztalában, és kezébe akadt egy kép Virginiáról. Ronny
                            utánanyúlt.</p>
				<p>Owen gyorsan zsebre tette és szembenézett vele.</p>
				<p>- Add ide a képet - mondta Ronny.</p>
				<p>- Mi közöd Virginia képéhez?</p>
				<p>- Semmi. De George tulajdona, tehát az én örökségemhez tartozik.</p>
				<p>Owen gúnyosan mosolygott.</p>
				<p>- Nem adom oda.</p>
				<p>Ismét test a testhez álltak.</p>
				<p>- Vigyázz magadra, Owen Lonsdale!</p>
				<p>- Te... te...</p>
				<p>- Mielőtt megsértesz - vágott közbe Ronny -, figyelmeztetlek, hogy
                            fütyülök a Lonsdale-törvényre, és lelőlek, mint egy kutyát.</p>
				<p>Owen szeme felcsillant.</p>
				<p>- A revolvernek nincs értelme. Ezt már régen tudjuk. Nincs esély... Ha
                            egyikünk előbb is találna, a másik még el tudná húzni a ravaszt...</p>
				<p>- Előbb-utóbb azzal sem törődöm majd...</p>
				<p>Egy pillanatig még álltak, azután mind a ketten sarkon fordultak és
                            mentek.</p>
				<p>Owen Bruce-szal tanácskozott. Ez úgy látszott, nagyon tiltakozik, de
                            végre is kelletlenül vállat vont. Azután bementek a raktárba és később
                            kis csomaggal jöttek elő.</p>
				<p>Ronny ezalatt lezárta George Lonsdale szobáit. Mikor Owen ezt észrevette,
                            zöld lett a dühtől.</p>
				<p>- Miért zártad le a szobákat?</p>
				<p>- Az én birtokrészemhez tartoznak, és vigyázni akarok a holmimra.</p>
				<p>Owen a torkának ugrott. A földre zuhantak. Felborult bútorok recsegtek,
                            edények törtek, végül egy ökölcsapástól Lonsdale a pálinkás szekrénynek
                            esett és elájult.</p>
				<p>Ronny lesietett. Gyorsan járt fel-alá a legelőn, mintha az ereiben
                            vágtató vérének ritmusát követné. Lassanként lecsillapodott. Egy
                            fatörzsre ült, és cigarettára gyújtott.</p>
				<p>Ilyenkor, ha megnyugodott, utálta önmagát, az életet és a döghalálnak ezt
                            a fennsíkját...</p>
				<p>És fájt a szíve. Voltaképpen Virginia hozta volna az életébe azt a
                            változást, ami megfordíthatott volna mindent.</p>
				<p>Harry és Dodd száron vezették a lovukat, amelynek a nyerge mögött batyu
                            volt.</p>
				<p>Odajöttek hozzá.</p>
				<p>- Elmegyünk innen. Mi új emberek vagyunk, nem kell részt venni a
                            terelésben. Cresby kifizetett bennünket.</p>
				<p>- Hová mentek?</p>
				<p>- Nem tudjuk - felelte a másik. - Ez nem jó hely. Hullaszag van a
                            levegőben.</p>
				<p>- Igazatok van.</p>
				<p>Nézett a két ember után, amint eltűnnek a szorosban. Alaposan leapadt a
                            legények száma. Vagy öten mentek így el.</p>
				<p>Csodálkozva látta, hogy Owen birtokán, a folyó és a holt meder torlaszon,
                            egy hatalmas sziklával elzárják a nyílást. A szokásos közlekedés is
                            megszűnik a két birtok között?</p>
				<p>Odament és átkiáltott a magas kőgáton.</p>
				<p>- Miért zárjátok el az átjárót?</p>
				<p>- A gazda parancsolta.</p>
				<p>- Miért?</p>
				<p>- Nem tudjuk...</p>
				<p>Cresby és néhány legény nézte Ronny mögött Owen embereinek a munkáját.
                            Vagy hatan nekifeszültek, és még egy sziklával teljesen elzárták a
                            nyílást.</p>
				<p>- Nem értem... - mondta Cresby. - Hogy itatják majd a marháikat, ha
                            elzárják az átjárást.</p>
				<p>Ronny nem szólt semmit. Gondolkozva járkált a legelőn. Mit tervez a
                            másik?</p>
				<p>Most az egyszer cserbenhagyta szokott éleslátása.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Estefelé összetalálkozott Owennel az ebédlőben. Meglepte, hogy milyen
                            barátságosan néz rá.</p>
				<p>- Halló, Ronny! Alaposan leütöttél - mondta vidáman, és a szemei furcsa
                            fényben csillogtak. - Nem tesz semmit. Mikor kezdjük a terelést?</p>
				<p>- Azt hiszem, a szárazság még eltart néhány napig - felelte.</p>
				<p>- Add el nekem a birtokrészedet. Kapsz érte annyit, hogy tisztességesen
                            élhess belőle, másutt.</p>
				<p>- És ha nem? - kérdezte Ronny csendesen.</p>
				<p>Csak annyit kellett volna mondani Owennek, hogy ebben az esetben sem
                            történne semmi, és Ronny lemondott volna a részéről. Ehelyett gúnyosan
                            így szólt:</p>
				<p>- Akkor nagyon sajnálod majd, hogy visszautasítottad az ajánlatomat.</p>
				<p>Kész volt.</p>
				<p>- Visszautasítom - felelte röviden Ronny.</p>
				<p>- Nem baj - mondta Owen és vállat vont. - Igyunk egy pohár tequilát, jó?
                            Legutoljára itt az én csúfos vereségemre ittatok szegény öreg
                            George-dzsal.</p>
				<p>Ronny elfogadta a poharat, de gyanakodva nézte Lonsdale-t. Felhajtották
                            az italt. Ebben a pillanatban tompa dörrenés hallatszott, amit távolban
                            gördülő sziklák elhaló dübörgése kísért.</p>
				<p>- Mi volt ez?</p>
				<p>- Arany után kutatok a hegyekben. A megmaradt patronokat használtam fel
                            arra, hogy eret robbantsak.</p>
				<p>Ronny lenézett az ablakon. A barmok nyugtalanul jártak ide-oda. De
                            különben minden olyan, mint máskor.</p>
				<p>- Adod a birtokot?</p>
				<p>- Nem.</p>
				<p>Ronny szorongva érezte, hogy valamit nem ért, amit értenie kellene, mert
                            sürgős intézkedésre van szükség... Lonsdale csillogó szemei, kegyetlen
                            mosolya, a feszültség, ami egy elkövetkező szörnyű esemény
                            szélcsendje... Valami hihetetlenül végzetes drámát idézett elő a
                            robbanás... De mit?</p>
				<p>Cresby jött be hirtelen, lihegve, rémülten.</p>
				<p>- A patak... eltűnt a patak!</p>
				<p>Ronny a revolveréhez kapott. Owen is.</p>
				<p>Most végre megértette!</p>
				<p>- Felrobbantottad a sziklát, ami a vizet a hegycsuszamláskor eltérítette
                            az útjából?</p>
				<p>- Igen! - felelte diadalmasan Owen.</p>
				<p>- Értem. Tehát a patak most a régi medrében folyik, a sziklatorlasz
                            mögött. És te elzáratta a nyílást?</p>
				<p>- Igen.</p>
				<p>- Most az én legelőmön víz nélkül maradnak a marhák, mert a torlasz
                            elválasztja őket a pataktól - folytatta hidegen Ronny, mint valami
                            vizsgálóbíró.</p>
				<p>- Úgy van. És az én birtokrészemre nem jöhetnek át a te állataid. Akkor
                            sem, ha nyitva lenne az út. Ez a törvény. Az én oldalamon azt csinálok,
                            amit akarok.</p>
				<p>Ronny gondolkozott.</p>
				<p>- Cresby... - mondta végül nyugodtan. - Fizesd ki az embereket. Vedd fel,
                            ami neked jár. Azonnal hagyja el mindenki a várat.</p>
				<p>- Ezt nem fogják megtenni... - kezdte az első cowboy.</p>
				<p>- Akit holnap még itt találok, azt magam távolítom el.</p>
				<p>Cresby szó nélkül kiment. Ronny a diadalmaskodó ellenfeléhez fordult és
                            kemény, nyugodt hangon mondta:</p>
				<p>- Owen Lonsdale. Holnap déli tizenkét óráig nyisd ki a torlaszt.</p>
				<p>- Haha... Meg akarsz ijeszteni?</p>
				<p>- Addig meggondolhatod...</p>
				<p>Egy óra múlva Ronny cowboyai indulásra készen álltak.</p>
				<p>Különös volt, de mégis így történt: nem tudták tartósan gyűlölni. Ez a
                            szó, hogy “orgyilkos”, szörnyű, és mégis... Különösen most, hogy ilyen
                            szörnyűséges helyzetbe került, valahogy ismét közelebb hozta feléje
                            ezeket az embereket.</p>
				<p>- Boss - mondta az egyik -, gyere el te is innen. A hőségben megdühödnek
                            a marhák víz nélkül, mit csinálnál velük egyedül?</p>
				<p>- Emberek! - szólt hozzájuk emelt hangon Ronny. - Ti tudjátok, hogy ez a
                            hely száz esztendeje az átok, a pusztulás, a gyűlölet és a vérontás
                            pokla. Menjetek és mondjátok meg mindenütt, hogy Ronald Kerry véget
                            vetett a versenyfutásnak, megsemmisítette a pusztulást, megölte az
                            öldöklést, bosszút állt a bosszún és a Colorado-fennsíkon. Holnaptól
                            kezdve nincs többé senki és semmi. Most pedig menjetek el innen
                            azonnal.</p>
				<p>Az emberek ellovagoltak...</p>
				<p>Visszament az ebédlőbe. Leült Owennel szemben és tequilát töltött.</p>
				<p>- Egészségedre, Owen Lonsdale - mondta vidáman, és felhajtotta egyszerre
                            az egész italt.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>A barmok másnap már kora délelőtt nyugtalankodtak. Fújtatva csörtettek az
                            üres medertől a hágóig, és vissza. Keserves bődülések hallatszottak.</p>
				<p>Owennek három cowboya lóra ült és búcsú nélkül elment. Ezek az emberek
                            nem bírták látni az állat kínlódását. Bruce és a többiek is mogorván
                            néztek át a torlasz túlsó felén nyugtalankodó barmokra, amint
                            összecsődülnek az eltűnt patak partján és a sáros medret
                            nyalogatják.</p>
				<p>A délelőtti napsütésben már kétségbeesetten futkostak ide-oda a
                            szomjúságtól kínlódó marhák. Patáik csattogtak a sziklatorlaszon.
                            Érezték, hogy ott a víz, és esetlen ugrándozással dobták rá mellső
                            lábaikat a reménytelenül magas gránit- és bazaltgátra. Fújtattak és
                            bőgtek.</p>
				<p>Owen az ablaknál állt. Lenézett. Az arca komor volt és elszánt.</p>
				<p>- Ronny! - fordult vissza a szoba felé. - Add el a birtokot, nagy árat
                            fizetek érte.</p>
				<p>Ronny cigarettázott, keresztbe vetett lábakkal ült, és egy nagy könyvet
                            nézegetett. Nem olvasott. Csak azért tartotta maga előtt a könyvet, hogy
                            zavartalanul gondolhasson Virginiára, aki fájt benne, szüntelenül
                            fájt.</p>
				<p>- Nem adom el a birtokot, Owen. Öt perc múlva tizenkettő. Adj utasítást,
                            hogy nyissák meg a torlaszt és engedjék az állataimat inni.</p>
				<p>- Nem!</p>
				<p>Ronny becsukta a könyvet, felállt és nyugodt léptekkel lement. Owen az
                            ablaknál maradt. Fentről látta, hogy Ronny kivezeti a lovakat az
                            istállóból...</p>
				<p>Tizenkét óra volt.</p>
				<p>Elviselhetetlen bőgés töltötte be a fennsíkot.</p>
				<p>A barmok most már szüntelenül körbe rohantak, újra meg újra. Azután a
                            torlaszra álltak mellső lábukkal. Ott a víz! Újra rohantak...</p>
				<p>Owen lesietett. Valamit észrevett az ablakból. Vigyázva kellett átmennie
                            a síkon, nehogy eltiporják a dühös barmok.</p>
				<p>Az emberek nekifeszülnek a sziklának, hogy megnyissák az átjárást. Egy
                            védett helyről Owen felkapaszkodott a sziklára, végigfutott a torlasz
                            tetején és megállt a cowboyai felett. Két pisztolyt irányított
                            rájuk:</p>
				<p>- Aki a sziklához nyúl, azt nyomban lelövöm.</p>
				<p>Az emberek morogva húzódtak hátra. Owen visszatette a revolverét és leült
                            a torlasz tetejére. Nagyon sápadt volt. Ideges kézzel sodort egy
                            cigarettát. A marhák bőgése, fújása, zihálása őrjítő volt. Úgy
                            csörtettek kétségbeesetten körbe, úgy dobogtak, olyan panaszosan
                            ordítottak, hogy rossz álomnál is szörnyűségesebb volt.</p>
				<p>Ronny közeledett futva a torlaszon. Valamit kiáltott messziről, de az
                            iszonyatos bőgés, a romboló állatok patadobaja elnyelte a hangját.</p>
				<p>Bruce és a többiek közelebb mentek.</p>
				<p>Owen nyugodtan a helyén maradt. Egyszerre meglepetten látta, hogy az
                            emberek rohannak a hegygerinchez és felkapaszkodnak a sziklán, gyorsan,
                            ijedten.</p>
				<p>Ronny odajött, megállt előtte lihegve:</p>
				<p>- Szedd a lábad...</p>
				<p>- Mit beszélsz?</p>
				<p>- Nézd!...</p>
				<p>Owen megfordult. Kékes, hatalmas füstoszlop közeledett rohanva
                            feléjük.</p>
				<p>- Felgyújtottad a legelőt!...</p>
				<p>- Igen!...</p>
				<p>- Ezt... merted?...</p>
				<p>- Csak az én oldalamon gyújtottam fel - mondta Ronny vállat vonva. - Ott
                            azt csinálok, amit akarok.</p>
				<p>Kezük a revolverükön volt.</p>
				<p>Egy füstfelhő csapott le rájuk. Fuldokolva rohantak a hegy felé...</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>Lihegve kapaszkodtak fel, egyre feljebb, a legtávolabbi sziklacsúcsokig,
                            fuldokolva, köhögve, mert nyomukba kúszott a tűz, és a tűz mögött járt a
                            füst...</p>
				<p>Csak fent a teljesen kopár, csupasz gránit között voltak veszélyen kívül.
                            Elszórtan egymástól, távoli szirteken ültek az emberek, halálosan
                            kimerült állapotban.</p>
				<p>Alattuk, a fennsíkon elszabadult a pokol!</p>
				<p>A hosszú szárazságtól tikkadt növényzetet egyre nagyobb iramban kerítette
                            hatalmába a tűz. A pusztulásra ítélt, veszett állatok bőgése felülmúlt
                            minden fantáziát! Mintha sikonganának, jajgatnának és emberi hangon
                            kérnének segítséget. A fennsík rengett a rohanásuktól... Azután a pokoli
                            látványt befedte a füst... Az állatok vadul iramodtak szerteszét, amerre
                            útjuk volt, vagy csapatostól rohantak bele a lángokba teljesen
                            megdühödten.</p>
				<p>Owen kimeredt szemmel nézte. Igen! Ez a versenyfutás utolsó fordulója! Az
                            évszázados gyűlölet beérkezett a végzet céljába... Ronnyt kereste a
                            tekintetével, és a revolverét szorongatta.</p>
				<p>De nem látta sehol. Valamerre másfelé talált menedéket. Ő is egy sziklán
                            ült, mint Owen, és lenézett. Nem érzett lelkiismeret-furdalást, ennek a
                            helynek el kellett pusztulni. Jobb lett volna, ha húsz év előtt gyújtja
                            fel valaki...</p>
				<p>Akkor Virginia ma is élne...</p>
				<p>És még sok-sok ember...</p>
				<p>Azután, hogy beteljesedjen a pokol műve: az épületből is füst szállt
                            fel... Lángnyelvecskék látszottak az istálló felől... És nemsokára itt
                            is, ott is füst és tűz csapott ki a háztetőn...</p>
				<p>A Lonsdale-vár égett!</p>
				<p>Ott, szemük láttára lángolt lobogva az ócska épület, hullott a zsarátnok,
                            összeroskadt az istálló...</p>
				<p>Lement a nap...</p>
				<p>Az alkonyatban messze világított a lángokban álló vár. A bőgés már
                            elhalt, az állatok elmenekültek vagy elpusztultak. És estére kitört a
                            zivatar.</p>
				<p>A hatalmas tűz idézte elő az esőt. Száraz vidékeken jól tudják, hogy a
                            prériégés mindig esőt hoz. Az égő növényekből elpárolgó nedvesség
                            megreked a szélcsendben és ha a pára eléri a hidegebb régiót,
                            lecsapódik.</p>
				<p>Nagy szemű, sűrű zápor zuhogott a fennsíkra. Eloltotta az itt-ott még
                            lappangó tüzet, leverte a füstöt, azután egyik pillanatról a másikra
                            elmúlt, és a csillagos ég tündöklött az üszkös, elpusztított táj
                            felett...</p>
				<p>Ronny megindult lefelé.</p>
				<p>A gyönyörű legelők, a remek csorda, a fák, a bokrok elpusztultak. Ez a
                            halál fennsíkja volt. A Lonsdale-vár elhamvadt. Az ódon, hatalmas
                            falakkal azonban nem bírt a tűz. Itt is, ott is beomlott a mennyezet, de
                            a vastag, hatalmas falak állták a lángokat.</p>
				<p>Virradt...</p>
				<p>Ronny lehajtott fővel állt az üszkös síkon...</p>
				<p>Valami reccsent, nem messze tőle. Egy árny közeledett lassú járással.</p>
				<p>Owen!</p>
				<p>Ketten maradtak. Bruce és a többiek elmenekültek innen...</p>
				<p>...Szemben álltak egymással. Egyedül a fennsíkon, a két halálos
                            ellenfél...</p>
				<p>- Ronald Kerry. Most befejezzük...</p>
				<p>- Én is így gondoltam.</p>
				<p>- Szemtől szembe egyikünknek sem lenne esélye. Legyen ez a párbaj olyan
                            irtózatos, olyan könyörtelen, mint ez az egész versenyfutás volt.</p>
				<p>Ronny vállat vont.</p>
				<p>- Hogy akarod?</p>
				<p>- Bemegyünk a várba. Ötvenig számolunk. És azután nincs szabály, nincs
                            törvény, nincs tisztesség, mindenki úgy végez a másikkal, ahogy akar és
                            ahogy tud.</p>
				<p>- Nem bánom.</p>
				<p>- Hátulról, álmában, lesből, úgy végezhet egyikünk a másikkal, ahogy
                            alkalma van. Ez az egyetlen esély arra, hogy az erősebb életben
                            maradjon!</p>
				<p>- Az fog győzni, amelyik később merül ki.</p>
				<p>- Megmondom neked: ha elalszol, nyugodt szívvel agyonlőlek álmodban, mert
                            tudom, hogy ez az egyetlen lehetőség számunkra és mert szerintem
                            igazságot teszek, ha agyonlőlek.</p>
				<p>- Rendben van. Megvárom, amíg végez veled a kimerültség és lelőlek. Én is
                            azt hiszem, hogy ez helyes és igazságos cselekedet lesz, mert sok gonosz
                            és aljas dolog történt miattad.</p>
				<p>- Akarsz még valamit mondani?</p>
				<p>- Csak azt, hogy nem tudnálak orvul lelőni, ha nem te hoztad volna
                            Virginia halálát. Így nyugodt szívvel teszem majd meg.</p>
				<p>- Elvégeztük, Ronny.</p>
				<p>Bementek a házba, és egymással szembefordulva, hátrálva visszavonultak
                            egy-egy helyiségbe, amely csupasz, égett falakból állt, és valamikor
                            szoba volt.</p>
				<p>Reggel lett.</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">6.</p>
				<p>...Ronny úgy helyezkedett el a szoba sarkában a földön ülve, hogy szemmel
                            tarthatta az ajtót és az ablakot. Elszánt és kegyetlen hidegség
                            keményítette meg belülről.</p>
				<p>Megöli Owent!</p>
				<p>Az előző szörnyűséges nap, az éjszaka a sziklákon a lángoló völgy felett,
                            kifárasztották mindkettőjűket. És csak most érezték, hogy nem ettek,
                            nem ittak, kis híján egy napja.</p>
				<p>Kétségtelen, hogy a pincében jóformán sértetlenül maradt minden. Sőt
                            valószínűleg az éléskamra sem égett le teljesen, de nem mozdulhatnak a
                            helyükről.</p>
				<p>Finom nesz hallatszott az ajtó felől. Ronny előrántotta a pisztolyát.</p>
				<p>Egy patkány futott el sebesen a folyosón. Az elégett ajtó helyén sötét
                            odú tátongott, amit a reggeli világosság fénnyel töltött ki lassan, és
                            most látszott a folyosó.</p>
				<p>Mozdulatlanul ült, és figyelt. Elhatározta, hogy nem támad. Itt ül, amíg
                            Owen szervezetét legyőzi. Az kerül hátrányba, aki kevésbé bírja ideggel
                            és támad, vagy annyira kimerül, hogy elalszik...</p>
				<p>Owen is tudta ezt.</p>
				<p>A szoba sarkában ült, akárcsak Ronny. De jóval szomjasabb volt.</p>
				<p>A délelőtti forróság és az égett nővények kesernyés szaga súlyosan
                            telepedett az üszkös várra, ahol az utolsó két élő ember a fennsíkon,
                            pokoli párbajjal koronázza meg a pusztulás szörnyű művét!</p>
				<p>Ha olykor egy üszkös fadarab lehullott a tetőről, revolvereikhez kaptak
                            és figyeltek.</p>
				<p>A szabad ajtónyíláson át hallották a gyufa sercenését, amikor valamelyik
                            rágyújtott.</p>
				<p>- Ronny! - visszhangzott a vár elhagyott falai között Owen hangja.</p>
				<p>Csend.</p>
				<p>- Ostoba vagy, ha nem felelsz. Azt hiszed, hogy az idegeimet megtámadja a
                            némaság? Ó, te ostoba! Különben épp most hallottalak rágyújtani...</p>
				<p>Csend.</p>
				<p>- Hallgathatsz, amennyit akarsz... Rövidesen örökre hallgatni fogsz.</p>
				<p>Semmi.</p>
				<p>- Ostoba vagy. Nem akarok beszélgetni - és nem bánt a csend. De szívesen
                            megtudtam volna, hogy mi ez a história az orgyilkossággal... Te ölted
                            meg igazán Teddy Backet?... És ha igen, akkor hogy került a hátába a
                            golyó...?</p>
				<p>Teddy Back! Eszébe jutott ismét Martins erdejében a halott... És a furcsa
                            spanyol patkószeg, amit Nagybőgőtől kikölcsönzött. De nem felelt.</p>
				<p>És nem gyújtott több cigarettára.</p>
				<p>Egy veréb röpködött az ablak előtt...</p>
				<p>Csendes, rekedt nevetés hallatszott át.</p>
				<p>- Hát hallgass, ha akarsz. Ostoba fogás. Kevés ahhoz, hogy engem
                            legyőzz... Csak szerettem volna tudni, hogy milyen titok, miféle rejtély
                            lehet az orgyilkosság mögött?... Vagy olyan erős ember lehetett az
                            illető, hogy csakugyan orvul...</p>
				<p>Elhallgatott és revolvert rántott...</p>
				<p>De csak egy madár volt... Az ablakpárkányon vidáman, csipogva ugrándozott
                            a szürke kis veréb.</p>
				<p>Owennek zúgott a füle. A nap tompaszögbe siklott lassan delelőből, és még
                            mindig úgy ültek...</p>
				<p>Valahonnan kövér, lassú vízcseppek hullottak alá, egyenletesen...</p>
				<p>Owen idegrendszerén bizonytalan szorongás áramlott el...</p>
				<p>Már huszonnégy órája nem ittak... A torkuk szárazon karcolt, a nyelvük
                            felhasadozott. Éhséget nem éreztek, csak gyötrő szomjúságot, és a
                            combjuk sajgott valamitől, mintha iszonyú sokat gyalogoltak volna...</p>
				<p>- Ronny! - kiáltotta át érdesre torzult hangon. - Ide hallgass!</p>
				<p>Csend.</p>
				<p>- Hallod, hé! Mit akarsz evvel az ostoba alakoskodássál? Tőlem
                            hallgathatsz, amennyit akarsz, de ha szomjas vagy és innál mint én, hát
                            felfüggeszthetjük a harcot...</p>
				<p>...Csak a cseppek hullása hallatszott egyhangúan, folytonosan.</p>
				<p>Vízcseppek! Víz!...</p>
				<p>Sercenés. Owen rágyújt. Az utolsó szál gyufával. A másik szobából már
                            régen nem hallja a gyújtó hangját. Nem hall semmit.</p>
				<p>Tisztában van Ronny taktikájával. Ostoba fráter. Az idegeit akarja
                            kikészíteni ezzel a csenddel... Gyerekes... És mégis... Tudja, hogy ez
                            nevetséges fogás a másiktól, hogy ott guggol a revolverét szorongatva,
                            ezért ez a némaság, amelyet csak a természet neszei, a lehulló égett fa
                            és vakolat szakít meg olykor, de a cseppek hullása, ez a csend
                            türelmetlenné, ingerültté teszi...</p>
				<p>Megy le a Nap...</p>
				<p>Irtózatosabb tusa ez a legöldöklőbb harcnál: némán, mozdulatlanul,
                            kimerülten ülni, görbült ujjakkal állandó, görcsös készenlétben, a
                            pisztolyhoz közel...</p>
				<p>Amint az alkony egyre hosszabb árnyakkal töltötte ki a szobát, Owen füle
                            mind hangosabban zúgott. Félt, hogy nem hallja majd a közeledő ellenfél
                            neszét. A szeme előtt ugrált a félhomály, és nagyon messze egy furcsa
                            madár felrikoltott olykor. Azután csend...</p>
				<p>Csak a cseppek örök hullása és a halántékon dörömbölő vér zúgó moraja,
                            ahogy hirtelen felszáll, sűrűn, a koponyába:</p>
				<p>Gyengülő látása megrémítette... A rezgő árnyak között... Igen... Ott
                            mozog valami... Közeledik Ronny!... Ott... ott... az a hosszú
                            árny...</p>
				<p>Ijedten, gyorsan tüzelt!</p>
				<p>Egy... kettő... három... négy...</p>
				<p>...Ronny a szoba sarkában ül és tompuló érzékei előtt úgy rémlik, mintha
                            Owen a küszöbön állna és onnan adná le a lövéseket... Vagy az
                            ablaknál?</p>
				<p>Gyorsan viszonozza a tüzet... Az ajtó és az ablak irányába lő, kapkodva,
                            egymás után...</p>
				<p>A két kimerült ember egy-egy szobában ül és káprázó szemmel, holt
                            árnyékra tüzelnek...</p>
				<p>A hisztérikus lövöldözés szörnyű visszhanggal zengett az elhagyott
                            várban. Azután csend...</p>
				<p>Éjszaka van. Mozdulatlanul ül a két ember és figyel...</p>
				<p>Owen hajnal felé, homályosuló öntudattal egy cigarettát tart a szájában,
                            de rágyújtani nem tud... Lehet, hogy Ronny már elaludt vagy eszméletét
                            vesztette? A kezébe vett néhány vakolatdarabot, óvatosan a küszöbig
                            csúszott, kinézett a félhomályos folyósóra. Világosság vetül ki Ronny
                            ajtaján. Owen megfog egy csomó vakolatot, és odadobja a másik szoba
                            elé...</p>
				<p>Gyors, három lövés csap ki nyomban az ajtó nyílásából...</p>
				<p>Visszahúzódott, Ronny tehát figyel. Nem alszik és nem ájult el. De ő már
                            nem soká bírja.</p>
				<p>Gyengébb lenne, mint Kerry?</p>
				<p>Lassan dél lesz. Több mint teljes huszonnégy órája ülnek így, és még
                            mindig tart a szörnyű párbaj...</p>
				<p>A forróság dacára jéghideg és vértelen volt a feje. A szemét mintha
                            tűkkel szurkálnák, az ujjai bizseregtek... Nem! Nem! Ha elalszik...
                            Ronny le fogja lőni, mint egy kutyát...</p>
				<p>Az üszkös falak feléje dőltek és elmosódtak. Csak nagy nehezen tisztázta
                            újra a helyzetét a szoba sarkában.</p>
				<p>Ronny is szédült, de bírta még... Meddig? Owen erősebb lenne? Ő
                            legfeljebb még délutánig húzza... Az agyában görcs nyilallt át időnként,
                            lüktetésszerűen.</p>
				<p>Ha Virginia most karjára tenné a kezét és ránézne, talán lemenne róla ez
                            a sok keserű gyűlölet, bosszúvágy... düh és... és... Már le is ment...
                            Pedig csak gondolt rá...</p>
				<p>Ha Virginia ránézett, olykor úgy érezte, hogy győzni épp olyan gonoszság,
                            mint gyilkolni... Erősnek lenni más ember rovására... nem életcél...
                            Csakugyan nem?... Miért látja most Teddy Backet?... Hogy kerül
                            ide?...</p>
				<p>És mit keres ő Ronald Kerry, ezen a vidéken? Idejött kipusztítani a
                            Lonsdale-okat?... És mi lesz, ha golyót röpít Owen koponyájába? Ha győz?
                            Ha egyedül mard ezen az üszkös, elátkozott síkon, túlélve az utolsó
                            embert is?</p>
				<p>Mi jogon öli meg Lonsdale-t, aki csak a saját földjét követelte vissza
                            tőle, mindenáron. Mert George Lonsdale gonoszságból hagyta rá a
                            birtokát... Mert sejtette, hogy ha összecsap Owennel, az a pusztulás
                            lesz... Sejtette, hogy végül így fognak ülni és ő lelövi Owent. Owen
                            birtokán, a Lonsdale-ok földjén a Lonsdale-ok ügyéért... Az
                            örökségért... megöli az egyetlen jogos örököst, ő, a bitorló!</p>
				<p>Hát nem!</p>
				<p>Maradjon itt utolsónak Lonsdale... Győzzön! Örüljön! Kezdjen új életet,
                            hiszen nem lesz kivel versenyt futni már... És ő, Ronald Kerry
                            befejezheti végre... Kapja meg a golyóját... Owentől... Úgysem jó
                            egyébre...</p>
				<p>Igen, ez a helyes.</p>
				<p>Felállt. Amennyire még erejéből tellett, egyenes tartással, határozott
                            léptekkel elindult az üszökkel és korommal lepett folyosón.</p>
				<p>Most ért Owen ajtaja elé. Nem állt meg. Nyugodtan haladt tovább a végzete
                            elé, amíg odaért a küszöbhöz...</p>
				<p>Várta a lövést...</p>
				<p>Csend.</p>
				<p>Benézett a szobába, Owen a padlóra dőlve aludt. Kezében a
                            revolverrel...</p>
				<p>Győzött. Ő győzött. Most golyót röpíthetne a koponyájába.</p>
				<p>Kinézett az ablakon.</p>
				<p>Kint a mező... Az élet! Néhány marha és egy-két ló járkál... Ezek
                            elmenekültek a tűzvészből és visszatértek... Mintha szomorúan lógna a
                            fejük... Hiába nyújtogatják a nyakukat az elhamvadt fű között legelni
                            valót keresve...</p>
				<p>De süt a nap... És ahogy visszatért ez a néhány állat, a fű is kizöldül
                            újra... Csak a bosszú, az átok pusztuljon el a tűzvészbe erről a
                            vidékről!</p>
				<p>Kissé tántorgó járással, káprázó szemmel ment ki a várból... Az állatok
                            csodálkozva emelték fel a fejüket...</p>
				<p>Ronny odament az egyik lóhoz.</p>
				<p>A hegyek rezegni látszottak, és a mennybolt furcsán forgott...</p>
				<p>Megveregette az állat nyakát... Néhány kísérlet után végre felült rá és
                            elindult...</p>
				<p>A ló szép lassan lépegetett, és a lovas mind előbbre dőlt a nyaka felett.
                            Végül egy lomha bukfenccel átesett a paripa fején a földre, és ájultan
                            elterült...</p>
				<p>Maga sem tudta, meddig fekhetett így. Mikor felnyitotta a szemét, a vár
                            valamelyik beomlott szobájában egy pokrócon feküdt.</p>
				<p>Ismét elájult...</p>
				<p>Mert Bolibar ült mellette!</p>
				<milestone n="6" unit="endSubChapter"/>
				<milestone n="7" unit="startSubChapter"/>
				<p rend="head">7.</p>
				<p>Mikor Virginia elájult, Bolibar a vállára dobta, mint valami zsákot és
                            sietve mászott fel a hegyre. Tudta jól, hogy a dühödt csordát nyomon
                            követik az üldözők.</p>
				<p>A hegygerinc egy kiszögellésén, ahová lentről nem láthattak, megállt.
                            Mogorván nézte a leányt. Virginia lassan mozgolódott, majd felnyitott a
                            szemét.</p>
				<p>- Kiveszem a kendőt a szájából - dörmögte az óriás. - De ha egy hangos
                            szót szól, nagyon röviden elintézem.</p>
				<p>A lány kissé megkönnyebbült, mikor a feszítés elmúlt a szájában. Bolibar
                            feljebb mászott egy kiugró sziklán és sokáig bámult a szoros felé.</p>
				<p>Közben este lett. Eleinte nem látott semmit. Később észrevett két alakot,
                            amint a hold rájuk tűzött...</p>
				<p>- Ketten itt maradtak... - mondta Virginiának csúf vigyorral. - Ezekkel,
                            azt hiszem, beszélni fogok.</p>
				<p>Virginia megrémült. Bizonyára Owen és Ronny maradtak hátra. Talán éppen
                            őt keresik.</p>
				<p>- Most feljebb viszem, oda a barlanghoz - mondta Bolibar.</p>
				<p>Virginia ekkor már kész volt a tervével. A kétségbeesés hideggé és
                            elszánttá tette. Bolibar közel állt a szikla széléhez.</p>
				<p>A lány hirtelen maga alá húzta a lábát, és mikor a rabló megmozdult, hogy
                            feléje induljon, teljes erejéből a térdébe rúgott...</p>
				<p>Az óriás egy csodálkozó hördüléssel eltűnt a párkány pereméről...
                            Puffanás, zörgés... guruló kövek robaja hallatszott fel, aztán csendes
                            lett minden.</p>
				<p>Virginia csak most rémült meg. Valakit... Élő embert...
                            letaszított...</p>
				<p>Talán megölte!</p>
				<p>Menekülni!</p>
				<p>Egy éles sziklához dörzsölte a csuklóját. Fáradtan, verejtékezve, egyre
                            kimerültebben dörzsölte... dörzsölte... Aztán szabad lett a keze. A
                            lábát gyorsan eloldozta, és már mászott lefelé.</p>
				<p>Alatta, a hegy lábánál, sötét, nagy test hevert mozdulatlanul az
                            ösvényen.</p>
				<p>Bolibar...!</p>
				<p>Virginia habozott... Az első érzése az volt: menekülni.</p>
				<p>De alighogy elindult, valami visszahúzta. Itt hagyja a lezuhant Bolibart?
                            És ha rabló... Ember!</p>
				<p>Talán lehet segíteni rajta... De nem, nem... Akkor eljön, hogy megölje
                            őket...</p>
				<p>Elindult...</p>
				<p>Ismét megállt... Soha többé nem lenne egy nyugodt perce.</p>
				<p>Visszafordult, és rövidesen ott állt az óriás mellett. Keserves
                            erőfeszítéssel a hátára fordította. Bolibar bezúzta a homlokát. Fél
                            arcát vér borította.</p>
				<p>Most kinyílt a szeme. Csodálkozva nézett fel.</p>
				<p>A lány rémülten hátraugrott... Látta, amint Bolibar erőlködik, hogy
                            megmozdítsa a jobbját, de a kar bénultan fityegett. Eltört. A fájdalom
                            még torzabbá tette az arcát. A bal keze a teste alá került, ezt sem
                            használhatta.</p>
				<p>Bolibar keservesen felkacagott, és rikácsolva kiáltott rá:</p>
				<p>- Rajta! Na!... Öljön meg! Ott a revolvere!... Mit bámul...? Nem látja?!
                            Eltörött a karom!</p>
				<p>Kifordult a szeme a kíntól. Virginia letérdelt a sebesült mellé.</p>
				<p>- Maradjon nyugodtan. Segíteni akarok magán.</p>
				<p>Most már látta, hogy a bandita súlyosan megsérült, legalábbis annyira,
                            hogy tehetetlen.</p>
				<p>Eszméletnél volt, de nagy fájdalmai lehettek. Az arcára rémült
                            csodálkozás ült ki, mikor a leány letérdelt melléje.</p>
				<p>- Mit akar?...</p>
				<p>- Bekötözöm.</p>
				<p>- Menjen a pokolba, meg tudok dögleni egyedül is... Nincs szükségem rá,
                            hogy most bekötözzön, azután idehívja... azt a két gazembert... -
                            dühösen nevetett - ne féljen, ők majd tudják, hogy mit tegyenek a
                            sebesült Bolibarral...</p>
				<p>Virginia arrafelé nézett, ahol kigyúlt a tábortűz, és jól látszott
                            messziről a két árnyék... Szóljon Ronnynak és Owennek? Mert csak ők
                            lehetnek... Bizonyára megölnék a rablót, aki az életükre tört...</p>
				<p>Ó, Istenem, de szörnyűségesen gyenge nő, gondolta elkeseredetten. Még egy
                            gyilkos banditát sem tud a sorsára hagyni, vagy kiszolgáltatni azoknak,
                            akiket az imént kegyetlenül elpusztított volna. De nem volt képes rá. Ő
                            nem büntet és nem áll bosszút, nem ítélkezik. Az Isten dolga a büntetés,
                            az ember csak könyörületes lehet.</p>
				<p>Látta a rabló a leány arcán, hogy min gondolkozik?</p>
				<p>Lehet, hogy látta.</p>
				<p>De nem szólt semmit. Nem kért kegyelmet.</p>
				<p>Virginia levágta a sebesült kabátujját, kiszabadította a törött kart.
                            Azután elment, és két egyenes faággal tért vissza. Értett valamit az
                            elsősegélyhez, és egész ügyesen tette sínbe a sérült csontot.</p>
				<p>Bolibarnak néha megcsikordult a foga fájdalmában, de tűrte, hogy a leány
                            ingből vágott pólyával kösse körül a sínnek használt két fát.</p>
				<p>Közben komoran, szinte gyanakodva nézte.</p>
				<p>Lódobogást hallottak. A két férfi ott lenn éppen ellovagol. Virginia
                            habozva nézett a hang irányába. A rabló tudta, hogy ez a döntő pillanat.
                            Ha Ronny és Owen elmennek, nem szolgáltathatja ki többé... A zaj
                            távolodott. A leány riadtan nézett rá, majd újra az elhaló lódobogás
                            irányába fordult. De nem mozdult... Csend lett. Bolibar nem bírta
                            elnyomni a megkönnyebbülés sóhaját.</p>
				<p>Hajnalban Virginia elment. Bolibar azt hitte, hogy magára hagyja. Két óra
                            múlva azonban meglátta, amint ismét közeledik. Visszament a táborhelyre,
                            és leküzdve az ájulását, addig keresgélt a szörnyű, szétdúlt helyen,
                            amíg egy főzőedényt talált. Ebben vizet hozott.</p>
				<p>Bolibar csodálkozva nézte.</p>
				<p>A lány megitatta, azután kimosta a fejsebét és azt is bekötötte. A
                            fájdalom és a vérveszteség legyengítették a banditát. Ismét
                            elájult...</p>
				<p>Mikor magához tért, este volt. Tűz égett mellette, és Virginia szárított
                            húst főzött. A bandita megmozdult. Ugyanekkor a leány felemelte a
                            revolvert maga mellől és nyugodt, csengő hangon mondta:</p>
				<p>- Amíg aludt, magamhoz vettem a revolverét. Nem hiszen annyira
                            hálátlannak, hogy tervezzen ellenem valamit, de megtanultam errefelé,
                            hogy minden lehetséges.</p>
				<p>Bolibar dörmögött valamit, és nézte a leányt a fazék mellett, tépett
                            ruhában, kezében a revolverrel. A szoros felől ragadozó madarak
                            sikoltozása, hiénák, sakálok rekedt üvöltése és marakodása hallatszott.
                            Pokoli, dögszagú levegő súlyosodott a völgyre...</p>
				<p>- Adjon... vizet...</p>
				<p>Virginia vizet vitt egy edényben és úgy állította le, hogy Bolibar
                            elérhette egészséges karjával. Közben egy másodpercre sem tette le a
                            revolvert.</p>
				<p>A bandita ivott:</p>
				<p>- Nem fogom bántani... - mondta később szinte barátságtalanul, de
                            csendesen. - Azért ha akarja, tartsa csak meg a revolvert. De a
                            biztonsági zárat ne felejtse...</p>
				<p>A lány lehajtotta a fejét és szomorúan, kissé szégyenkezve nézte a
                            földet. A biztonsági zárat nem nyitotta fel.</p>
				<p>- Most... Ha meggyógyul... Újra életre-halálra üldöz majd...
                            bennünket?</p>
				<p>- Nem fogom bántani magukat - felelte hosszú hallgatás után. És újabb
                            negyedóra elteltével megkérdezte:</p>
				<p>- Miért nem szolgáltatott ki azoknak...</p>
				<p>- Mert... megölték volna... Most új kötést teszek fel.</p>
				<p>A revolvert a földön hagyta és odament a sebesülthöz. Kioldozta a
                            rongyot. Bolibar nem szólt semmit és nem mozdult.</p>
				<p>Tűrte, hogy a leány megújítsa a homlokán a kötést.</p>
				<p>- Ha elég erős lesz, induljunk útnak. Én nem vagyok orvos, lehet, hogy
                            rosszul illesztettem össze a karját. Akkor újra el kell törni.
                            Igyekezzék minél hamarabb városba kerülni, ahol kórház van.</p>
				<p>- A karom gyógyul és úgy illesztette össze, ahogy a legjobb -
                            felelte.</p>
				<p>Azután elaludt. Reggel már lábra állt.</p>
				<p>Virginia ébren volt és főzött valamit.</p>
				<p>- Mi történt a szorosban? - kérdezte Bolibar, miután evett.</p>
				<p>A lány nem felelt.</p>
				<p>- Elpusztultak - adta meg a választ a bandita önmagának. Rövid szünet
                            után megszólalt. - Adja ide a revolveremet.</p>
				<p>A lány ijedten nézett rá.</p>
				<p>- Adja ide kérem.</p>
				<p>Kissé nyersen, de megnyugtatóan mondta ezt. Virginia odaadta a
                            coltot.</p>
				<p>- Mehetünk.</p>
				<p>Hatalmas kezét a lány vállára tette és kissé bicegve elindultak. Néha
                            furcsa, zavart pillantással nézett le Virginiára, aki óvatosan lépést
                            tartva, ment mellette, és támogatta a hatalmas embert...</p>
				<milestone n="7" unit="endSubChapter"/>
				<milestone n="8" unit="startSubChapter"/>
				<p rend="head">8.</p>
				<p>- Ki ölte meg az öcsémet?... - kérdezte nagy sokára.</p>
				<p>Virginia nem felelt.</p>
				<p>- Megmondhatja. Senkit sem fogok bántani többé. Ne higgye, hogy
                            ellágyulás. A maga hozzátartozóit úgyis kíméltem volna. Megmentette az
                            életemet. Ezért cserébe kérheti annak az életét, aki megölte Bobot... Ez
                            rendben van... De a revolverharcos Bolibarnak, amúgy is vége...</p>
				<p>- Miért?...</p>
				<p>- A karom úgy tört el... ezt érzem... hogy sohasem kezelem olyan biztosan
                            a revolvert mint... mint ahogy eddig... Ha megtudják majd, hogy a kezem
                            már nem biztos, akkor sokan... nagyon sokan akarnak majd megölni... Akik
                            csak azért nem tették ezt eddig, mert féltek a revolveremtől... De most
                            nem lesz kitől félni... Az ujjaim még hónapokig erőtlenek maradnak. És
                            azután sem nyerik vissza a régi biztonságot... Ez így van rendjén... Az
                            öreg marhatolvaj valahol elhullik egy golyótól...</p>
				<p>- Menjen el... keletre...</p>
				<p>- Minek?... A városban nem jó élni. Meghalni sem. Mondja... hogy ölték
                            meg az öcsémet?</p>
				<p>- Nem láttam... Egy rabló mesélte... akit bekötöztem, amíg a többiek
                            elindultak maga után...</p>
				<p>Bolibar összeráncolt szemmel, kissé ijedten nézett a lányra.</p>
				<p>- Bekötözte a rablót?</p>
				<p>- Igen. Azt mondta, hogy a maga öccse lőtt előbb, de Kerry leugrott a
                            szikláról, elkerülte a golyót és közben visszalőtt... - Hallgattak.
                            Másnap elérték a Colorado-fennsíkhoz vezető szerpentint.</p>
				<p>- Maga majd ott a dombon túl, jobbra folytassa az útját. Én erre megyek
                            tovább.</p>
				<p>- Hová?...</p>
				<p>- A hegyekbe...</p>
				<p>- És ha most találkozik valakivel, aki haragszik magára... Nem tud
                            védekezni.</p>
				<p>- Nem... De majd elbújok, és...</p>
				<p>- Jöjjön a Lonsdale-várba - mondta határozottan Virginia.</p>
				<p>Bolibar meghökkent.</p>
				<p>- Ott a halálos ellenségeim fogadnának...</p>
				<p>- Én majd előre megyek... Nem rossz emberek... Azt hiszem, egyikük sem
                            lenne képes arra, hogy végezzen magával, ha törött a karja... Majd Kerry
                            megvédi... Kerry mindent megtesz a kedvemért...Ő jó ember, csak kissé
                            heves... Azt hiszem, Owen sem gonosz...</p>
				<p>Az óriás csendesen megingatta nagy fejét.</p>
				<p>- Nem Miss Lonsdale. Lehet, hogy csakugyan megsajnálnának, de egy gyors
                            golyó még mindig jobb érzés az ilyesminél...</p>
				<p>Felértek a dombra.</p>
				<p>- Ezen az ösvényen menjen mindig előre, és...</p>
				<p>- Nézze - kiáltotta a lány és kinyújtotta karját.</p>
				<p>Távol, a Lonsdale-vár felől két ló és néhány marha trappolt
                            gazdátlanul... Azután másfelé is egy-egy marha tűnt fel...</p>
				<p>- Valami történhetett - mondta Bolibar nagyon halkan, mert már azt is
                            sejtette, hogy ez a valami végzetes szörnyűség lehetett. - Úgy látszik,
                            szétfutott a csorda a fennsíkról...</p>
				<p>- Jöjjön... jöjjön... - lihegve rémülten, egész testében remegve a leány.
                            Belekapaszkodott Bolibar karjába, húzta magával.</p>
				<p>A legközelebbi dombról azután eléjük tárult a távoli fennsík halálos
                            panorámája: A Lonsdale-vár üszkös romja, a kiégett legelő gyászfekete
                            táblája...</p>
				<p>Virginia elájult...</p>
				<p>Mikor magához tért, azonnal felugrott.</p>
				<p>- Pihenjen, hiszen alig áll a lábán...</p>
				<p>- Nem... nem, menjünk... Kérem, azonnal menjünk...! Istenem...!</p>
				<p>Nem tudta mi történt, de érezte, hogy a két nagy ellenfél összecsapott,
                            és ebben a küzdelemben pusztult el minden...</p>
				<p>Ahogy kiértek a fennsíkra vezető keskeny szorosból, nyomban látták, hogy
                            mint elhullott rongydarab a kiégett mező közepén egy élettelen ember
                            hever... Gyönyörű paripa álldogált mellette méltóságteljesen,
                            jobbra-balra nyújtogatva a nyakát, hogy talán akad egy fűszálnyi
                            táplálék az elpusztult réten...</p>
				<p>A leány sietett, pedig rogyadozott a lába. Mikor Bolibar odaért, már a
                            férfi mellett térdelt, két tenyerébe fogta az élettelen fejét és szinte
                            eszelősen suttogott:</p>
				<p>- Ronny... Istenem... Ronny... Meghalt...</p>
				<p>Az óriás is letérdelt. Kigombolta Ronny ingét, és sokáig tartotta
                            mellkasára szorítva a fülét.</p>
				<p>- Él... - mondta aztán. - Még dobog a szíve, de azonnal segíteni kell...
                            Halálosan kimerült...</p>
				<p>Egyik karjával segített a leánynak, és az ájultat bevitték a házba. Itt
                            megtalálták hasonló állapotban Owent.</p>
				<p>Lemosták őket. Vizet öntöttek óvatosan a szájukba. Bolibar elment, hogy
                            talán akad valami szeszféle a házban. Rummal tért vissza. Nemsokára
                            erősödtek az alig hallható szívhangok. A foguk közé töltött rum jót
                            tett.</p>
				<p>- Nem értem - motyogta Bolibar. - Ez a két ember kis híján éhen, szomjan
                            halt, mert más bajuk nem lehet... És a kamrában minden van bőségesen,
                            étel, ital...</p>
				<milestone n="8" unit="endSubChapter"/>
				<milestone n="9" unit="startSubChapter"/>
				<p rend="head">9.</p>
				<p>Először Ronny tért magához. Azután lassan Owen pillái is megrezdültek és
                            kinyitotta a szemét.</p>
				<p>Fel akart ugrani, mikor meglátta Bolibart, de nem volt ereje. Döbbenten
                            látta, hogy Virginia is ott van. És mellette egy másik pokrócon még
                            valaki... Arra fordította a fejét.</p>
				<p>Ronny!</p>
				<p>- Csak feküdjenek nyugodtan - mondta Bolibar. - Én a barátjuk akarok
                            lenni, mert ezt ígértem Miss Lonsdale-nak. Ha majd jobban érzik magukat,
                            magyarázzák el, hogy kerültek ilyen kimerült állapotba, egyikük a
                            házban, másikuk a szabadban.</p>
				<p>- A szabad... ban? - kérdezte Owen.</p>
				<p>- Ronnyt kint találtuk a mezőn... A lóról esett le...</p>
				<p>Owen arca vérpiros lett... Ronny csak azután merészkedhetett ki a házból,
                            miután ő elalélt. Tehát legyőzte! De nem ölte meg...</p>
				<p>Bolibar ezt mondta:</p>
				<p>- Én most elmegyek és tőlem ne tartsanak. Miss Lonsdale-lal elintéztük a
                            számadást. Különben is tisztességes harcban győzték le Bobot. Így
                            könnyebb most nekem... mert...</p>
				<p>Lenézett tehetetlenül görbült ujjaira, amelyek egy-két millimétert
                            mozdultak csak. De Owen nem hallotta a közbeszólást. Ronnyra
                            tekintett.</p>
				<p>- Miután én elaludtam te... kimentél a lóhoz?...</p>
				<p>- Igen... El akartam menni... És azt hiszem, most, hogy rendben van
                            minden, el is megyek.</p>
				<p>- Ne menj el, Ronny...</p>
				<p>- Elmegyek. Semmi dolgom itt. Ostobaság volt tőlem, hogy ettől a
                            mérgezett levegőtől megrészegedtem, és... Eh... szóval elmegyek...</p>
				<p>- Virginia... talán neked sikerül rábeszélni hogy maradjon.</p>
				<p>A visszaszállingózott állatok bőgése hallatszott a legelőről... A
                            sziklatorlaszt megnyitotta Burce és Cresby, akik szintén előkerültek
                            lassanként. Egy bőrostor csapott le nagyot durranva...</p>
				<p>Napfény özönlött be az ablakon.</p>
				<p>- Ne... menjen, Ronny - mondta Virginia, de másfelé nézett, és nagyon
                            piros volt.</p>
				<p>- De... - felelte halkan Ronny. - A Lonsdale-ok versenyfutása...</p>
				<p>- Véget ért - fejezte be határozottan Owen, és kezet nyújtott. A két
                            férfi keményen megszorította egymás kezét.</p>
				<milestone n="9" unit="endSubChapter"/>
				<milestone n="10" unit="startSubChapter"/>
				<p rend="head">10.</p>
				<p>Másnap munkához láttak. Egy-két cowboy is megjelent a régiek közül. A
                            kíváncsiság hozta őket vissza, azután maradtak.</p>
				<p>Elhatározták, hogy a várat nem építik fel többé. Modern kis farm lesz itt
                            helyette...</p>
				<p>- Virginia... - mondta este Ronny a lánynak, amikor egyedül maradtak -
                            magát csakugyan a sors küldte ide...</p>
				<p>- Igazán sokkal többet tett, mint én... És... nem is tudom...
                            miért...</p>
				<p>Ronny megfogta a kezét.</p>
				<p>- Maga mellett jónak kell lenni. Még ezt a Bolibart is megszelídítette...
                            és... és... - Nem fejezte be.</p>
				<p>Virginia arca csillogó szemmel közeledett hozzá.</p>
				<p>Ronny magához húzta és megcsókolta.</p>
				<p>Ijedten rezzentek fel. Owen jött arra véletlenül. Mosolyogva lépett oda
                            hozzájuk.</p>
				<p>- Ezentúl nézzünk nyugodtan egymás szemébe - mondta. - Ti szeretitek
                            egymást és ez így van jól. Együtt leszünk ezentúl a közös házban, de nem
                            a törvény miatt, hanem mert összetartozunk. Idővel majd én sem leszek
                            itt magamban...</p>
				<p>Jobbjával és baljával megfogta Virginia és Ronny egy-egy kezét:</p>
				<p>- Sok szerencsét, gyerekek, és ami volt, azt ne felejtsük el soha, de
                            bocsássuk meg egymásnak... Ja, igaz... Ezt a Bolibart itt tartottam. Te
                            megölted az öccsét, Virginia, ha jogosan is, de örökre harcképtelenné
                            tette. Bárhová megy, lepuffantja az első régi ellenfele... Hm... azt
                            hiszen, nincs abban hiba, ha itt, az Isten háta mögött, egy öreg
                            marhatolvaj meghúzza magát...</p>
				<p>Virginia szeme felragyogott.</p>
				<p>- Owen, ez... nagyon rendes volt tőled...</p>
				<p>- Én is azt hiszem - bólintott Ronny, és mikor később meglátta Bolibart,
                            odalépett hozzá.</p>
				<p>- Örülök, hogy itt marad intézőnek, mert...</p>
				<p>- A csodát - felelte az óriás. - Itt maradok, de semmiféle fizetést vagy
                            parancsolgatást nem kérek. Ha tetszik, hát megengedhetik egy vén
                            zsiványnak, hogy itt haljon meg a hegyek között és békében legyen a
                            sakálok elől, akik most megrohannák, mert nincs már foga... Erről lehet
                            szó.</p>
				<p>- Így is jó lesz!... - bólintott rá Ronny.</p>
				<milestone n="10" unit="endSubChapter"/>
				<milestone n="11" unit="startSubChapter"/>
				<p rend="head">11.</p>
				<p>Az új ház készen állt. Barátságos, nagy fehér épület volt. Közelében állt
                            a legények blokkháza. A fű újra kinőtt, a legelő benépesedett marhákkal.
                            Demost már borjú is volt közöttük. És mindnek az eredete tisztán
                            állhatott a hatóságok előtt.</p>
				<p>Bolibar ott maradt. Mint intéző, üzlettárs, maguk sem tudták, hogy milyen
                            minőségben. Csak ott élt, rendelkezett, szidta a cowboyokat, és senkivel
                            sem volt megelégedve.</p>
				<p>Tolvajok többé nem mehettek keresztül a hágón, mert a legszigorúbb
                            vizsgálat alá vettek minden marhát, amelyet a fennsíkon át hajtottak
                            Mexikóba. “Vámot” nem kértek senkitől, de lopott marha nem juthatott a
                            birtok közelébe...</p>
				<p>...Már ki volt tűzve Ronny és Virginia esküvője, mikor egy este Owen
                            kiáltott be a házba:</p>
				<p>- Ronny! Egy régi ismerősöd keres. Azt mondja, hogy ő a Nagybőgő.</p>
				<p>Csakugyan ő volt! Messzi útról jött, az látszott poros, nedves lován.</p>
				<p>Odalépett a volt intézőjéhez és kezet nyújtott. Ronny egy másodpercig
                            habozott, azután derekasan megrázta.</p>
				<p>- Csak azért jöttem, hogy megmondjam magának, Ronny: nem kell
                            szégyenkeznie, ha egyszer megfordul Winstonban. Az emberek mostanában
                            sokat beszélnek magáról.</p>
				<p>- Mi a fene... - csodálkozott Ronny.</p>
				<p>- Így van. Elsie Harrison nemrégen meghalt Denverben. És halála előtt
                            vallomást tett, amit kérésére eljuttattak Winstonba. Nyomta a
                            lelkiismeretét, hát nem bírta elvinni magával a sírba a titkot. Ő lőtte
                            le hátulról Teddy Backet, a Martins erdejében.</p>
				<p>Ronny keservesen ráncolódó arccal, összehúzott szemmel bámult néhány
                            másodpercig a távoli hegycsúcs felé, ahol éppen hunyó piros fénnyel
                            búcsúzott a nap, egy felhővel csipkézett, hófödte csúcs mögé...</p>
				<p>Sok-sok keserűség fogta meg erős marokkal a torkát, sok elviselhetetlen
                            megaláztatás, sérelem, szomorúság, harc és kín...</p>
				<p>Ámult emberek csoportja fogta körül Nagybőgőt, ezt a különös hírnököt,
                            aki Winstonból idáig jött vágtatva, hogy elhozza a hírt...</p>
				<p>- Gyere be, Nagybőgő és pihend ki magad...</p>
				<p>- Azt is megmondta Elsie Harrison, hogy maga látta őt a helyszínen és
                            beszélt vele...</p>
				<p>Csend...</p>
				<p>- Igazat mondott.</p>
				<p>- És nem adta kis azt a leányt, akit nem is szeretett...</p>
				<p>Ismét hallgattak...</p>
				<p>- Igen... Mikor odaértem a találkozóra - mondta színtelen hangon Ronny -,
                            Teddy már ott volt. Felálltunk egymással szemben és megállapodtunk
                            abban, hogy mindketten tízig számolunk hangosan... Akkor lövünk...
                            Nyolcnál lehettünk, amikor a bokrok közül egy revolver dörrent, és Teddy
                            arcra bukott. Elsie volt. Rémülten kuporgott ott... Eljött, mert félt,
                            hogy Teddy végez velem, és izgalmában, rettegésében szinte öntudatlanul
                            tüzelt...</p>
				<p>Virginia nyitott szájjal állt Ronny mellett és görcsösen kapaszkodott a
                            karjába. A többiek is ámultan hallgattak. Ronny megsimította a
                            homlokát...</p>
				<p>- Rábeszéltem, hogy menjen el azonnal... Még nem tudhattam, hogy a
                            nyomozás eredménytelen lesz... illetve, hogy rám terelődik a gyanú...
                            Megmondtam neki, hogy ha szeretném, most már akkor sem tudnék többé a
                            közelében maradni... És végül ellovagolt... Csak akkor jutott eszembe,
                            hogy én is gyanúba keveredhetem... Így történt...</p>
				<p>A nap közben leszállt, és csak pasztellszín visszfények derengtek még a
                            csúcsok felett.</p>
				<p>- Sokat szenvedhettél... - mondta Owen. - És belátom, hogy erősebb vagy
                            nálam... Én nem bírtam volna elviselni, hogy mindenki orgyilkosnak
                            higgyen...</p>
				<p>- Nem mindenki hitt annak - felelte mosolyogva Ronny, és átkarolta
                            Virginia vállát...</p>
				<p>A Rocky Mountains portalan, tiszta levegőjén keresztül csodálatos fénnyel
                            ragyogtak a csillagok. Az augusztusi este gyors lehűlése hirtelen
                            légáramlással suhant át a fák között...</p>
				<p>- Köszönöm, Nagybőgő, hogy eljöttél ezért ide.</p>
				<p>- Én is bántottam magát, Ronny. És a többiek is mind nagyon sajnálják
                            Winstonban, hogy boldogtalanná tették.</p>
				<p>- Mondd meg nekik, hogy most először életemben nagyon boldog vagyok, és
                            ezt éppen a winstoniaknak köszönhetem, akik elüldöztek...</p>
				<p>És még szorosabban fogta át Virginia vállát.</p>
				<p>Száz éve nem volt ilyen megbékélt, derűs és tiszta este a Colorado
                            fennsíkján...</p>
			</div>
		</body>
	</text>
</TEI>