<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU02151" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>
                    Mátyás király
                </title>
				<author ref="viaf:61561938">Harsányi Zsolt (1887-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">91056</measure>
				<measure unit="pages">202</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>
                      Mátyás király
                    </title>
					<date>2004-10-20</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/02100/02151/"/>
					<respStmt>
						<resp>Original Electronic Edition</resp>
						<name>Sándor János</name>
						<name>Bagai Péterné</name>
						<name>Szabolcsi József</name>
					</respStmt>
				</bibl>
				<bibl type="printSource">
					<title>Mátyás Király</title>
					<author>Harsányi Zsolt</author>
					<pubPlace>Budapest</pubPlace>
					<publisher>Singer és Wolfner</publisher>
					<date>1940</date>
					<ref target="https://mek.oszk.hu/02100/02151/"/>
				</bibl>
				<bibl type="firstEdition">
					<title>Mátyás király</title>
					<author>Harsányi Zsolt</author>
					<date>1932</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-17"/>
		</revisionDesc>
	</teiHeader>
	<text>
		<body>
			<div type="chapter">
				<head>
                  I.
                </head>
				<p>Csak úgy falta a betűket, úgyszólván bosszúságot érzett, hogy gyorsabban olvasni
                    már nem lehet. Mikor fordítani kellett, haragudott a lapozáshoz szükséges
                    időveszteségért. Mert a disznóbőrbe kötött könyv oldalairól bámulatos kép tárult
                    eléje: havas ormok szakadékai között özönlő fegyveres sereg, kardtól és
                    páncéltól csörömpölő emberek sokasága és ezek között a jeges talajon szuszogva
                    kapaszkodó csodálatos elefántok.</p>
				<p>- Matykó, hol vagy? Szólalj már, gyermek!</p>
				<p>Anyjának hangja a fülébe ért ugyan az udvar felől, de tudatába csak félig-meddig.
                    Engedelmeskedő ösztönét legyőzte a bámulatos olvasmány vágya. Meg sem moccant,
                    pedig jól esett volna fészkelődnie egyet. Ez a búvóhely, amelyet a páncélkovács
                    lomtárában talált magának, nem volt valami kényelmes; valami vaspánt zsibbasztó
                    fájdalommal nyomta a hátát, amint ott ülve kucorgott a vastag fal kis ablakszeme
                    alatt. De ha megmozdult volna, akkor már fel is kelt volna és engedelmesen
                    szaladt volna ki anyjához. Inkább sajgó háttal olvasott tovább Hannibálról, az
                    afrikai vezérről, mesélt a latin könyv kézzelírott szövege. És Hannibáltól nem
                    lehetett megválni. Lüktetően izgalmas volt az, ahogy embereit és állatait
                    átkényszerítette rettentő erejével az Alpokon.</p>
				<p>- Vidisne parvulum egregium?</p>
				<p>Ez is az udvar felől hangzott, nevelője mélyen dörgő hangján. Valakit latinul
                    kérdezett a nevelő, hogy látták-e a kis egregiust. Ez a címzés járt latin
                    nyelven Mátyásnak, a magyar kormányzó fiának. És a latin szónak sikerült, ami a
                    magyar szónak nem sikerült: behatolt a fiú tudatába. Kedvetlenül felkászolódott.
                    Most vette észre, hogy fél lába egészen elzsibbadt. Sántikálva mászott keresztül
                    a kiselejtezett pajzsok és halomba dobott egyéb vasholmi között.</p>
				<p>Az udvari árkádok egyik kőrózsás nyílásában látta meg anyját. A szikár, egyenes
                    tartású asszony szigorú szeme rászegeződött.</p>
				<p>- Mi lészen az tanulással, úrfi?</p>
				<p>A gyerek nem szólt. Úgy követte a csuklyáskámzsájú nevelőt, mint aki most ébredt
                    álmából. Szemében még ott tündökölt a havon botorkáló elefántok meséjének képe.
                    És Hannibált képzelte maga elé. Vajon melyik volt nagyobb vezér: Hannibál, vagy
                    az ő nagyszerű apja?</p>
				<p>Felmentek a lépcsőn az első kontignációra. A nevelő szerzetesi fapapucsa keményen
                    csattogott a kőkockákon. Mély csend volt különben, mozdulatlan augusztusi
                    délután csendje. Bivalyos jobbágyok kósza kiáltozása és méhzümmögés érkezett a
                    nyitott ablakokon át a Cserna mély völgye felől. A László szobáján mentek
                    keresztül s itt a gyerek a mindennap megismétlődő vággyal pillantott egy ládára.
                    Mert tudta, hogy többek között mi van abban: az az aranysarkantyú, amelyet
                    László a lovaggá ütéskor kapott apjoktól. S mint minden alkalommal, ha a
                    szekrényre pillantott, most is forró vágy fogta el, hogy mennél hamarabb felnőtt
                    legyen ő is. Bezzeg László már férfiúnak számít, már tizennyolc éves, őneki még
                    hét hosszú esztendőt kell várnia, míg annyi lesz.</p>
				<p>A nevelő, mikor az ő szobájába értek és szótlanul helyet foglaltak egymással
                    szemközt a kecskelábú faragott asztal mellett, elvette tőle a Liviust és helyébe
                    másik írott könyvet tett elé. Nagy, bütykös ujja volt a nevelőnek és ez az ujj a
                    szöveg egy helyére mutatott. “Eleozzer keormedeth meghthiztychad. Azwthaan
                    kezedeth megh mossad. Leghottan mongy benediciteth. Azwtaan ykessen le
                    ewlly.”</p>
				<p>- Először körmödet megtisztítsad, - olvasta ő hangosan, - azután kezedet
                    megmossad, legottan mondj “benedicite”-t azután ékesen leülj...</p>
				<p>Az asztali illendőségre vonatkozó tanítással kezdődik a lecke. Ő olvasta
                    engedelmesen, de figyelme másutt kalandozott. Az elefántos Hannibál nem ment ki
                    a fejéből és ő önkéntelenül apjával vetette össze. Általában akármilyen hősről
                    olvasott, vagy hallott, azt forró féltékenységgel mindjárt az imádott apa mellé
                    állította. És mindig apja lett a képzeletében támadt vetélkedés győztese.
                    Hunyadi János nagyobb volt, mint Caesar. Hunyadi János nagyobb volt, mint a
                    legendás Cid. Hunyadi János nagyobb volt, mint Nagy Sándor, Epaminondas, Roland,
                    mint akárki.</p>
				<p>- Figyelmezzünk! - szólott a szerzetes dörgő hangja.</p>
				<p>Ő észbekapott és a szövegre tekintett elméjével is, nemcsak a szemével. “Wydwal
                    egyeel. Elsoe az taalba ne nywlly. Azthalra ne koenyeokeollyeel. Karjaidath ys
                    ky ne theryesszed.”</p>
				<p>- Ujjaidval egyél, - folytatta élénkebben, - karjaidat is ki ne terjesszed...</p>
				<p>... Mert például Nagy Sándor, igaz, az egész világot meghódította. De majd
                    meghódítja egész biztosan apja is. A törököt mindig megveri. Ha foglyul esik is,
                    mint három esztendővel ezelőtt a Rigómezőn, megint csak kiszabadul. És hiába
                    ölik meg a törökök magát a királyt is, mint hét évvel ezelőtt a várnai csatában,
                    az ő apját nem tudják elpusztítani. Mert ő a Kormányzó Magyarországon,
                    mindenkinek ő parancsol. Majd király is lesz. Aztán megver mindenféle ellenséges
                    nációt, mindenkit megver és a világ ura lesz. Nagyobb, mint Nagy Sándor. László,
                    meg ő pedig királyfiak lesznek.</p>
				<p>- Úrfi, úrfi!</p>
				<p>“Ynnya akarwaan zaadath megh kennyed. Nem kezedwel hanem kezkeneowel. Raagotth
                    kinyeret taalba esmeegh ne maartz.”</p>
				<p>- Figyelmezek, reverende pater. Innya akarván szádat megkenjed, nem kezedvel,
                    hanem keszkenővel. Rágott kenyeret tálba esmég ne márts...</p>
				<p>Ezt a parancsot ugyan nem igen tartják meg a nagyok. Mihály bácsi, az édesanyja
                    testvérbátyja, bizony mindig úgy tesz, ha itt eszik Vajdahunyadon: nem az
                    ujjával tépi a kenyeret, hogy aztán illendősen a közös tálban megmártsa, hanem
                    először megmártja az egészet, harap belőle, megint megmártja, megint harap. Az
                    nagyon vitéz ember, Mihály bácsi. Roppant heves természetű, nem is képzelné
                    senki, hogy egy ilyen vékony emberbe mennyi szilaj harag fér. A csatában
                    bizonyosan seregestül hullanak előtte a pogányok, ha ezt a haragot nekiereszti.
                    A törökök nem is úgy hívják, hogy Szilágyi Mihály, hanem Karamihal, vagyis
                    fekete Mihály, mert olyan félelmesen fekete ábrázata van neki. Ugyanilyen fekete
                    másik nagybátyja is, Szilágyi László. De tulajdonképpen furcsa, hogy apja,
                    nagybátyjai és testvérbátyja a török szultán ellen harcolnak, hiszen a szultán
                    nekik atyjafiok. Nagyanyjának egy húgát portyázó törökök foglyul ejtették,
                    hazavitték Törökországba ott a gyönyörű szép leány a szultánnak, Murádnak lett a
                    felesége és így anyja a mostani szultánnak, Mohamednek. Tehát Hunyadi János és a
                    szultán, ahogy ezt szüleitől nem egyszer hallotta, unokatestvérek. Miért
                    viaskodnak egymás ellen? Természetesen a vallás miatt. A szultán nem hiszi a
                    Jézus Krisztust, hanem istentelen pogány, éppen ezért kell irtani, ahogy
                    lehet...</p>
				<p>- Úrfi, úrfi, ne késztessen szólnom kormányzóné asszonyunknak!</p>
				<p>“Orraydoth ne aasd. Nem keerdethwin wesztegy.”</p>
				<p>- Igenis. Orraidot ne ásd. Nem kérdetvén, vesztegj!...</p>
				<p>Jajjaj, ez nagyon nehéz parancs. Roppant nehéz annak veszteg maradni, aki száz
                    dolgot szeretne megtudakolni a nagyoktól, de nem szólhat, mert még gyerek, és
                    nem kérdezik. A különféle vallásokról például számtalan érdekes tudnivaló van.
                    Milyen furcsa emberek azok a huszita csehek, akiket utraquistáknak is neveznek,
                    mert két szín alatt áldoznak, nem elégszenek meg a szent ostyával, hanem bort
                    is isznak kehelyből, ezért az a nevök is van, hogy kelyhesek. Aztán a görög
                    vallásúak is milyen különösek, akik katolikusok ugyan, mégsem hallgatnak a
                    pápára. Nagyon sok szó esett erről három esztendeje, mikor Lászlóval
                    eljegyeztették Ulriknak, a cillii grófnak, Erzsébet leányát. A kisleány nem
                    pápista, mert az anyja vallását követte, az pedig Brankovics szerb fejedelem
                    leánya. Ulrik gróf vallástalan, misekerülő ember, nem törődött a leánya
                    vallásával. Hej, mennyi hosszú vitatkozás esett erről a Hunyadi-családban. De
                    aztán vége szakasztódott a sok vitának, mert a Hunyadi-család megint
                    összekülönbözött a gonosz Ulrik gróffal és tavaly Miklós pápa a László
                    eljegyzését leghatalmasabb szavával felbontotta.</p>
				<p>- Ejnye, úrfi, ejnye!</p>
				<p>- Ne bosszonkodjék, reverende, immáron figyelmezni fogok.</p>
				<p>“Mykor elegeth ewtteel fel kelly. Kezeydet esmeegh megh mosd. Istennek haalaat
                    aggy.”</p>
				<p>Nagyot sóhajtott a fiú. Valóban hálát adott Istennek, mert ezt a tanítási tárgyat
                    nagyon unta. Ha rajta állott volna, folyton csak történelmet tanul. Latint is,
                    görögöt is, németet is, olaszt is szívesen, de leginkább történelmet. Azonban a
                    nevelő nem ismerte a tréfát, szigorúan ragaszkodott ahhoz a tanulási rendhez,
                    amelyet még László számára dolgozott ki a jó Szanocki Gergely szerzetes, azóta
                    már lembergi érsek. Abban a rendben pedig a történelemnek nem jutott több hely,
                    mint a földrajznak, vagy számolásnak. László nagyon hanyagul tanult annakidején.
                    Folyton apjok példájára hivatkozott, aki illiterátus ember volt, még latinul sem
                    tudott, mégis Európa legnagyobb vitéze tudott lenni. Még a kormányzói esküformát
                    is magyarra kellett neki lefordítani, hogy az esküt az országgyűlés előtt
                    letehesse. A történelmet annál jobban tudta ő is. Igen kevés időt töltött ugyan
                    otthon, a régi kolozsvári évek alatt is és most Hunyadvárában is, de ha
                    megülhetett egy kevés ideig családja körében, mindig magyar történelemről
                    beszélgetett a két fiúval. Főként a koronát magyarázta nekik, Szent István
                    koronáját, amelyet a bölcs országalapító király a pápával adatott magának és nem
                    a német-római császárral, mert országát szabadnak és függetlennek akarta tudni a
                    németek előtt meghajló hűbéres nációk között. Később méltatlan királyok jöttek,
                    Salamon és Péter, akik a velök elégedetlen nemzet ellen anémethez szaladtak
                    segítségért és felkínálták a segítség árául Magyarország függetlenségét. Ezért
                    feni a fogát Habsburgi Rudolf óta minden német uralkodó Magyarországra. Mint
                    most is a kapzsi, gyűlöletes Fridrik, aki megkaparította mind a szent koronát,
                    mind a gyermek V. Lászlót, és kezében tartván a magyarok királyát is, koronáját
                    is, nyilván minden módon ravaszkodik, hogy valahogyan a magyarok nyakára üljön.
                    A kormányzó, ha ehhez a ponthoz ért fiai oktatásában, mindig nagyon felindult.
                    Szikrázott a szeme, még az asztalra is ütött öklével és azt mondta, hogy ebura
                    fakó.</p>
				<p>- Ebbül ma sem lészen tanulás, - szólt fejcsóválva a nevelő, - immár látván
                    látom.</p>
				<p>Mátyás ekkor eszmélt rá, hogy nyitott olasz könyv fekszik előtte, de úgy
                    elgondolkozott, hogy eddig észre sem vette a könyvet. Reménykedve, várakozva
                    tekintett a szerzetesre, s mikor az felállott, boldogan ugrott fel ő is.</p>
				<p>- Odvarra vajjon mehetök-é?</p>
				<p>- Lehet, - bólintott a szerzetes, - pótoljuk az mulasztottat estebédnek
                    előtte.</p>
				<p>A fiú nagy robajjal futott ki a szobából. Le a lépcsőn, ki az udvarra.</p>
				<p>- Hajhó, - kiáltotta az udvaron futtában, - Harám, hamar, hamar az
                    Többsincset!</p>
				<p>Harám, a török fogolyból hunyadi lovásszá keresztelt szerecsen, már vigyorgó
                    pofával fogadta a fiút. Fehér foga csak úgy világított orcájából. Serényen
                    oldotta le a kötőfékről Többsincset, a kis pejkancát és kezdte kantározni. A
                    lovacska boldogan tapogott, megismerte gazdája hangját, prüsszentő röhögés tört
                    ki orrlyukain, Harám csak üggyel-bajjal tudta a kapkodó lófejet szerszámba
                    szerezni. Mátyás maga hozta a két nyerget, egyiket magának, másikat a
                    lovásznak.</p>
				<p>És már ügettek is kifelé, visszhangosan kocogva a kaputorony boltíves
                    alagútjában. A nagy kapu nyílásán túl, amelynek nehéz, megvasalt tölgyszárnyai
                    most zárva állottak, a paták hangja gerendásan dobogóvá lett: a várárok felett
                    haladtak keresztül, a rovátkás korlátú hídon, végül pedig földes talajra
                    jutottak a lólábak.</p>
				<p>- Hajhó, - kiáltott megint a fiú.</p>
				<p>A kis pejkanca megugrott és egyszerre nekinyúlt a hosszú vágtának. Mögötte
                    mértéktartóan futott a Harám jóval nagyobb fekete ménje. A fiú vállig érő
                    zsemlyeszőke haját lobogtatta a rohanás szele, mert csak úgy hajadonfőtt ült
                    lóra. Széles mellét nekifeszítette a levegőnek, derekát boldogan
                    kiegyenesítette. Lóháton jóval magasabbnak érezte magát, mint gyalog. A
                    nyugvásnak induló nap rézsútosan, vakítóan sütött, a száguldás mellett kóválygó
                    fecskék csaptak el. A nyargalást elmondhatatlanul élvezte a gyerek. Tudta, hogy
                    igen jól lovagol. Sőt tudta, hogy bátyjánál is jobban üli a lovat. Hasonló korú
                    játszópajtásai, a vári tisztek fiai, vagy Hunyadra látogató rokongyerekek,
                    Csolnokosi-fiúk, Geréb-fiúk, Pongrácz-fiúk, Bodó-fiúk között egy sem akadt, aki
                    lovaglás dolgában csak nyomába is léphetet volna. De a megeresztett kantár
                    szilaj örömének ürömcsepp volt a fenekén. Mit ér mindez, ha nem állhat ki
                    tornára? Ha nem rúgtathat előreszegezett kopjarúddal, a páncélos ellenfélnek,
                    hogy kivesse azt a nyeregből, mialatt porzik mögötte a föld? A boldog László
                    annyit lovagolhat a tornán, amennyit akar. Sőt apja mellett már csatában is
                    volt, már sebet is hozott haza. De ő csak tizenegy esztendős és még páncélja
                    sincsen.</p>
				<p>A füle mellett elsüvítő levegő ekkor valami hangot sejtett hirtelen. Meglepetve
                    fogta vissza lovát és csettintett neki. A kis kanca előre feszítette első lábait
                    és olyan egyszerre állt meg, hogy más lovas keresztülesett volna a nyakán.
                    Mátyás, mialatt a lovász viharzóan vágtatott el mellette, erősen figyelt.
                    Csakugyan nem csalódott: a kaputoronyban szólt az őr kürtje. Szíve dobogni
                    kezdett. Még jobban figyelt, hogy megértse az érchangú jelet. És egyszerre
                    felkiáltott:</p>
				<p>- Lackó! Lackó érkezik!</p>
				<p>Megfordította a lovat, amely hátsó lábain táncolva engedelmeskedett, aztán megint
                    nekinyúlt a vágtának. Harám nemsokára utolérte. Ellenkező irányban vágtattak
                    most már. A vár mellett elhaladván, látták megjelenni a könyöklőkön a
                    nyüzsgésnek indult várnépet. Aztán a vár alatt továbbvágtattak a Cserna mentén,
                    a dévai-úton. Nemsokára felbukkant az érkező csapat. Bátyja jött nagyon
                    messziről, Budáról, “tizenhat lónyi csatával”, vagyis tizenhat lovasból álló
                    kísérettel és poggyászszerekkel. Ott poroszkált az élen a kormányzó nagyobbik
                    fia: Vajdafi László, ahogy az országban közönségesen nevezték. Páncélja pirosan
                    csillogott, ahogy bal felől rásugárzott az alkonyi napfény.</p>
				<p>A kisebbik fiú ügyes kanyarral odafordította a lovat bátyja mellé. Az feltolta a
                    sisakrostélyt, ábrázata örvendezően tűnt elé a vaskosárból.</p>
				<p>- Ejszen, nagyot futtál, Matykó!</p>
				<p>- Isten hozott, Lackó. Apánk nem jöve?</p>
				<p>- Jaj, dehogy jöve, igen komoly dolgokban Budán múlat. Anyánk jól vagyon?</p>
				<p>- Jól. Immár ugyan vár tégedöt.</p>
				<p>Lépésben haladtak most már egymás mellett, mögöttük a tizenhat páncél ízei a
                    lólépések ütemére csörömpöltek, és sikoltva nyikorogtak a málhás szekerek
                    kerekei. A kaputornyon meglebbent a zászló, amelyet most húztak fel a fiatal
                    gazda érkezésére. A két testvér beszélgetett. Egyenetlenül, ahogy mindig
                    szoktak: a kisebbik minduntalan nagyoknak való országos ügyeket kérdezgetett, a
                    nagyobbik pedig enyhe mosollyal, elhárítóan felelt a kérdésekre és
                    kisgyerekeknek való tárgyakat kezdegetett. S ahogy mindig történt közöttük, a
                    nagyobbik fiú felnőtt felsőbbségétől leverten türelmetlen lett a kisebbik. De a
                    felvonóhídon egyszerre kedve szökkent. Mert bátyja így szólt hozzá:</p>
				<p>- Mastan immár örvendezz jonhodban, mert ugyan nagy valamit hozék.</p>
				<p>- Jaj, mit vajjon?</p>
				<p>- Meglásd, mikoron lerakodunk.</p>
				<p>És öccse hiába faggatta, csak nevetett. Nézte szeretettel teljesen a kicsit és
                    csak nevetett. Kedve tellett benne, hogy nagyoskodva izgassa. Mátyás
                    türelmetlenül ugrott lóról a kaputornyon túl a várudvaron, ahol anyjok várta
                    őket. De most meg éppen kevéssé törődtek vele. Felsiettek a kontignációba, reá
                    ügyet sem vetettek, ő izgatottan lebzselt a szekerek körül, amelyeknek
                    vászonborítását most kezdték bontogatni.</p>
				<p>- Ha Jézust esmérsz, Gergő, - szólt az egyik katonára, - megmondjad, mit
                    hoztatok.</p>
				<p>Az kis szünetet tartott, hogy a válasz hatása még nagyobb legyen, aztán kibökte a
                    titkot:</p>
				<p>- Kis páncélt te kegyelmednek.</p>
				<p>A gyerek belesápadt a boldog izgalomba, de szertelen örömét leplezni igyekezett.
                    Eszmélő kora óta erős érzéke volt ehhez, hogy másokkal szemben megtartsa
                    méltóságát. Kivált a vár cselédjeivel szemben. Ezért lenyelte azt a vágyát, hogy
                    mindenekelőtt az ő páncélját keressék elő a málhából. De azért ott
                    csetlett-botlott a bontogató, rakosgató, hordogató emberek között és sehogy sem
                    tudta, mit csináljon. Mert az ajándékot, ezt érezte, csak Lászlótól volt szabad
                    megtudnia. Ha pedig most Lászlót megkeresi, elmulasztja itt azt a pillanatot,
                    mikor a sóvárogva vágyott páncél kikerül valamelyik szekér rakományából. Végre
                    döntött. Felszaladt a lépcsőn. Bár még az utolsó fokról visszanézett, hátha
                    éppen akkor kerül elé a varázslatos ajándék. Sőt felérkezvén az emeletre, az
                    egyik ablakon letekintett, mielőtt bátyját megkeresi.</p>
				<p>Ott voltak anyja és bátyja, ahol sejtette őket: a kancellárián. Főbenjáró ügyeket
                    tárgyalhattak a várnagy és Szapolyai jószágigazgató társaságában, mert a csukott
                    ajtó mögül élénk beszélgetés zaja hallszott ki. Habozott még kissé, aztán
                    megnyomta a vaskilincset. László hevesen magyarázott éppen:</p>
				<p>- Kit Ujlakiékval s Garáékval köttünk, az egyesség nem ezt mondja... Mit akarsz,
                    Matykó?</p>
				<p>A fiú hallgatott. De vágyó arcán jól olvashatott a bátyja. Anyjokra nézett és
                    elnevette magát.</p>
				<p>- Ez fickó, immáron tudja, mit hoztam nekije. Jól vagyon, Matykó, páncélodat
                    elkérhedd.</p>
				<p>- Igen, de legottan fel is vészem. És jöszte bajt vijni vélem.</p>
				<p>- Én? Véled? No, szép leszen az. Jól vagyon, izenjél szót majd.</p>
				<p>Mátyás már csapta is be az ajtót és rohant vissza az udvarra. Most már másképpen
                    beszélt.</p>
				<p>- Hé, emberek! Az páncélomat legközelebb! Bátyám uram rendeli!</p>
				<p>Két zsoldos ember mindjárt abbahagyta, amivel foglalatoskodott:
                    ruhaposztó-göngyölegek lerakását. Nekiálltak egy eddig megbontatlan szekérnek és
                    fejteni kezdték vászonborítását. Nemsokára előkerült a nagy ajándék. Darabjait
                    gyolcscsomagolásból kellett kiszedni. Itt volt minden, sisaktól a sodronyos
                    saruig, mindegyik darab mérete kisgyereknek való.</p>
				<p>- Gergő, - mondta a boldogságtól elszoruló torokkal, - ezt legottan felvészem.
                    Fogjadd egyebjét, hozzadsza!</p>
				<p>Maga a mellvértet, meg a sisakot fogta és szaladvást indult a földszinti
                    páncélterem felé. Jókora helyiség volt ez, benne faállványokra aggatott teljes
                    vértek sorakoztak, mint megannyi néma vitézek. A falakba vert kampókon
                    vízszintesen sorakoztak a dárdák, valóságos sűrű rácsot alkotva. Bakokra rakva
                    szúróshomlokú lóvértek sorakoztak a másik oldalon. És ezoldalt a falon
                    megszámlálhatatlan kard: görbe török szablyáktól kezdve a meglepő nagyságú
                    kétkezes, vagy másfélkezes pallosokig, amelyek pengéjén vályú húzódott
                    végig.</p>
				<p>Nemcsak Gergő jött be az úrfi után, hanem a fegyveres cselédek közül többen is,
                    mintegy hízelegni a nagy esetnél való jelenlétökkel. A gyerek lámpalázasan
                    öltötte fel először az alsó darabokat, két ember is segített neki. Eleget látta
                    már, hogy apja és bátyja hogyan bajlódnak a sok eldugott bőrszíj
                    összekapcsolásán, de most, hogy maga csinálta ugyanezt, az egész dolog, egészen
                    újnak tűnt fel előtte. Ültében magasra tartotta fél lábát, amelyen már rajta
                    volt az acélsaru. Kedvetelten szemlélte a gyíkfarok módjára elkeskenyülő
                    saru-orrot. Aztán másik lábát is acélsaruba dugta. Lábszárán serény kezek
                    fűzögették a vért alatti kapcsos szíjakat. Aztán a mellvértet adták rá, s ő
                    boldogan tapintotta meg a jobbmellből kiálló kampót. Jól tudta, mirevaló az.
                    Szíjazták, kapcsolták. Most a sisakra került a sor. Türelmetlenül várta, hogy a
                    mellvérthez erősítsék a szabályozható csavarokkal, mert próbálgatni akarta a
                    sisakrostélyt. Csakhogy ezen a sisakon nem volt rostély. Előtte csucsorított
                    békaszájú arcot mutatott ez a sisak, kereszthasadékán vékonyan lehetett kilátni
                    a külső világra. Végül jött a sodronyhálós, belül bőrrel bélelt kesztyű.</p>
				<p>Néhány lépést tett, járni próbált. A vasöltözet hősies zörgése boldogsággal
                    töltötte el. De ugyanakkor csodálkozott rajta, hogy mekkora súlya van mindannak,
                    amit magán hord. A vért mintha a talajba igyekezett volna süppeszteni lábát. És
                    érezte, hogy válla izmait az állandó súlyhordozáshoz kell igazítania. Némán
                    kinyújtotta kezét: odaadták lándzsáját. Szép hosszú lándzsa volt, bajvíváshoz
                    való. Csavarodó kék-piros színekkel festett pózna, vasvégű. Hegye azonban tompa:
                    a lecsapott hegy területe előírás szerint dénár-nagyságú. És végül a pajzs, a
                    gyönyörű címeres pajzs, rajta a Hunyadi-holló.</p>
				<p>- Lóvértet nem hoztatok?</p>
				<p>- Vagyon az várban elegendő.</p>
				<p>A cselédek alázatosan dicsérték a szép lovagi páncélt, formáját, verését,
                    csiszolását. A fiú csörögve lépegetett közöttük és a lándzsát próbálgatta a
                    mellkampóba akasztani. Egyszerre elkiáltotta magát:</p>
				<p>- Lovat vértözzetök, de nem Többsincset, hanem bátyám uraméból. És valaki
                    iramodjék az kancelláriába, jönne tüstént bátyám uram.</p>
				<p>Lászlóra jó soká kellett várakozni. A gyerek minduntalan feltekintett az égre:
                    lesz-e még elég világosság. Mert már alkonyodott, az épület már elfedte a napot.
                    De jó időbe tartott, amíg a lovat elévezették. Alacsony nyerge volt annak,
                    magyar módra, hogy ne lehessen a magas kápába kapaszkodni, mint a német lovagok
                    szokták. S a ló is kisebb, mint általában a harci mének. Mégsem érte fel jobb
                    lába a kengyelt. És a páncélsaru fityegően hosszú vége is beleakadozott a
                    kengyelbe. Két markos ember nagy lendülettel nyeregbe tolta végül az úrfit.
                    Oldalt két ember a László várakozó lovának szárát tartotta.</p>
				<p>Mátyás jól megmarkolta a lándzsát és térdbe akarta fogni a lovat. De kurta térdei
                    számára túl széles volt a ló. Sóhajtott haragjában, hogy miért kicsi még. Aztán
                    mégis csak nekiugratott, előre szegezett lándzsával az udvarnak, hogy lássa,
                    hogyan megy ez. Fordult egyet-kettőt, roppant tetszett neki az egész. A kőlábak
                    mentén összeverődött cselédek sokasága szegélyezte már az udvart.</p>
				<p>Végre jött László. Ó, milyen irigylésre méltóan hanyag mozdulattal csapta le
                    rostélyát, milyen pehelykönnyen dobta nyeregbe páncélos testét a cselédek
                    segítségével, milyen természetes és avatott módon nyúlt a lándzsáért a csatlósok
                    felé, milyen egyszerre kapta balkézbe a pajzsát.</p>
				<p>Egymáshoz lovagoltak. Zárt sisakon keresztül beszélgetett a két páncélos testvér,
                    a tizennyolc éves Hunyadi a tizenegy éves Hunyadival.</p>
				<p>- Valóságosan bajt akarsz-é vijni, te gyerek?</p>
				<p>- Azt, azt, igen!</p>
				<p>- De karodot ha eltöröd, magadra vess.</p>
				<p>- Igen, igen, jó, csak immár kezdjük.</p>
				<p>De nem ment ez ilyen gyorsan. László végignézte öccsét, egészen közel faroltatta
                    hozzá alovát, aztán sodronykesztyűs tenyerével a gyerek vállára csapott. És
                    Mátyás azt érezte, hogy ami eddig kényelmetlen volt rajta, azt ez a szakértő
                    kézütés kényelmesre csapta. Aztán a lovon igazított valamit László. Majd pedig a
                    várva-várt gyakorlati összecsapás helyett elméleti magyarázatba kezdett. Mert
                    sok mindenféle oka-foka van a tornának. Ott kezdődik az egész, hogy a nyeregben
                    ülő lovag testtartása egészen más, mint a rendes lovaglásnál. Ezt a leszegett
                    vállal, erősen figyelő tekintettel, mélyen előrehajlott testtartást soká, soká
                    kell gyakorolni. Aztán nagy a sora a lándzsa tartásának is. Hajszálnyi
                    távolságokon múlik, hogy a szorító marok mennyire van elfordulva. Egy
                    gondolatnyival mélyebben markol az ember, már elromlott minden és
                    összecsapáskor a saját lándzsája erejétől ő maga dől hanyatt ahelyett, hogy
                    ellenfelét vetné ki a nyeregből. Az már nagy haladás, mikor arról van szó a
                    tornatanulásnál, hogy ki kell ismerni az ellenfelet. Van, akit homlokon kell
                    célozni a lándzsaheggyel, van, akit mellen. Aztán hogyan kell esni, ha már érzi
                    az ember, hogy esik, mert aki ügyesen tud esni, annak keze-lába nem törik, nyaka
                    sem.</p>
				<p>Mátyás tisztelettel hallgatta a hosszú oktatást, de nagyon unta.</p>
				<p>- Nem kezdjük hát?</p>
				<p>- Várhass, golyhó. Melly módit csináljuk, sem tudatik még.</p>
				<p>- Mert sokféle nagyon a torna formája. Például van a nápolyi forma. Ennél az
                    egyik vívó megáll, a másik nekirohan és igyekszik kivetni, aztán a másik áll meg
                    és az első rohan neki, végül egyszerre rohannak egymásnak. De ehhez magasabb
                    nyereg dukál és hosszabb lándzsa. Viszont van a magyar forma, kurtább
                    lándzsával, együttes kezdéssel, nem vágtatva, hanem szigorúan ügetve.</p>
				<p>- Az nápolyit csináljuk, - szólt sóváran a fiú, - de egyszerre kezdjük.</p>
				<p>László kijelölte a két helyet. Kürtöst parancsolt a lépcső aljába. Három rövid
                    kürtjel, az utolsóra kell indulni. Mialatt így készülődtek, Mátyás véletlenül
                    felnézett az emeleti folyosóra. Ott látta anyját könyökölni, három nőcseléd és a
                    nevelő mellette. A fiú rögtön ott hagyta bátyját és az udvar közepére ügetett.
                    Meg akarta mutatni, hogy jól tudja a lovagi köszöntést. Magasra tartott
                    lándzsával üdvözölte az anyát. Az nevetett és keszkenőt lobogtatott feléje.</p>
				<p>- Jól vagyon, Matykó, - kiáltotta le, - ne hadd magadot!</p>
				<p>A két lovag odaügetett az udvar két végébe, ki-ki a helyére. Akkor László intett
                    a kürtösnek. Mátyás megmarkolta a lándzsát, úgy, ahogy bátyja mutatta. A szíve
                    erősen dobogott. Mélyen előre hajlott a nyeregben és bátyja homlokának célozta a
                    fegyver végét. A kürt megszólalt. Három kurta hangot adott. A harmadikra a fiú
                    megindult. A tornára iskolázott ló úgy nekiiramodott, mint a förgeteg. Mátyás a
                    sisaknyíláson át élesen figyelte a szemközt rohanva közeledő alak fejét és a
                    lándzsavéget. Gondolkozni nem is ért rá, egy szempillantás alatt egymáshoz
                    értek. A következő pillanatban már látta, hogy lándzsája az ürességbe szalad a
                    László elhajló feje mellett, őt pedig rettenetesen zökkentő ütés éri. Már a
                    földön is hevert. Lova megállíthatatlanul rohant tovább a lendülettől. László
                    azonban már ott volt mellette. Föléje hajolt és talpra segítette. Cselédek
                    szaladtak oda.</p>
				<p>- Állj föl! Állj föl! Nyújtogassad karodot, lábadot, fejedöt, forgassad
                    erre-arra.</p>
				<p>A fiú szót fogadott. Cudarul nyilallott hátul a balválla, de meg nem mukkant
                    volna a világért sem. Körülnézett lova, lándzsája és pajzsa után. Lovát már
                    vezették, lándzsáját már nyújtották, s akkor látta, hogy pajzsán alapos
                    horpadást ütött a bátyja gerelye.</p>
				<p>- Hagyjad, - szólt László, - úgy szép az, ha mendnél több vagyon rajta.</p>
				<p>A gyerek felnézett anyjára. Az mozdulatlan könyökölt ott, ahol előbb. Nem mondott
                    sem dicsérő szót, sem gáncsolót. Mátyás tudta, hogy anyja akkor sem szólna, ha ő
                    a karját szegte volna. Itt volna már azóta segíteni, de mozdulatlan arccal.
                    Mióta csak emlékezett rá, ilyen összeszorított szájú, kemény asszonynak
                    tudta.</p>
				<p>Hogy anyja látta bukását, ez újabb próbálkozásra késztette. Intett az
                    odasereglett csatlósoknak, hogy segítsék lóra. Aztán bátyjának szólt:</p>
				<p>- Esmég.</p>
				<p>László sodronyos kezével lefelé vágott a levegőben. Ez igent jelentett az olyan
                    lovagnál, aki szólni lusta volt, bólintani pedig sisakosan nem tudott. De mikor
                    lóra dobta magát, mégis megszólalt László:</p>
				<p>- Mastan jól figyelmezz, gyermek: hogyan tudjál esni, példámon olvasd.</p>
				<p>Felálltak megint. A harmadik kürtszóra nekirohantak egymásnak. Mátyás feszült
                    figyelemmel célzott bátyja sisakjának homlokára. El is találta. A László
                    lándzsája elsiklott mellette. Maga László egyszerűen hátrasiklott a lóról,
                    mintha a paripát csak úgy kiengedte volna maga alól. Talpára esett, aztán térdre
                    ugyan, de pajzsára támaszkodva a következő pillanatban már lábra is pattant
                    megint. A győztes gyermek azonban sajgó fájdalmat érzett most már a jobb
                    vállában is: saját lándzsája, mikor célba talált, megrántotta.</p>
				<p>- Esmég, esmég, - könyörgött bátyjának, - az magyar módit hadd tapasztalnom.</p>
				<p>- Nem bánom, de csak egyetlenben egy rundára. Az pajzsokat letesszük.</p>
				<p>Most a kürtszóra ügetve csaptak egymásnak. Egészen más volt ez, mint az előbbi
                    mérkőzés: valóságos párbaj, mintha csak karddal vívták volna. László a pompás
                    mester felsőbbségével úgyszólván csak játszogatott. Lándzsája minduntalan
                    váratlan irányból döfött, és Mátyásnak alaposan tartania kellett magát a
                    nyeregben, pedig a döfések nyilván szándékosan gyengék voltak. A László lova
                    meglepő ügyességgel került-fordult, ficánkolt, valósággal tettlegesen, sőt
                    látható tűzzel részt vett a viaskodásban maga is. És Mátyás ámulva érezte maga
                    alatt, hogy az ő lova hasonlóképpen mérkőzik. A játék kifogyhatatlan
                    változatokkal járt, és ő a maga esze szerint, a kezdő gyámoltalan igyekezetével
                    próbálkozott támadni bátyját, de mindig elkésett egy gondolattal. A két lovas
                    állandóan körben forgott, a lovak hol hátráltak, hol ügyesen közelebb
                    szökkentek, lándzsanyelek hangos koppanással ütődtek össze, néha a páncélok
                    erősen csörömpöltek. Mátyás már jó sok döfést kapott, magában be kellett látnia,
                    hogyha bátyja komolyan akarta volna, ő már tízszer is elterült volna a földön.
                    Ekkor hirtelen azon vette magát észre, hogy László lándzsavége ravaszul
                    befurakodik az ő teste és nyerge közé. Védekezni próbált, de hiába volt minden,
                    csak a levegőben hadonászott a maga folyton elkéső fegyverével. László alája
                    feszítette a lándzsát és egyszerűen kifordította a nyeregből. Menthetetlenül
                    zuhant. De nem a földre: egy katona máris ott termett és zuhantában ügyesen
                    elkapta.</p>
				<p>László leugrott a lóról.</p>
				<p>- Dicső tornás lészen belőled, fiú. Hogy az lovat remekül megülöd, mindég
                    mondtam.</p>
				<p>A fiú elpirult a dicsérettől a sisak alatt. Hiszen az ország második leventéje
                    dicsérte meg, apjok után a legkülönb hírű. Gyorsan visszakapott még utoljára a
                    lóra, hogy lovagi köszöntéssel üdvözölje anyját.</p>
				<p>- Dicsérlek, Matykó, - kiáltott le a kormányzóné keszkenőt lengetve, - ebben még
                    nagy mester leéndesz, akárki meglássa.</p>
				<p>Mind a két válla cudarul fájt és most vette észre, hogy egyik bokáját is
                    megrántotta. De megkeményítette magát és legénykedve ment befelé!
                    Tulajdonképpen még órák hosszat elnyargalt volna így, ékes lovagi módon,
                    felnőtt-páncélosan, de közben sötétedett már. És tudta, hogy még tanulnia is
                    kell.</p>
				<p>A páncélteremben a fekete Harám vigyorogva segített lehámozni róla a vértet.
                    László azonmód vértesen ment vissza anyjához, szokása volt, hogy otthon is
                    gyakran magán tartotta a páncélt és csak étkezéshez vetette le, mert ezt jó
                    testgyakorlásnak vélte. Mátyás pedig megelégelte a sok súlyt magán hordani.
                    Most már kezdte látni, hogy mi minden apró megpróbáltatással jár a lovagi sor.
                    Tudta, hogy másnap erős izomláza lesz, de ennek örült, mert az izomláz
                    fájdalmában különös módon valami testi öröme tellett.</p>
				<p>Simon, a vár páncélkovácsa, vette gondjaiba a gyerek első vértjét. Kopogtatta,
                    nézegette, bólongatott hozzá.</p>
				<p>- Ez mán igen, - volt vélekedése a budai munkáról.</p>
				<p>Aztán kirakodott szerszámaihoz fordult. Volt ott olajos tégely, zsír, harapófogó,
                    bőrvágó olló, reszelő, verő, véső, csiszoláshoz való finom fövény, valóságos
                    céhbeli kiállítás. Mert ahogy a selyemzekét, meg a szattyáncsizmát megápolja és
                    rendbe teszi este a belső lakáj, ugyanúgy elfoglalkozik a vas-öltözettel a
                    páncélkovács. Mátyás nekifeszült, hogy ezt az érdekes műveletet végig fogja
                    nézni. De nem adatott meg neki ez a mulatság. A küszöbön megdördült a nevelő
                    hangja:</p>
				<p>- Megtérünk az grékus nyelvhez, úrfi!</p>
				<p>Végső pillantással elbúcsúzott szeretett páncéljától, aztán ment a grékus
                    nyelvhez. Sajogva sántikált fel a lépcsőn, mind a két válla kínosan fájt. S a
                    szobában, mikor a lecke céljából elhelyezkedett, minduntalan fészkelődnie
                    kellett. Akárhogy tartotta a vállát, mindenképpen fájt. Mégsem vetett rá sok
                    ügyet. Egész kicsiny korától kezdve mindig azt verte belé atyja, hogy a testi
                    fájdalmakat le kell nézni, a hidegtől és melegtől való szenvedéssel a méltó
                    ember nem törődik. Hagyta tehát fájni vállait és beleütvén a lúdtollat a nagy
                    fekete kalamáris bodzatentájába, írta a nevelő diktálása után cirkalmas görög
                    betűkkel: “Ó kszein, angeilon Lakedaimonioisz...” Amit leírt, azt a nevelő
                    megnézte, a helytelen helyezeteket és ékezeteket kijavította, aztán visszatolta
                    elébe az írást, hogy most már fordítsa le. Ezt a fajta tanulást szerette. Minden
                    nyelvet szeretett. Könnyen és folyékonyan fordított:</p>
				<p>- Idegen, vigyed hírben az spártaiaknak, hogy imitt fekszünk, törvényeinknek szót
                    fogadottak...</p>
				<p>Az ilyen görög lecke már csak azért is jó volt, mert fordítás közben görög
                    történelemről lehetett beszélni. Ezzel a disztihonnal kapcsolatosan például
                    Miltiadészről, aki a marathoni völgyben megverte kevesedmagával azt a rengeteg
                    sok perzsát. Akárcsak egy Hunyadi János. De aztán másutt megverték, ráadásul
                    otthon országgyűlés elé állították, börtönbe csukták és ott csatatéri sebeiben
                    meg is halt. Tudniillik egyik csatában leesett a lóról és csúnyán összetörte
                    magát, innen származtak sebei.</p>
				<p>- Olly rosszul lovagoltanak az grékusok, reverende?</p>
				<p>- Nyilván.</p>
				<p>- Az magyarok jobban értik.</p>
				<p>- Jobban.</p>
				<p>- Apám hogy lehullna az lórul, lehetetlen. Sem László.</p>
				<p>Itt a levegőbe nézett, igazított egyet sajgó vállain, aztán folytatta:</p>
				<p>- De én mindkettejüknél jobb lovas leszek.</p>
				<p>- Nono, - mosolygott a szerzetes, - ugyan köti ebet az karóhoz egregiusságod.</p>
				<p>- Jobb leszek. Jobb vitéz is leszek. Nem nyugoszok addig.</p>
				<p>Ha ilyeneket mondott, túlontúl széles szája elvékonyodott és szeme kicsire húzva
                    megszűkült. És gyakran mondott ilyeneket. De a nevelő nem horholta. A gyereknek
                    olyan volt az esze, mint a tűz. Ha nagyokat fogadkozott, még el is lehetett
                    hinni neki. Azonkívül a kormányzóné külön is megparancsolta, hogy a gyerek
                    becsvágyát minden módon táplálni kell. A páter tehát nem szólt. Új görög
                    szövegen gondolkozott, amelyet diktáljon a gyereknek. De a folyosó felől
                    csengőhang hallatszott: az estebédet jelentő. Egyszerre pattantak fel mind a
                    ketten. Éhes volt a pap is.</p>
				<p>Rendszerint együtt ettek a várnép jobbjaival mindnyájan, igen hosszú terített
                    asztalnál. De ha főbenjáró dologról kellett beszélgetniük a családtagoknak, ami
                    nem ritkán megesett, csak nekik magoknak terítettek a kormányzóné egyik
                    szobájában, így volt most is: László annyi mindenféle fontos üzenetet hozott
                    apjától, hogy most magok között ettek. Még az inast is kiküldték, ha a közös tál
                    már az asztalra került.</p>
				<p>Hárman voltak csak: a keményarcú anya, akinek fejét előbb szűkre kötött fehér
                    selyemkendő, s azonfelül fekete csuklyaszerű főkötő övezte; jobbról a nagyobbik
                    és balról a kisebbik fiú. Nem szép gyerek egyik sem. Vállig érő és ott egyenesre
                    vágott sárga hajuk még csak megjárta volna, de kurta lábú mind a kettő, csak
                    derekuk hosszú. László valamivel magasabb. Feje mind a kettőnek túl nagy a
                    középtermethez, orruk feltűnően erős és horgas, kivált a Mátyásé, szájok nagyon
                    széles. Viszont szeme mind a kettőnek mély és okos, vállok daliás, mellkasuk meg
                    éppenséggel hatalmas. Anyjokhoz, apjokhoz alig hasonlítottak, valahol a felmenők
                    valamely oldalágán kellett volna keresni, akire visszaütöttek.</p>
				<p>Mikor enni kezdtek, az anya és a nagyobbik fiú egy nyilván már régóta folyó
                    beszélgetést folytattak. A lakáj kiment és László így szólt:</p>
				<p>- Szemembe mondani általlották, de aligha az hátamnak mögötte. Az mendemonda
                    megvagyon, ez valóság.</p>
				<p>És miután az anya nem szólt erre semmit, csak merev arccal nézett maga elé,
                    László némi habozás után nyíltan neki szegezte a kérdést:</p>
				<p>- Mit tud efelől asszonyanyám?</p>
				<p>Hunyadi Jánosné előbb gondolkozott, majd lassan így válaszolt:</p>
				<p>- Nem tudok bizonyost, fiam. Apátokat soha felőle nem kérdtem, ő meg maga
                    szántábul nem említötte.</p>
				<p>Mátyás érezte, hogy itt valami nagyon érdekes és fontos dologról van szó. Nem
                    tett kérdést, de erősen figyelt evés közben. Az anya ránézett. Látható volt
                    pillantásán a habozás, hogy ilyen kisgyerek előtt mondja-é, amit mondani
                    szándékszik. Végül úgy döntött, hogy mégis mondja. Általában úgy kezelte
                    tizenegy éves fiát, ahogy a tizenhat éveseket szokás. Tovább beszélt.</p>
				<p>- Apátok apjának az hunyadi Vojkot tudom. Ki Sándor alvajdának vala fia. Ilyen
                    szimpleksz dolog volna ez hát. De hallani mást, nagyobbat.</p>
				<p>- Ezt mondja asszonyanyám, - sürgette látható izgalommal László, - ezt hagyja
                    tudnom.</p>
				<p>- Hallani, hogy mikoron az néhai Zsigmond király Erdélyországban forgolódott
                    volna, esmérte nagyanyátokat az nevezetesen szépséges Morzsinai Erzsébetet.
                    Esmérte, szerette. Morzsinai Erzsébet néki szülte, így mondatik, Jánost, az ti
                    apátokot.</p>
				<p>Mátyásnak a torkáig kalapált a szíve, mint üllőn a verő.</p>
				<p>- Nos? - unszolta egyszerre rekedt hangon László.</p>
				<p>- Azután osztán nagy dónációkat adott volna az mondottam Vojknak, hogy Erzsébet
                    hitvesül elvögye az. El is vötte. Számos gyermekük született, ejszen bátyáitokot
                    s nénéiteket esméritek. De az első fiú, vagyis apátok, mihamar az királyi
                    udvarhoz bészereztetött apródul. Zsigmond király ugyan kedvelte, minden hová
                    magával vitte. Valamint gazdaggá tette. Mikoron meghalt, az ő törvényes fia,
                    Albert király, untalan csak nevelte az gazdagságot. Ma ott tartunk, ahol
                    tartunk, ez országban nálunk gazdagabb nincs. Többet néktek nem mondhatok, mert
                    nem tudok mit mondanom. Hanemha azt nem, hogy miként az én
                    Szilágyi-nemzetségemben sárga haj soha nem találtatott, akképpen az Vojk-fajta
                    is mind fekete. De az luxemburgiak, az kikből Zsigmond is, szőkék.</p>
				<p>A két fiú sokáig hallgatott. Sápadt volt mind a kettő. A nagyobbik szólt
                    megint:</p>
				<p>- De ha csak mendemonda ez, Zsigmond és Albert királyok mi okon töttek illy
                    nagy-gazdaggá minket, ki csak királyokhoz fogható birtok?</p>
				<p>- Nem tudom, fiam.</p>
				<p>Megint hallgattak. Aztán megint László kérdezett, akinek révedező tekintetén
                    látszott, milyen zakatolva dolgozik az esze.</p>
				<p>- Mondja, asszonyanyám, hány esztendős vala Zsigmond király, mikor amaz Morzsinai
                    Erzsébet apánkot szülte volna?</p>
				<p>- Kiszámoltam; huszonegy forma.</p>
				<p>- Apánk errül soha szót nem tött asszonyanyámnak?</p>
				<p>- Soha. Igen szerette nagyanyátokot. Ki egyébaránt amaz Vojk elholtának utána
                    másodszor esmég nőül ment Csolnokosihoz, ezt tik is tudjátok.</p>
				<p>Most végre megszólalt Mátyás is.</p>
				<p>- Asszonyanyám, én ez dologban lelköm szerént hogy mit higyjek, nekem mast
                    megmondja.</p>
				<p>A kormányzó felesége felemelte a fejét.</p>
				<p>- Semmit sem kell hinned, gyermek. De úgy viseld magadot, mint ki az koronás
                    király onokája. És mindketten az sorstul azt követeljétök, ki az királyok
                    vérinek meg nem tagadtatik. Az Ujlakiaknak s Garáknak praktikájokról mondjál még
                    egyebet, Lackó, emez dologról elegendőt szóltunk és soha többet nem
                    szólandunk.</p>
				<p>László áttért a budai dolgokra, de Mátyás most már nem tudott odafigyelni. Ha az
                    ő apja Zsigmond király fia, akkor ebből az következik, hogy V. László, a
                    gyermekkirály, Zsigmond leányának a fia, neki édes unokatestvére. Pontosan
                    unokabátyja, mert sokszor mondták neki, hogy a király nála egy nappal idősebb.
                    De akkor V. László Zsigmond leányának a fia csak, míg ők itt ennél az asztalnál
                    Zsigmond fiának a fiai. Miért nem Lackó a király most Magyarországon?
                    Rápillantott bátyjára. Homályosan, gyermeksejtéssel megérezte ebben a
                    pillanatban, hogy bátyjának sok minden megjegyzése, önkéntelen mozdulata régóta
                    ugyanezt a gondolatot árulja el. S ha most Lackó volna a király, akkor ő volna a
                    kisebbik király, mint ez már nem egyszer megtörtént az Árpádok között. És ha,
                    Isten őrizz, Lackó király meghalna, akkor most ő... nem, nem, erre bűn gondolni,
                    Lackó csak éljen mennél tovább, a Jézus őrizze meg őt a csatákban.</p>
				<p>Anyja és bátyja most az ő nevét említették. Erre felfigyelt.</p>
				<p>- Még Matykónak nem is szólottunk, - mondta László.</p>
				<p>- Azám, Matykó, - szólt az anya, - nagy újság vagyon. Apád egyességet tött cillii
                    gróffal. Azt izeni néked a te apádurad, hogy eljegyzöd mátkádnak Ulrik gróf
                    leányát, Erzsébetöt. Emlékezel az jó kis Erzsébetre.</p>
				<p>- Ki Lackónak volt mátkája?</p>
				<p>- Az. Tíz éveske mastan, idestova nászotokot megülendjük. Ő lészen az feleségöd,
                    mi házunknak nagy hasznára és gyarapodására. Lackónak penig az Gara nádorispán
                    leánya lészen felesége.</p>
				<p>- Igenis, - felelte a gyerek engedelmesen.</p>
				<p>A kis Erzsébetre gondolt, aki már járt itt nálok Vajdahunyadon. Csak úgy
                    homályosan emlékezett rá. Csenevész, könnyen síró, ijedt kis gyerek volt,
                    németül kellett vele beszélni. A szerb király unokája. Mint ahogy ő alkalmasint
                    Zsigmond király unokája. A kormányzóné most felállott, hogy imádkozzék,
                    felállottak a fiúk is. László még ott maradt az anyánál, őt aludni küldték.</p>
				<p>Mikor levetkőzött, gondosan megtapogatta egész testét. A válla erősen fájt, ha
                    érintette, egyik bokája alaposan megdagadt. Vállat vont. Holnap nagy torna lesz
                    az új páncélban. Ha Lackó nem áll kötélnek, majd akadnak a várban bőven, akik
                    kiállanak. Elsősorban állandó játszópajtása, Bodó Gáspár. De meg valószínű,
                    hogy holnaptól kezdve rendszeres leckeórán fogja tanulni a lovagi tornát.</p>
				<p>Ó Istenem, csak már tizennégy éves volna. Apja megígérte neki, hogy tizennégy
                    éves korában lovaggá fogja ütni. Akkor már férfinak tekintheti magát. És
                    készülhet nagy dolgokra. Apjától bizonyosan fog kapni egy-két országot. Mert,
                    hogy apja meg fogja hódítani az egész mindenséget és a világ ura lesz, az
                    kétségtelen. Ő pedig mindezeknek az országoknak egy részén uralkodni fog. Mint
                    ahogy az anyja ma esti tanítása szerint jár is neki.</p>
				<p>Ezzel aludt el, mialatt fájó vállai miatt gyakran fordult egyik oldaláról a
                    másikra. Hogy vőlegény lett, azt teljesen elfelejtette.</p>
			</div>
			<div type="chapter">
				<head>
                   II.
                </head>
				<p>Hogy lovag legyen, arra csak várnia és még mindig várnia lehetett csupán, de e
                    helyett más nagy dicsőség érte. Gróf lett. Még nem volt egészen tizenhárom
                    esztendős, mikor a király apját, Lászlót és őt örökös besztercei grófokká
                    nevezte ki. De ehhez nagyon sok mindennek kellett előbb történnie, olyan
                    országos dolgoknak, amelyeket - a nagyok beszédét hallván és mindenkit folyton
                    faggatván - egyre világosabban és összefüggőbben kezdett érteni.</p>
				<p>Mióta csak gondolkodni tudott, mindig úgy beszéltek V. Lászlóról, a
                    gyermekkirályról, mint aki foglya Fridriknek, a német-római királynak. Ez a
                    Fridrik a kis király egyik nagybátyja volt. Mikor Albert király meghalt, a kis
                    László még nem élt. Néhány hónappal később született. Az özvegyen maradt anya,
                    Erzsébet, aki Zsigmondnak volt a leánya, magához ragadta a szent koronát és a
                    csecsemővel együtt elmenekült Fridrikhez. A Fridrik védőszárnyai alatt aztán a
                    csecsemőt megkoronázták a szent koronával, így lett belőle V. László. De a
                    magyarok jó része nem ismerte el érvényesnek ezt a koronázást. Kisvártatva
                    behozták az országba Ulászlót, a lengyel királyfit, aki Nagy Lajosnak volt az
                    unokája, és szent korona nélkül ugyan, de megkoronázták, így az országnak jó
                    darabon át két királya volt egyszerre. A Zsigmond unokáját megkoronázták a szent
                    koronával, de a jogar, a kard, az országalma és az apostoli kereszt nélkül, mert
                    azok itthon maradtak. Viszont Nagy Lajos unokáját megkoronázták egy ideiglenes
                    koronával, a jogarral, a karddal, az országalmával, az apostoli kereszttel, de a
                    szent korona nélkül. Egyik magyar ezt, másik magyar amazt tartotta érvényesnek.
                    Hunyadi János egyiket sem. Titokban meg is próbálkozott, hogy behozzon a magyar
                    trónra egy harmadikat. Alfonz aragóniai királyt. Követségek útján sokat
                    tárgyalgatott és alkudozott is vele, de a dologból nem lett semmi. A magyar
                    trónon valóságosan Ulászló ült, mígnem meghalt a várnai csatában. Most már V.
                    László egyedül maradt a király. De Hunyadi Jánosnak most is az volt az
                    álláspontja, hogy nem ismerte el magyar királynak a gyereket.</p>
				<p>Kit akart hát királynak? Ezt Mátyás nem tudta. Azokból a beszélgetésekből,
                    amelyeket apja és anyja zárt ajtók mögött folytattak az olykor Hunyadra érkező
                    nagyúri vendégekkel, hozzánem szivárgott ki semmi. Ha Lászlót faggatta, az
                    röviden intézte el:</p>
				<p>- Azt még tudnod nem szükségös, kicsiny vagy, várhass.</p>
				<p>Annyi biztos volt, hogy Hunyadi János új királyt szeretett volna választatni a
                    magyarokkal. De ezt keresztülvinni már nem volt olyan egyszerű. Mert az
                    országban voltak még nagy gazdagságú, befolyásos urak mások is, akik Hunyadi
                    János egyetlen lépését sem nézték jó szemmel: voltaképpen egyetlen család nagy
                    atyafisága valamennyi. Mátyás szabatosan és részletesen tudta ennek az
                    atyafiságnak összefüggéseit, mert a várban állandóan erről beszéltek, s ő,
                    amennyire emlékei visszanyúltak, alig is hallott egyebet.</p>
				<p>A következőképpen volt ez a rokonság. Gara Lászlónak, a nádornak, az ugyancsak
                    nádorviselt Gara Miklós fiának, első unokatestvére volt Erzsébet, az özvegy
                    királyné. Mert egy-egy cillii grófkisasszony volt az anyja mindkettőnek. Tehát a
                    nádor másodízű nagybátyja volt V. Lászlónak. A cillii grófkisasszonyok
                    fivérének a fia volt Ulrik gróf. Ez elvette feleségül Brankovics György szerb
                    király lányát, dédapja amellett a páduai herceg volt, dédanyja pedig bosnyák
                    királyleány. Azonkívül ő is nagybátyja volt V. Lászlónak. A Gara-rokonsághoz
                    tartoztak a Bánfiak is, mert egyazon törzsöktől származtak, de a család két ágát
                    kétféleképpen hívták. Azután: a nádor édes nagynénjét elvette feleségül Szécsi
                    Miklós tárnokmester. Ennek leányát pedig Újlaki Miklós vette el, akinek
                    családjában örökletes volt a macsói bánság. Az atyafisághoz tartoztak a
                    Szécsényiek is: egy Szécsényi, meg a nádor nagyapja két nővért vettek feleségül.
                    Ha az ember az ujján összeszámolta ezeket az unokatestvéreket, sógorokat és
                    nagybátyákat, nyolc-tíz dinasztiát talált közöttük, és úgyszólván valamennyi
                    magyar zászlósúr közülök került ki. És valamennyien rokonságban lévén a gyermek
                    V. Lászlóval, őket a gyermekkirály ellen mozgatni annyi lett volna, mint saját
                    hatalmok ellen harcba küldeni. A cillii gróf, Gara nádor és Újlaki bán voltak a
                    nagy családi sokadalom elismert vezérei. Érdekök volt a
                    Habsburg-Luxemburg-vérség uralkodását jogosnak és szentnek tekinteni.</p>
				<p>De hiába voltak oly hatalmasak és nagyok: a homályos származású Hunyadi János
                    gazdagabb volt valamennyinél. Teméntelen föld jutott neki adományul a Zsigmond
                    és Albert kezéből. Európára szóló hadvezér is volt, a pápaság szemefénye, az
                    egyetlen, akire a török veszedelem ellen számítani lehetett. A fejetlenség
                    idején nem is gondolhatott senki másra, mint Hunyadira, mikor kormányzót
                    kellett választani. Az ő családjának nem volt fényes atyafisága. Az apró
                    nemesség falusi világából vetődött felszínre, mintegy ember nem járta erdélyi
                    rengetegekből lépett elé, hogy a sok összerokonosodott, királlyal is
                    atyafiságos mágnásnál magasabbra hágjon.</p>
				<p>Magasabbra hágott, de nem bírt velök. Százszorta különb ember volt, mint azok
                    közül külön bármelyik. De összetartó, szoros sokaságuk fala ellen nem tehetett
                    semmit. Életöknek, hatalmoknak záloga volt az a gyermek, akit V. Lászlónak
                    neveztek. Akárkit szeretett volna királynak Hunyadi János, ezt a vágyát vissza
                    kellett fojtania. És hogy nyugodtan országolhasson, békességet kellett tartania
                    azokkal, akik mint föléjök kapaszkodottat mélységesen gyűlölték. Minduntalan
                    szerződéseket kötött Ulrik gróffal, Garával és Újlakival, hogy mikor a török
                    ellen kell mennie, nyaranta, nyugodt lélekkel hagyja hátra az országot.</p>
				<p>És ezalatt V. László nem lakott az országban. Testvérnénjeivel Fridrik udvarában
                    élt. Fridrik gyámként vette át a három gyereket, de börtönőrként tartotta őket
                    magánál amagyar koronával együtt. Nyilvánvaló volt, hogy miért: a fiú
                    Magyarország, Csehország, Morvaország királya és Ausztria hercege volt. A négy
                    ország nagyjai folyton követelték királyukat a ravasz Habsburgtól, ő pedig csak
                    eltárgyalgatott velök, feltételeket szabott; leste, hogyan lehet legtöbbet
                    keresni. Kivált a magyaroktól, akik a koronájokat is mindenáron haza szerették
                    volna kapni. Sürgős semmi esetre sem volt Fridriknek a dolog. Várhatott, míg a
                    gyermek annyira megnő, hogy érett lesz a trónra. S ha közben netalán meg találna
                    halni, a magyar korona ott maradt a gyám kezében. Mikor végre a királyukat
                    követelő nemzetek türelmüket vesztvén, fegyverrel támadtak rája, kiegyezett. És
                    ez az egyesség Hunyadi János kormányzói állásába került. Fridrik kötelezte
                    magát, hogy a gyermekkirályt szabadon ereszti, menjen saját országaiba
                    uralkodni. Magyarország tehát a koronát még mindig nem kapta ugyan vissza, de
                    megkapta a királyt. A Habsburg-igény hazajött Pozsonyba, hogy trónra üljön s
                    ezzel semmivé tegye a királyválasztó szándékokat. Ebbe kellett belemennie az
                    ország kormányzójának, Hunyadi Jánosnak. Kormányzóra többé nem volt szükség:
                    majd uralkodik és kormányoz a tizenkét éves király. Hunyadi János hét esztendei
                    munka után letette tisztét. Ulrik gróf és a nagy sokadalmú atyafiság diadalt
                    ünnepelt. A nyakukra nőtt köznemest sikerült lerázniok magukról. Menjen vissza
                    görbe országába és főként hadakozzék a török ellen, ha kedve tartja. De
                    megalázni azért nem merészelték. Hogy az ország éléről tisztességgel
                    távozhassék, megtették a magyar hadak főkapitányának, az országos jövedelmek
                    felügyelőjének és Beszterce örökös grófjának, nagyobbik fia pedig a horvát és
                    dalmata bánságokat kapta. A gyermekkirály eljött Pozsonyba, felesküdött a
                    hitlevélre, aztán nagybátyja, a cillii gróf társaságában visszatért Bécsbe, hogy
                    ott saját udvart tartson.</p>
				<p>Igy lett Mátyás besztercei gróf. Ez három változást jelentett az ő saját gyermeki
                    életében. Nevelője és a torna végett hozatott újabb oktatói már nem egregiusnak,
                    hanem magnificusnak szólították, mint a mágnásgyerekeket. Azután minden
                    holmiját, amelyben címere szerepelt, át kellett festeni, veretni, vagy
                    hímeztetni. Mert a grófi ranggal megnagyobbodott címer járt: az eddigi holló
                    mellé, amely a címerlevél leírása szerint “sárga vagy kék mezőben kissé megemeli
                    szárnyait és csőrében aranygyűrűt tart”, a királyi levél még oroszlánt is
                    rendelt. Végül pedig az volt a legnagyobb változás, hogy most sokkal többet
                    látta apját.</p>
				<p>A kormányzó hazaköltözött Vajdahunyadra. A vár egész élete megváltozott. Az anya,
                    aki eddig maga intézte a roppant Hunyadi-vagyon dolgait, átadta a vesződséget a
                    hazatért családfőnek és többet foglalkozott a kisebbik gyerekkel. A nagyobbik
                    elkerült hazulról, mert a szepesi vidéken egy Giskra nevű cseh nagyúr plántálta
                    be magát a várakba, pénzt veretett, fosztogatott, fejedelem módjára uralkodott.
                    Ezt ki kellett onnét kergetni, az udvar sereget rendelt ellene és a fenyítő
                    hadjárat vezéréül Hunyadi Lászlót jelölte ki. Lackó tehát egy tavaszi reggelen
                    elment a háborúba.</p>
				<p>Matykó otthon maradt szüleivel. Mennyei boldogságban úszott, mikor együtt
                    ülhetett velök. Különösen apjára úgy nézett, mint a hívő, akinek megjelent az
                    istenség. Figyelte barázdás, a naptól erősen megbarnult arcát, őszes szálakkal
                    keveredő fekete bajszát. Páncélhoz szokott cammogó lépteit, keze mozdulatait
                    önkéntelenül utánozta. És nem múlt el nap, hogy az valami külön örömöt ne hozott
                    volna neki. Egyszer a vívását dicsérte meg atyja, egyszer együtt lovagolhatott
                    ki vele a Cserna völgyébe, egyszer meg görög levelet tett eléje apja, hogy
                    fordítsa le, mert bizalmas helyről jön és még a kancellisták orrára sem szeretné
                    kötni. A latin levelek közt is akadt ilyen bizalmas. De mikor ezekhez ültette le
                    a fiát, a gyerek csodálkozva látta, hogy apja elég folyékonyán fordítja a
                    szöveget és csak néha akad meg.</p>
				<p>- Ejszen atyám uram latinul nem értött, eddigelé úgy tudtam.</p>
				<p>Hunyadi János a bajsza alá mosolygott, mint a diák, aki jó bizonyítványt hoz
                    haza.</p>
				<p>- Nem értettem, való. De mikoron kormányzó löttem, fejemöt nekivetöttem.</p>
				<p>- Tanúlt?</p>
				<p>- Tanúltam. Naponta. Akárcsak magad. No nézzük tovább.</p>
				<p>A gyerek azonban nem a szövegbe nézett, hanem imádott apjára. Mélységes hálát
                    érzett iránta, hogy még tökéletesebbnek láthatja. Szerette volna átölelni azt az
                    apai nyakat, amely barnapiros volt, szinte cserzett, a hosszú, őszülő haj alatt
                    és olyan éles ráncok szelték keresztül-kasul, amilyenek az agyagos talajon
                    láthatók, ha megrepedez. Aztán az apai kézre nézett, amelynek sebhelyes, benőtt
                    körmű, barna ujjai a betűk közt tévedeztek. Ez a kéz védte egész Európát a
                    pogányság ellen. A gyerek valami lelkes sajgást érzett melle rekeszizmában a
                    boldog izgalomtól.</p>
				<p>- Mi lölt, hé?</p>
				<p>Szerette volna megmondani, kiáltva: “Boldog vagyok, hogy apám te vagy”. De anyja
                    mindig arra nevelte, hogy érzelmei kitörését fojtsa magába, azokat szóba önteni
                    tiltja a férfiúi szemérem és a méltóság. Hallgatott tehát, fejét rázta és buzgón
                    folytatta a latin levél olvasását.</p>
				<p>A legszebb órák mégis azok voltak, mikor apjának mesélő kedve támadt. Ritkán
                    tette és csak meghittjei között. De akkor színarany gyönyörűség volt hallgatni.
                    Egyszer hosszan elmondta, milyen volt az, mikor Zsigmond királlyal leutazott
                    Itáliába. Máskor csatáiról beszélt, elmagyarázta a törökök harci szokásait,
                    furcsaságait, különös vallásukat. Vagy Girzsikről beszélt, a cseh nagyúrról,
                    akit másképen Pogyebrádnak is neveztek s aki körülbelül olyan súlyt jelentett
                    László király Csehországában, mint ő László király Magyarországában. Sokat
                    utazott, sokat küszködött világéletében, volt már fogságban is, számtalanszor
                    érezte magát a halál torkában, de ha mesélni kezdett mindezekről, nem volt
                    mondókájában semmi izgalmas és lélegzet-elállító. Inkább az udvarházában
                    üldögélő kurtanemes csendeskedélyű adomázása volt ez, el lehetett volna akár
                    reggelig hallgatni.</p>
				<p>Akkor azonban egyszerre szűkszavú lett Hunyadi János, ha ellenfeleiről került
                    szó. Mikor Cilli grófját, Garát, vagy Ujlakit említették előtte, egyszerre
                    mozdulatlanná vált az arca. Az anyáé máskor is merev volt s ha ilyenkor együtt
                    volt a házaspár, a gyerek meghökkent érdeklődéssel szemlélte szüleit. Úgy ültek
                    ott, mint két rejtelmes testvérszobor, akiknek hallgatása mögött az egész világ
                    számára fontos dolgok rejtőznek. A gyerek éppen ezeket a dolgokat szerette volna
                    tudni. De nem kérdezett. Nem illett szólnia, ha nem szólították.</p>
				<p>Annál beszédesebb volt Mihály bácsi, anyja testvérbátyja, aki olykor ellátogatott
                    hozzájok. Sok lóval jött, szerette maga mögött a nagy csapatot. Már az udvaron
                    hangosan hahózott, szeme élénken villámlott cigányos képében. Soha nem volt
                    közömbös kedve. Vagy roppant jókedvűen örvendett valaminek s akkor kedvére
                    szolgált minden, vagy pedig rájött a rossz óra, akkor meg az egész világra
                    haragudott, éktelen méreggel szidott mindent és mindenkit, bajsza reszketetett a
                    felindulástól és a cselédekre nem egyszer kardot rántott. Azok hanyatt-homlok
                    menekültek közeléből.</p>
				<p>Két unokaöccsét igen kedvelte. Azok is szerették őt, bár kényelmetlen volt nekik,
                    hogy a zsarnoki hajlandóságú nagybácsi minden dolgukba belebeszélt,
                    ellentmondáshoz nem szokott hangon rendelkezett felőlük, beszélgetés közben
                    érvelő megjegyzéseiket nyersen agyonkiabálta. Mátyás mégis mindig a nyomában
                    settenkedett, társalkodni igyekezett vele. Mert tőle sok olyat megtudott, amiről
                    szülei rendszerint nem beszéltek előtte. Ha módját ejthette a gyerek, hogy
                    elkísérte reggeli lovaglásán, percek alatt éppen azokról a nagyokról volt szó,
                    akikről apja oly makacsul hallgatni szokott.</p>
				<p>- Ulrik, - dohogta Szilágyi Mihály, - az is ember? Kendőzi magát szagos vizekvel,
                    meg mifenével. Pocakját szőttes övvel szorítja, hogy karcsúbbnak tessék.
                    Szakállát szálanként tépdesi, hogy közönségösen ne tudassék, mennyire üti
                    immáron a dér őkigyelmét. Guta csapja meg: tizenkétezör aranyt kapzsol minden
                    évre ország pénzibül. Az taknyos király huszonnégyezret. Hogy apád erre áment
                    mondott alkukor, meg nem érthetöm. Pénzt ezökbe? Az ám. Kardot beléjök,
                    nyavalyások.</p>
				<p>- Megölni? - kérdezte a fiú ravaszul, hogy még többet halljon.</p>
				<p>- De meg ám. Ők el nem emésztenének mindnyájunkot ugyan? Apádnak mindig mondom:
                    résen légyön, mihint Ulrik gróffal vagyon, ételre-italra ügyeljen, mert, hogy az
                    megégetni kéván bennünköt, tiszta sor.</p>
				<p>- Mért kéván megölni minket Ulrik gróf?</p>
				<p>- Mért, te buta. Mert királyhatnék. De abbul nem öszik. Oda más fog ülni.</p>
				<p>Egy darabig hallgatva baktattak egymás mellett a gyepes úton. A gyerek feszülten
                    várt most, de nem nézett oldalt, mint ahogy nem moccan, csak figyel, aki legyet
                    akar fogni. És csakugyan, Szilágyi Mihály kisvártatva megszólalt.</p>
				<p>- Nem hallád-é, ha vajjon mit ír Szepes felől Lackó bátyád?</p>
				<p>- Nem.</p>
				<p>- Apádat kérdeni feledtem. No, majd megkérdöm.</p>
				<p>A fiúban minden mondatnál világosabbra gyulladt a dolgok ismerete, ha így
                    beszéltette nagybátyját. Ha Mihály bácsi az után a sejtelmes kijelentés után
                    kisvártatva, hogy a trónra Ulrik gróf helyett más fog ülni, mindjárt Hunyadi
                    Lászlóról kérdezett valamit, azt a fiú éles figyelme azonnal észrevette és
                    összekötötte. S ahogy hetek és hónapok múltak, senki által nem tudottan tárult
                    ki benne az élet, a hatalom, a küzdelem, a birtoklás, az egyezkedés, a versengés
                    természetes képe. Ha a világon való lét képét le akarta rajzolni magában,
                    mindenek közepén a korona arany tündöklése sugárzott előtte s körülötte mohó,
                    fogukat összeszorító, sóvár tekintetű hatalmasok, akik életre-halálra figyelik
                    egymást s miközben nyájas arccal egyességeket és eljegyzési szerződéseket
                    beszélnek, azalatt hátok mögé rejtett kezökben élesre fent tőrt szorongatnak.
                    Jaj annak, aki egy pillanatra elszórakozik és nem figyeli a többit. Ő most
                    vőlegénye volt Ulrik gróf leányának. Ugyanakkor Ulrik gróf, ha lehetetett volna,
                    sorra leölte volna őket, az egész családot. Viszont Mihály bácsi szívesen
                    megmártaná kardját Ulrik grófban. S ugyanekkor Hunyadról embereket küldtek
                    Itáliába, hogy ott olyan nászajándékokat vásároljanak, aminőket csak királyok
                    szoktak. Nyolcezer dukátot kaptak a küldöttek, hogy ékszereket, bársonyokat,
                    selymeket, szerszámokat, drágaságokat vásároljanak Velencében, ahol Európa
                    szerte legjobban lehetett vásárolni, mert keletről, nyugatról odahordott a
                    kereskedés mindent. A hunyadi küldöttek egyik levelet a másik után írták, hogy
                    megint találtak valami gyönyörűséges darabot, amelyet halálos vétek volna meg
                    nem venni. Végül nyolcezer dukát helyett tizenháromezret költöttek. De amit
                    kincses szekereiken hazahoztak, azon a rengeteg drágaságon nyitva is maradt
                    szeme-szája mindenkinek.</p>
				<p>Ő tehát feleségül fogja venni a cillii Erzsébet grófkisasszonyt. Ha a felnőttek
                    közül addig valakik meg nem ölik egymást a folyton-folyvást folyó hatalmi
                    harcban.</p>
				<p>Erről a harcról érdekes hírt hozott az a papi ember, akinek társaságát Mátyás
                    ugyancsak igen szerette s aki, mint a Hunyadi-családnak benső jóembere, szintén
                    megfordult Vajdahunyadon. A váradi püspök volt ez. Szrednyai Jánosnak hívták,
                    másképpen Vitéz Jánosnak, ő vezette a királyi kancelláriát, ott szolgált immáron
                    húsz esztendeje és mivel Itáliában igen nagy és sok tudományokat szedett volt
                    magába, gyorsan is haladt. Hunyadi János kormányzósága alatt ő volt a kormányzó
                    jobb keze. Ha valami nagyon szép latin levelet kellett írni, vagy ha valamely
                    külföldi követségben nagyon szép latin orációt kellett kivágni, oda csak Vitéz
                    János lehetett az elküldendő. Mire a kancellárságig felvitte, már egész Európa
                    tudott róla. Még német földön sem akadt párja klasszikus latin ékesszólásának,
                    pedig mostanában a világ sokkal nagyobb fontosságot tulajdonított a klasszikus
                    latinnak és görögnek, mint azelőtt akármikor.</p>
				<p>Hunyadi Jánosnak, mint főkapitánynak is, mint országos jövedelem-felügyelőnek is,
                    fel-fel kellett mennie Pozsonyba. De ilyenkor gyorsan járt, egy hónap alatt meg
                    is fordult. Mégis, nyári időn, mikor gazdasági dolgaira jobban kellett ügyelnie,
                    szívesebben vette, ha a kancellár jön le hozzá Vajdahunyadra. Járt az itt már
                    elégszer, a fiúkkal is eléggé összebarátkozott.</p>
				<p>Most csak Mátyást találta otthon, László még mindig a felföldön hadakozott Giskra
                    elvetemedett, rablásból élő alvezéreivel és nem igen boldogult velök.</p>
				<p>-Orcád, mint a rózsa, magnifice! Örvendezek látásodon.</p>
				<p>- Köszönöm, János bácsi, jól vagyon-é?</p>
				<p>- Jól, magnifice, de már az vánkosom alatt ott az “De senectute” Cicerótul.</p>
				<p>A papot, aki erőteljes termetű, makkegészségű ember volt és nem igen lépte még át
                    a negyvenötöt, nagy nyájassággal fogadták Vajdahunyadon. Hunyadiné az udvarig
                    jött le eléje a lépcsőn, pedig az csak igen nagy uraknak járt. Íródeákjai is
                    jöttek vele, szám szerint ketten, reverendások természetesen azok is.</p>
				<p>A kancellár bezárkózott a szülőkkel, a deákok egyelőre lebzseltek. A lebzselésből
                    az sült ki, hogy már egy óra múltán érdekes hír szaladt szét a várban: az őszön
                    V. Lászlót cseh és morva királlyá fogják koronázni az ottani rendek. Már el van
                    döntve, hogy nem a prágai érsek fogja koronázni, Rokyczana nevezetű, mert az
                    kelyhes és ennek Miklós pápa nem igen örülne, hanem Szécsi Dénes, az agg magyar
                    prímás. Féltették ugyan az utazástól, mikor ez határozatba ment, de az öreg
                    ragaszkodott hozzá, nagyon szeret koronázni. Már most ezen a koronázáson
                    Magyarországot ketten fogják képviselni a pozsonyi országgyűlés megbízásából:
                    Hunyadi János főkapitány és Vitéz János kancellár.</p>
				<p>A szülők és a kancellár tanácskozása hosszúra nyúlt. A gyereket módfelett
                    izgatták az országos hírek. Nem bírta a kíváncsiságot, odalopódzott a távolabbi
                    termekhez. Inasok nem állották útját a fiatal grófnak. Csak azt a termet őrizte
                    külön fegyveres ember, amelynek ajtaján belül a vendéget hallgatta a házaspár.
                    Ez pedig kissé elbóbiskolt a hőségben.</p>
				<p>Mátyás odalopódzott az ajtóhoz és rátapasztotta fülét a kulcslyukra. Hallott.</p>
				<p>- Hogy Ulrik gróf, Gara és Ujlaki külön egyességöt köttek, - hallatszott Vitéz
                    János hangján, - tudván tudom.</p>
				<p>- Harmadszor mondod már, - szólt kedvetlenül Hunyadi, - de hogy mifelől köttek,
                    elkerülöd mondani.</p>
				<p>- Mert kötésököt nem esmérem. Csak azt tudom, kinek irányodik ellene.</p>
				<p>- Kinek? - pattant fel Hunyadiné hangja.</p>
				<p>- Nem nehéz rébusz kitalálnunk, grófné asszonyom.</p>
				<p>Csend következett. Majd az olyan ember hangján, aki végre is kiböki, ami nem fér
                    a begyében, így szólalt meg:</p>
				<p>- Ulrik gróf immár kieszelte, miképen áztassa el a grófot. Emberekkel
                    terjesztetni kezdi, hogy te, gróf uram, az pénzökkel rendetlenül tönni nem
                    restellsz.</p>
				<p>Egy feldőlő szék robaja hallatszott. Nyilván Hunyadi János felpattant és
                    hátrarúgta a széket. Amit tenni soha máskor nem szokott. Hunyadiné halk, ijedt
                    sikoltását is ki lehetett hallani. Majd mély csend következett. A felpattant és
                    felindult Hunyadi bizonyára némán küszködött magával. Majd lépések
                    hallatszottak. A gyerek összerezzent és riadtan surrant el az ajtótól. Meg sem
                    állott a folyosó fordulójáig. Akkor aztán már félt visszamenni. Lement az
                    istállókhoz. De igen felindult ő is. Leült egy szalmaszékre, a lovászoknak nem
                    felelt és felhevülten, tenyerébe támasztott arccal töprengett.</p>
				<p>Szüleit csak este látta egy pillanatra. Együtt jöttek be hozzáa kancellárral,
                    hogy éjszakai búcsúzásul megcsókolják. Apja szokatlanul komor volt és őt
                    szokatlanul melegen csókolta meg. De nem szólt semmit. Csak az ajtóból fordult
                    vissza.</p>
				<p>- A holnapi naptól kezdve mindennemű fegyverrel ugyan ügyeközz. Jövőben erős, jó
                    vitézekre lészen szükség. Délnek utána hír jöve, tudd meg te is: az török
                    megvevé Bizáncot. A keletrómai birodalomnak vége vagyon, rettenetes baj fenyeget
                    minket, magyarokat, itt, az legszélin Európának, közvetlen hídján az pogány
                    hordajárásnak. Aludj jól, de elébb esmég egyszer imádj Krisztushoz az mi szegény
                    országunkért.</p>
				<p>A püspök az ajtóból megáldotta a gyereket. Az ajtó becsukódott, a mécses világa,
                    melyet az anya tartott kézben, sötétnek adott helyett. A gyerek álmélkodva
                    mérlegelte, amit hallott. Az nagy baj lehet, gondolta, ha apja ilyen
                    ünnepélyesen beszélt róla. Vajon mikor mehet ő már hadba a török ellen? De
                    hirtelen elöntötte tűnődését egy más gondolat: sokkal szívesebben ment volna,
                    akár most, leendő apósa ellen, tizenhárom éve minden dühével és hevével.</p>
				<p>Másnap anyja közölte vele, hogy karácsony tájra tervezett esküvőjét bizonytalan
                    időre elhalasztották.</p>
			</div>
			<div type="chapter">
				<head>
                III.
                </head>
				<p>Az esküvő nem lett meg télen, még a következő nyáron sem, de azért az eljegyzést
                    nem bontották fel. Mátyás vőlegénye maradt cillii Erzsébetnek. A temérdek
                    nászajándék kincse vasalt ládákban várta a bizonytalan lakodalmat. Ha egy-két
                    hónap elmúlt, a tizennégy éves vőlegénynek levelet kellett írnia Cilli
                    várába.</p>
				<p>Ezzel a levélírással mindig baj volt. A menyasszony nem tudott magyarul, tehát
                    németül kellett írni neki. Hunyadiné elmondta az egyik szász kancellistának
                    magyarul, amit íratni illendőnek és célszerűnek látott, a kancellista megírta a
                    levelet németül, aztán ezt Mátyásnak alá kellett írnia “Mathias, Graf von
                    Bistritz”. De ő minden egyes levélen talált valami változtatnivalót, mert nem
                    tudta elviselni, hogy a neve olyat fedezzen, amit előírtak neki, ami
                    teljességgel mástól való. Ha legalább egy kifejezés, egyetlen mondat
                    megváltoztatott szerkezete tőle származott, énjének ez a berzenkedő, lázadó
                    ösztöne nem ágaskodott annyira. Anyját ez bosszantotta eleinte, de utóbb nemcsak
                    belement, hanem még örömét is kezdte lelni a fiú mindenáron való
                    önállóságában.</p>
				<p>Az ilyen levelekre aztán megjött a válasz, semmitmondó néhány díszes sor a
                    gyermeki arától, “Elisabeth, Gräfin von Cilli”. De a mátkapár eljegyzett
                    állapotának fenntartása csak vékony cérnaszál volt, amely egymás ellen
                    szándékozó kardokat kötött egybe. Az alattomos vád, hogy Hunyadi János
                    rendetlenül bánik az ország pénzével, hol itt, hol ott ütötte fel a fejét és
                    minduntalan meg lehetett állapítani, hogy a híresztelés útja visszafelé Ulrik
                    grófig követhető. Erre most nem kellett nagy súlyt vetni, mert Ulrik gróf
                    kegyvesztett lett V. Lászlónál. A fiatal királyt igen ügyes ember kaparította a
                    kezébe, Eyzinger nevű bécsi úr, aki Alsó-Ausztriában rendkívüli népszerűségre és
                    hatalomra tett szert. Ez úgy be tudta magát hízelegni László király kegyeibe,
                    hogy letétette vele Ulrik grófot az osztrák kormányzás polcáról és maga ült oda.
                    Ulrik grófot, aki igen népszerűtlen volt Bécsben, az utca tömege is megtámadta,
                    mikor bukása után távozott a királyi palotából. Ha Albert, a brandenburgi
                    határgróf, történetesen arra nem jár lovasaival és segítségére nem siet, még meg
                    is ölik. A király bukott nagybátyja dúlva-fúlva vonult vissza a pompás udvar
                    életéből Stiriába, de otthon sem nyugodott. Tovább szervezgette az elérhető
                    hatalmi erőket, új egyességeket kötött. Gara és Ujlaki kitartottak mellette, más
                    urak is hozzácsatlakoztak a magyarok közül. Csak Hunyadi János nem. Ő új
                    csoportosulással válaszolt Ulrik gróf szervezkedésére. Szövetséget kötött
                    Eyzingerrel, hogy Ausztria felől nyugodt legyen és hogy a cseh és morva föld is
                    biztos legyen a háta mögött, szövetkezett Pogyebrád Girzsikkel, a hivatalos
                    huszita uralom fejével, sőt ugyanakkor egyességet írt alá Sternberg gróffal, aki
                    a római katolikus cseh kisebbség vezetője volt. Így billegett hintaként az
                    erőviszonyok egyensúlya hol fel, hol le. Egy évvel ezelőtt Hunyadi Jánosnak még
                    le kellett mondania a kormányzói hatalomról és a szabad királyválasztás álmáról,
                    hogy Ulrik grófot eressze a hatalomra. Most Ulrik gróf Cilli várából bukottan
                    leselkedett kifelé, mint a mérges pók, Hunyadi János pedig szövetségben állott a
                    hivatalos bécsi uralommal, a hivatalos prágai uralommal, míg a hivatalos magyar
                    uralmat, ha nem kormányzói címmel is, megint a maga kezébe fogta. Nyugodtan
                    mehetett most már a török, vagy más ellen, ha kellett.</p>
				<p>Nem is adatott tétlenül maradnia. Mindenekelőtt Besztercén kellett, hogy rendet
                    csináljon. Amint besztercei gróf lett, egymásután bocsátotta ki Hunyadvárából a
                    pecsétes leveleket, hogy a soká elhanyagolt Beszterce dolgait rendbe hozza. De a
                    szászok túl soká éltek már gyeplő nélkül, az új gróf uralma nem ízlett nekik.
                    Előbb mindenféle köntörfalazással próbálták új grófjuk parancsait kivédeni,
                    aztán nyíltan ellenszegültek. János gróf egy szép napon lóra ült és néhányszáz
                    lovassal elment Besztercére rendet csinálni. Pár hét alatt haza is tért. Rendet
                    csinált. Vas és vér árán, könyörtelenül. És biztos volt benne, hogyha most írást
                    küld Besztercére, a szászok csikorgó foggal, de mukkanás nélkül fognak
                    engedelmeskedni.</p>
				<p>De ez csak afféle rendőri eljárás volt, rendcsinálás a háztájon. Még ott
                    Beszterce alatt is a törökön járt az esze. A régi, nagy ellenségen, amely
                    ilyenkor télvíz idején csendesen maradt, de hogy jönni fog teméntelen erejével,
                    ha kitavaszodik, bizonyos volt. Hunyadvár gazdája nagy dologra készülődött. Nem
                    múlt el nap, hogy vendég közeledtét hirdetve meg ne szólalt volna a kürtös a
                    kaputoronyban. Messze földről jöttek urak, vasas kísérettel, poros paripákon,
                    olyan szekerekkel, amelyek hosszabb tartózkodás szándékára mutattak. A
                    kancellárián lázasan folyt a munka, a deákok sokszor hajnalig írogatták, amit az
                    urak napközben végeztek. Mátyás mindebből csak annyit tudott, hogy apja, mint a
                    magyar katonaság fővezére, szervezi az ország seregét, s az nagyon bonyolódott
                    feladat. Az étkezésnél nem volt szabad részt vennie, mert ott is folytatták a
                    tárgyalásokat s ő még mindig nem volt lovag, a nagyok közt nem lehetett helye.
                    Bezzeg László, aki már hazakerült a Szepességről, annál felnőttebb
                    arckifejezéssel járt-kelt, buzgólkodott, homlokát ráncolta, igen nagyon
                    mutatva, hogy ő a tanácskozásokon mint horvát és dalmata bán beszél, nélküle az
                    egész hiábavaló volna, mert az ő szava az ország jó negyedrészének katonáit
                    jelenti.</p>
				<p>Egyszer azonban az történt, hogy Mátyás az első kontignáció egyik boltíves
                    folyosóján ődöngött, olyan ürügyet vetve, hogy eltűnt agarát keresi, valójában
                    azért, mert remélte, hogy valamely arra menő deák, vagy véletlenül kinyíló ajtón
                    át meghallott beszélgetés szavaiból megtud valamit. S ekkor egy ajtón éppen
                    atyja és bátyja léptek ki. Egyik teremből siettek a másikba. Hunyadi János
                    megállt, hogy szokása szerint fia fejére tegye a kezét és valami közömböset
                    kérdezzen tőle. Most azonban nem kérdezett tőle semmit, hanem váratlanul
                    hosszabban megnézte, mintha idegen gyermeket nézne. Komolyan eltűnődött, aztán
                    így szólt Lászlóhoz:</p>
				<p>- Melly nagyocska lett immár ez gyermek. Ha érkező üdőd lészen, László, vegyed
                    magad elejbe és kiben dolgozunk, azt néki megmagyarázzad.</p>
				<p>Aztán tovább sietett a két férfi. Mátyás lüktető szívvel maradt az
                    ablakmélyedésben. És egész nap nem tudott betelni annak a gondolatnak
                    gyönyörűségével, hogy ez az apai rendelkezés első jele az ő felnőtt voltának.
                    Szorgosan leste Lászlót, hogy mikor beszélhetne vele. De az sehogy sem akart
                    ráérni. A beszélgetést másnapra, másnap pedig ismét másnapra halasztotta. Végre
                    negyednapon váratlanul betoppant a Mátyás szobájába, mikor a fiú éppen Dantét
                    olvasott egyik nevelőjével.</p>
				<p>A leckeórát félbeszakították. László egy korsó méhsert hozatott magának. Nagyot
                    húzott belőle, mert előbb nyilván sokat beszélt.</p>
				<p>- Jól figyelmezzél, fiú s kit mondok, elmédben véssed. Mert ugyan főbenjáró dolog
                    ez.</p>
				<p>Azzal elkezdte a magyarázatot. Még pedig úgy, hogy kérdéseket intézett öccséhez.
                    Kiből lesz a katona? Ki adja neki a fegyvert? Ki hívja hadba? Ki fizeti
                    zsoldját? És így tovább. Mátyás felelt, ahogy tudott. S felelgetés közben jött
                    rá, hogy aminek nagy tudójául tudta magát eddig, abban erős hézagok mutatkoznak
                    előtte.</p>
				<p>- No lásd, - mondotta bátyja, - nem gyerekjáték ez. Nyissad filedöt,
                    megmondom.</p>
				<p>És előadta neki, mintegy leckeórán, miből áll az úgynevezett magyar hadsereg.
                    Elmondta neki a nemesi felkelést, a telekkatonaságot, a főpapok és főnemesek
                    bandériumait. Ez a három szerv adja a magyar haderőt. De csak úgy szivárogva
                    adja-adogatja. A magyar embernek az a kutya rossz természete van, hogy a rendet,
                    vagy inkább a rendbe való illeszkedést nem nagyon kedveli. Minden magyar ember
                    úgy érzi ősi természetével, hogy ő a maga szemétdombján fejedelemnek született
                    és a parancsolás az ő dolga, nem pedig a szófogadás. Ha valamit emígy gondol,
                    hiába gondolják azt százan mások amúgy, vélekedését a másokénak alája rendelni,
                    ez sohasem fűlik a fogához. Hiába hirdetnek nemesi felkelést, ha ő úgy gondolja,
                    hogy az idén aligha fog feljönni a Dunához a török, akkor szépen otthon marad.
                    Aztán meg kinek-kinek azon jár az esze, hogy mennél több marhát gyűjtsön, nem
                    pedig azon, hogy hogyan adja oda a köznek, amije van. Minél gazdagabb valaki,
                    rendszerint annál fösvényebben vigyáz a magáéra. Ezért a főpapok és a
                    főnemesek, akik vagyonuk arányában kötelesek katonát adni, bandériumaik
                    lélekszámát lecsavarják, amennyire lehet, néha vakmerő módon vagyonuk
                    háromnegyedét is letagadva, mert katonát hadban tartani nem olcsó mulatság. Így,
                    mikor baj van, csak kis része gyülekszik össze annak a fegyveres erőnek, amelyet
                    az országból ki lehetne állítani. Az is csak úgy ímmel-ámmal, késlekedve. Ha
                    aztán jön egy olyan veszedelem, mint például kétszáz esztendeje volt a
                    tatárjárás, akkor a híres vitéz magyarok nincsenek sehol.</p>
				<p>Ez a nagy baj most körülbelül itt van. A török beült Bizáncba, a görög császárok
                    trónjának befellegzett. Szörnyű nagyot nőtt a törökök ereje. Hódító
                    szenvedélyöket csak véresen lehet megállítani, s annak muszáj megállítania, aki
                    mindenekelőtt útjokban van: Magyarországnak. De ezt az eddig késlekedő
                    szervezetlen haddal megcsinálni nem lehet. Az ő apjok tehát kieszelte, hogy az
                    egész magyar katonáskodási rendet új alapokra kell építeni. A rendszert ki is
                    gondolta. És ez a sok tanácskozás a hunyadi várban arra való volt, hogy a
                    fontosabb urak hozzászólásával a részleteket is kidolgozzák. Körülbelül meg is
                    vannak már vele.</p>
				<p>- Hogyan lészen, hát, hamar mondjad.</p>
				<p>- Várhass, öcsém, várhass. Ippen azt vagyok mondandó.</p>
				<p>És most elmondta László a nagy gondolatot apróra. Apjok törvényt akar hozatni az
                    országgyűléssel, hogy a katonaállítás kötelessége alól ne bújhassék ki senki,
                    akármilyen nagyúr, vagy akármilyen nagynak képzeli magát. Az egész magyar sereg
                    két nagy félből állónak fog tekintetni. Egyik felét adják a király, a főpapok és
                    főnemesek bandériumai, másikba tartozik a köznemesi erő meg a telekkatonaság.
                    Már most az országgyűlés két testületet fog kiküldeni; ezeknek dolga lesz
                    vigyázni arra, hogy akinek fegyvert kell fognia, az a fegyvert meg is fogja. Az
                    egyik testület azt fogja vigyázni, hogy ki milyen tehetős az egyházi méltóságok
                    és a mágnások között, és ahhoz képest kiállítja-e a köteles nagyságú
                    bandériumot, hogy mekkora magának a királynak a jövedelme és kivonul-e ehhez a
                    jövedelemhez mért királyi bandérium. A másik testület a nemesi felkelést és a
                    telekkatonaságot ellenőrzi. Még pedig megyénként. Minden megyében összeírják a
                    portákat, minden porta ki fog állítani négy lovast és két gyalogost. Ugyanígy
                    összeírják, hány a köznemes, aki hadba vonulni tartozik, összeírják a jászokat,
                    a kunokat és a románokat is, azok nemkülönben szolgálni tartoznak. Pénzzel
                    ezentúl senki sem válthatja meg a katonáskodást, tessék csak mindenkinek menni a
                    zászló alá. Mikor már minden katona az országban össze van írva, akkor
                    elhangozhatik a nagy szó: fegyverbe. Ezt kell kimondania Budán az
                    országgyűlésnek. Ha kimondja, akkor Magyarország a legkomolyabban veendő katonai
                    hatalmasság lesz Európában.</p>
				<p>- De hátha ki nem mondja?</p>
				<p>- Attul nem félünk. Megbeszélődött ez immár minden fontosokval. Az mágnások
                    tüszkölni fognak, de nem töhetnek semmit is.</p>
				<p>Mátyás elragadtatva hallgatta mindezt. Büszke volt, hogy az egészet apja eszelte
                    ki. Erősen megragadta képzeletét, hogy íme ez a módja egy ország vezetésének.
                    Kell valaki, nagy lélek és nagy elme, aki kitalálja, mit hogyan kell, azt azután
                    törvénynek meghozhatja az országgyűléssel. És a törvény után megy millió és
                    millió ember, a szepesi városoktól kezdve le a dalmata partokig. Aki pedig az
                    egészet kigondolta, az gyönyörködhetik benne, hogy most már jobb az
                    országnak.</p>
				<p>Ujesztendőre felkerekedett Hunyadi János, hogy felmenjen Budára, s hogy az
                    országgyűlésen abból, amit elgondolt, csakugyan törvény legyen. Vajdahunyad
                    otthon maradott népe lesvén leste az országutat naphosszat, jön-e hírnök Budáról
                    és milyen hírt hoz. Jött is és jó hírt hozott: az országgyűlés megszavazta a
                    katonai törvényt. Sőt Hunyadi Jánosnak még ezenfelül is nagy dolgok sikerültek:
                    abba a megyénkint összeállított országos testületbe, amely elhivatott a nemesi
                    felkelést és a porták katonaságát ellenőrizni, meglepően sok köznemest tudott
                    beválasztani. Az ilyen bizottságok tagságait a főpapok és mágnások féltékenyen
                    őrizték meg eddig a magok kezén. Köznemest be nem engedtek sehova. Most
                    egyszerre a köznemesség előretört. Az országos testületnek egyharmadát
                    köznemesek tették ki.</p>
				<p>- Más világ lészen itt ettől kezdve, - mondta lelkendező örömmel László, mikor
                    apjával megtért Budáról, - az mágnás urakval immár hátrább. Néma dühük úgy
                    emésztette őket, hogy majd elnyúltam nevettemben. Egyik szólt az pecsét miatt
                    is, kit apánk kormányzó korában használt. Csak most hánytorgatta fel az jámbor.
                    Ó be nevettem.</p>
				<p>- Miféle pecsét miatt? - kérdezte Mátyás.</p>
				<p>- Nem tudod te még ezt. Zsigmond király idején Gara kormányzott, őt csak az
                    főrendek hívták vala el tisztjére. De apánk pecsétjén az kettős kereszt körűlte
                    ez állott írottan: “Sigillum praelatorum, baronum et nobilium regni Hungariae”.
                    Érted-é? Az köznemesök is rajta voltak az pecséten. Hát ládd-é, illy dolgoknak
                    miatta haragusznak mireánk Ujlakiék.</p>
				<p>- Jól vagyon, értem. De Ulrik gróf nem magyar, az mi kormányi dolgainkhoz
                    szóllása nincsen, miért haragszik hát?</p>
				<p>- No várj, ebben megvilágosítlak. Addsza csak az ország-mappát, kit nevelőd ira
                    az geográfiához.</p>
				<p>Mátyás elékereste a térképet. Kíváncsian várta a magyarázatot.</p>
				<p>- Ide süssed szemeidet. Látod-é Stiriát, benne Cilli várával? Ulrik grófnak
                    urasága ez. Itt pedig egészen lent vagyon Bosnyaország. Közbül az szerbek
                    vagynak, még tovább felfele magyar föld. Az szerbeknek urok Brankovics, Ulrik
                    gróf ipa, ezt jól tudod. Ha itt ez kisded magyar földrészt Ulrik gróf magáénak
                    vallhatná, ki Stiria és az szerbek között vagyon, szomszédos volna ipával,
                    egyenes útja lönne le egészen bosnya földig. Tudjad meg esmég, hogy Ulrik bosnya
                    király akart lenni, mert Tvarkó-vér vagyon benne, kit nem tagadhatunk. Ő hát
                    fegyverös emberekvel rá menni ez mutattam magyar darabra nem késött. Ezkoron
                    jöve az baj. Atyánk, miként ez dolgokrúl hírt vött, nagyhamar odament seregvel,
                    Ulrik grófot elzavarta. Ulrik gróf ne légyen bosnya király. Atyánk ezt nem
                    engedhette.</p>
				<p>- Miért nem engedhette?</p>
				<p>- Mert Ulrik hitetlen ember. Keresztény, mert megkeresztölték, de lelkinek lelke
                    szerint istentagadó. Az szent misét is soha nem látogatja. Brankovics görög
                    vallású, az mi pápai anyaszentegyházunkhoz titkon ellenség. Ha mast ez nagy
                    föld, kit itt végigseprek kezemmel, vagyis Stiria, Szerbia, Bosnya mind egyazon
                    hitetlen kalap alá kerül, az törökkel ugyan könnyen megszövetkeznek és az
                    pogányoknak útjok nyitva vagyon, ládd-é, meddig, magasan? Minket környöskörül
                    kerített az török erő, mihint Ulrik az bosnya király. Jőnek délkelet felől, dél
                    felől, délnyugat felől, nyugat felől. Végünk. No ládd. Atyánk nem engedhette.
                    Nem is engedte. Nem is fogja. Hát ezótátúl fogva gyűlöl minket Ulrik gróf, de
                    halálosan. Oderit, dum metuat, mit tészön ez magyarul?</p>
				<p>- Gyűlöljön csak, de féljen minket, - felelte Mátyás kissé lenézve a könnyű
                    feladatot, - ejszen fél is. Országban esmég apánk az úr.</p>
				<p>László büszkén bólintott. De alig telt belé pár nap, már alább szállott
                    büszkesége. Meghökkentő hír érkezett Budáról, habzó lovú ember hozta. A bécsi
                    udvarból olyan királyi leírat érkezett Budára, amely alattomban szakadékot akar
                    támasztani Hunyadi és a magyar rendek között. Egy nap sem telt belé, megjött
                    Vajdahunyadra a leirat teljes szövege is.</p>
				<p>Ezt már maga az apa magyarázta meg Mátyásnak. A fiú éppen most töltötte be
                    tizennegyedik esztendejét, azt a kort, mikor apja régi ígérete szerint megkapja
                    a lovaggá ütést. Születésnapjára sok egyéb ajándék között új vértet kapott,
                    vadászfegyvereket, csupa férfias dolgot, de egyiknek sem örült annyira, mint
                    annak, hogy apja maga magyarázta meg neki az országos okmányt.</p>
				<p>Azzal kezdte a leírat, hogy a magyar urak készüljenek a török ellen és közöljék
                    vele intézkedéseiket, mert ő egyéb országainak seregivel együtt egységes tervet
                    akar kidolgozni, hogy azt a pápa elé terjessze. Ez még rendjén lett volna, bár
                    el lehetett volna várni, hogy a gyermekkirály személy szerint a magyar hadak
                    hivatalos vezéréhez is forduljon, vagy legalább a leiratban megemlítse. De a
                    nyugtalanító részek a leirat további folyamán következtek. A király
                    felszólította a rendeket, hogy válasszanak a magyar belsőügyek intézésére olyan
                    kormányzótanácsot, amely neki javaslatokat tehessen, esetleg önállóan is
                    intézkedhessek, mert minden csip-csup dologban lehetetlen folyton összehívni az
                    országgyűlést. Kormányzó tanács? Amely tehát ellenőrzi Hunyadi János
                    intézkedéseit s azok dolgában esetleg ellentétes javaslatokat küld Bécsbe? Ezen
                    a gondolaton lehetetlen volt fel nem ismerni Ulrik gróf keze nyomát, aki ugyan
                    haragban volt a királlyal, de szövetségben volt a Hunyadi iránt gyűlölködően
                    ellenséges Garával és Ujlakival. Hárman sütötték ki nyilván, hogyan lehetne
                    letolni megint Hunyadi Jánost a hatalom polcáról. De ami ezután következett, az
                    felért egy arculcsapással. Azt írta a király a korona jövedelmeiről, hogy azok
                    fölött ő maga akar rendelkezni és felmondja az eddigi rendet, mely szerint neki
                    megszabott évi pénzt küldtek Bécsbe, a többit pedig tudta nélküli célokra
                    használták. A magyar urak “bízzák a királyi jövedelmek kezelését hű
                    hivatalnokokra”. Hű hivatalnokokra? Hát aki ez idő szerint is kezeli az ország
                    jövedelmeit, Hunyadi János, az nem hű hivatalnok?</p>
				<p>A hinta nyilván megint billenni készült. Az országgyűlést, amely a királyi leirat
                    felszólításairól döntsön, összehívták. Mátyás most először mehetett
                    országgyűlésre.</p>
				<p>Sűrű hóhullásban indultak, sötét reggel volt még. Az anya egészen a kapuig lement
                    velük, ott az anyát hárman egymásután megcsókolták és hárman egymásután nyeregbe
                    szálltak.</p>
				<p>Ilyen nagy utat most tett életében először. Roppant módon élvezte. Minden
                    állomáson már türelmetlenül várta a következőt, amely új érdekességet ígért. Az
                    útvonalat úgy vezette az apa, hogy - utazgató nagybirtokos módján - útba ejtette
                    egyes birtokait. És míg a Dunáig nem értek, úgyszólván többet mentek
                    Hunyadi-birtokon, mint idegen földön.</p>
				<p>Roppant hatalmat, irdatlan gazdagságot látott útközben Mátyás. Ha térképet
                    képzelt maga elé s azon szép pirosra pingálta magában birtokait, a foltok
                    túlnyomóan megtarkázták az ország fehérét. Magyarország keleti fele különösen a
                    Hunyadi-számadás alá tartozott, de nemcsak úgy, mint király alá az ország, hanem
                    valóságos tulajdon gyanánt, minden fával, tócsával, kúttal, legelésző állattal,
                    vízerecskével és fűszállal együtt. A falvak népe lekapott süveggel bámulta
                    életének és halálának hatalmas urát, a világhírű törökverőt. A városok
                    határában, ahol már hírt vertek az előre küldött lovasok, hajadonfőtt hajlongó
                    öreg polgárok mutatták be hódolatukat, a várakban csákra szökkent a zászló,
                    riadt a kürt, rendbe álló őrség lovai dobogtak és mindenütt egyformán jött a
                    várnagy, szertartásosan felkínálván a kulcsokat, amelyeket csatlós tartott
                    vánkoson mellette. És végig az egész úton mindenütt minden pillantás rája
                    szegeződött az apa után, a tizennégy évesre, a kis grófra, mert a nép a
                    boszorkányos és sárkányos mesék ősi ideje óta mindig a kisebbik fiút nézi
                    gyengédebb kíváncsisággal.</p>
				<p>Tiszta tavaszi nap aranypiros alkonyatán értek a pesti vámhoz. A Dunán komp vitte
                    át őket Budára. A hatalmas folyam hömpölygő árja felett lassan ringott a széles
                    faalkotmány. És ő elbűvölten nézte a domb tetején büszkélkedő mesebeli
                    épülettömeget, néhai Zsigmond király várát, melynek elülső bástyái a víz
                    partjáig lejöttek, mintha hatalmas erejökkel tartották volna a tornyok,
                    erkélyek, pillérek, tarka tetők és megint csak tornyok kőfalkeretbe zárt
                    tömegét, hogy alá ne csússzék.</p>
				<p>- Ó be gyönyörű! - sóhajtotta álmélkodva.</p>
				<p>Nem felelt neki senki. László a kiszállás rendje felől adott parancsokat, apjok
                    pedig komoran tűnődve, maga elé tekintett és nem Budavárát nézte.</p>
				<p>A nap éppen ekkor szállt le a vár mögött és az épületek felső élét és felső
                    lapjait meghúzta rőt arannyal. És ő, amint a komp lassan úszott át a hídatlan
                    folyam özönlő, pirosló árja felett, arra gondolt, hogy ez az egy vár, ha övé
                    volna, megérne huszonnyolc másikat, ötvenhét várost és ezernél több falut. De új
                    gondolat lobban meg benne s ettől magasabbra vetette fejét: azokat is, ezt is,
                    mindent.</p>
			</div>
			<div type="chapter">
				<head>
                   IV.
                </head>
				<p>Nem soká tartott az országgyűlés és Mátyás alig látott belőle valamit. Már első
                    nap láza volt, ahogy megérkezett. Érzett már az utóbbi napokban valami
                    borzongást, de nem akart szólni. Annyi vadvízen, mocsáron, dögletes levegőjű
                    zsombékon jöttek át, hogy az lett volna az igazi csoda, ha a magyar láz meg nem
                    fogja. Megfogta. Az első napon el is mehetett a gyűlésbe, amelynek tanácskozása
                    már folyt, mire ők megérkeztek, de hiába erőltette figyelmét, a kardos és mentés
                    urak zsibongó tömegéből zúgó feje alig tudott valamit felfogni. Szécsi Dénest,
                    az öreg esztergomi érseket, még jól megnézte. Még Gara nádorra és az ünnepélyes,
                    gőgös Ujlakira is volt figyelme, de lassanként összekuszálódott előtte minden.
                    Végül ő maga kérte, hogy vigyék haza.</p>
				<p>Ott senyvedt az Urak utcájában, egy udvar felé eső szobában. Mindenféle lázálmok
                    gyötörték, mikor a hullámzó láz erőt vett rajta. S ha a láz rohama elmúlt,
                    rendkívüli bágyadtság fogta el, alig tudta fáradt tagjait megmozdítani. Ilyenkor
                    mindig várva-várta, hogy apja, vagy bátyja benézzen hozzá. Az országgyűlés
                    folyásáról akart volna hallani valamit, meg a lovagi tornákról, meg a
                    vadászatokról, amelyeket országgyűlés alkalmával közönségesen rendezni szoktak.
                    Ezektől mind elmaradt. S ha magában számot vetett azzal, hogy minek elvesztését
                    fájlalja legjobban, mégis csak magát az országgyűlést sajnálta. Mód felett
                    érdekelte volna látni, hogyan igazítják az ország dolgát az egybegyűlt rendek,
                    hogyan vitatkoznak, hogyan győzik meg egymást és végül hogyan hozzák meg a
                    határozatokat. Ismerni is szerette volna a szereplőket, akikről otthon annyit
                    hallott, egyikkel-másikkal beszélgetni is szeretett volna. Mindenek felett pedig
                    apját és bátyját kívánta volna látni, ahogy kiállanak a többiek elé, mint
                    legelsők és legkülönbek, hogy lenézzék az áskálódók dühét, vagy ha azok győznek,
                    kárörömét.</p>
				<p>Azok győztek. Az országgyűlés megszavazta a király kívánságait és nem tett szót
                    Hunyadi János érdekében. De a tizennyolc tagból álló tanácsba, amely ezentúl
                    kormányozni volt hivatva, hat köznemest is választottak. A főpapoknak és
                    főuraknak le kellett azzal számolniuk, hogy egy embertömeg lép be az ország
                    dolgának intézésébe, olyan, amelynek eddig nem volt szava, csak megjelenhetett
                    és bólogathatott annak, amit az a bizonyos kiterjedt atyafiság végzett felőle.
                    Az erők változó egyensúlyának ez a mostanában állandó tünete ezúttal is
                    jelentkezett, de a pillanatnyi győzelem nem volt a Hunyadi Jánosé. Bár senki nem
                    merészelte kimondani, a királyi leiratból kiszivárgott és az emberek közt a
                    levegőben állva maradt az a sanda gyanúsítás, hogy az ország pénzei körül nincs
                    minden rendben. Ulrik gróf kajánul örvendhetett, ha Cilli várában meghallotta
                    ennek az országgyűlésnek részletes lefolyását. Ennek a gyanúsításnak mérgét ő
                    tette bele a gyermekkirály elméjébe. S ha ő kegyvesztett lett is, a méreg most
                    már magától tovább dolgozott. Az országgyűlés engedelmesen teljesítette azt a
                    királyi parancsot, hogy a pénzek eddigi hovafordításáról számadást állítson
                    össze. Az ifjú László király pénzekről számoltatta Európa hősét.</p>
				<p>Mihelyt Mátyás annyira jobban lett, hogy szekéren útra kelhetett, Hunyadi János
                    nem akart tovább Budán maradni. Mélyen sértettnek érezte magát. De Mátyás erről
                    nem tudta szavát venni. Csak László mondott neki egyet-mást apjok
                    haragjáról.</p>
				<p>- Rettentően emészti magát. Nem is hogy böcsületibe akarnak tapodni. Hanem
                    jobbadán az katonai törvények miatt. Kit melly szépségösen kieszele, és ime. Az
                    tanács, kit most választottak, iza végre nem hajtja.</p>
				<p>- Nem? - kérdezte Mátyás meghökkenve.</p>
				<p>- Nem. Az tanácsban kik ülnek, ugyan vigyáznak önnönpénzökre. Nem bolondok, hogy
                    végrehajtsák. Ez fájdalma igazában apánknak. Szépet álmodott, oszt megébredt
                    abbul. Az hitvány emberek megébresztötték. Mégis megyen az törökre. Nem ember ez
                    mi édes apánk urunk, hanem félisten, meghigyjed.</p>
				<p>- Megyen?</p>
				<p>- De megyen ám. Mondotta néköm. Ejszen azért sietünk hazafele, hogy készülődjék.
                    Törvényvel, vagy nem törvényvel, akár a maga pénzén is, de kit öszveszedhet,
                    szedi, oszt hajrá. Megyen.</p>
				<p>- Ó, bár éngemet is vinne.</p>
				<p>- No szép lönne. Beteg gyermek háborúba.</p>
				<p>- Nem vagyok gyermek immár. Beteg sem. Mire hazaérünk, lóra ülhetök, megládd.</p>
				<p>- Jó, jó, hallgassál mostan, az sok beszéd megárt.</p>
				<p>Az úton többször is ráterelte a szót Mátyás a háborúba menésre. Apjának egyenesen
                    nem mert szólni, de László közbenjárását sürgette. Az ígérte is, de ő sem mert
                    szólni. Hunyadi János nagyon farkaskedvű volt egész hazamenet.</p>
				<p>Ahogy közeledtek Vajdahunyad felé, egyre sűrűbben kaptak hírt. Budáról is
                    szalasztottak utánok lovas embert, aki tajtékzó paripán érte utol a lassan
                    haladó szekeres menetet. S ugyanúgy Erdély felől is hírhozók érkeztek, akik nem
                    tévesztették el a közeledőket, mert Hunyadiné ugyanazt a levelet négy emberre is
                    rábízta, nyargaljanak vele négy irányban Magyarország felé, hogy a gazda
                    akármelyik út felől jön, valamelyiket megkapja. S ezek a hírek mind arról
                    szóltak, hogy a szultán közeledik. Sőt végül nem kisebb embertől, mint magától
                    Brankovics Györgytől, az öreg szerb királytól jött levél a hazafelé tartó
                    vezérhez.</p>
				<p>Az úti karaván egyszerre nyüzsögni kezdett. Hunyadi Jánost máról-holnapra
                    kicserélték. Mátyás már meggyógyult annyira, hogy lábra kaphatott. És most
                    tanúja volt annak, hogyan szervez apja egy hadjáratot. Csupa hév, villámló
                    tevékenység és mozgékonyság lett az eddig oly komor és mozdulatlan vezér. Ahol
                    este megállapodtak, ott késő éjszakáig leveleket diktált: királynak, pápának,
                    Eyzingernek, Fridriknek, Brankovicsnak, nádornak, Pogyebrádnak,
                    megszámlálhatatlan másoknak is. Közben postája is érkezett; a nap
                    legkülönbözőbb óráiban érte őket utol egy-egy hírnök. Mátyás büszkén vett részt
                    az ügyek intézésében. Hunyadi gyengén beszélt nyelveket, két fia közül pedig
                    Mátyás volt a nyelvismerőbb, ő volt tehát az úton apja hivatalos fordítója,
                    olasz, latin, görög, német, mindegy volt neki. Olyan gyakorlata volt már, hogy
                    majdnem folyékony magyarsággal mondta el apjának a kezében tartott idegen levél
                    mondatait. Most már jobban is lett egészen. Az apa kora hajnalban talpon volt
                    már, mind a két fia együtt serkent vele. És most már Mátyás is ott lovagolt apja
                    mellett.</p>
				<p>Mikor Vajdahunyadra értek, ott már lázasan folyt a készülődés. Maga Hunyadiné
                    intézte a zsoldos-fogadások otthoni részét, ha férje távol volt.</p>
				<p>Néhány ágyúját, hadiszereit és serege zömét már eleve a délvidékre irányította a
                    vezér. Mátyás az utolsó pillanatig reménykedett, hogy most már ő is elmehet a
                    háborúba. De az indulás hajnala úgy köszöntött be, hogy apja csak Lászlót vitte.
                    Sötét volt még, mikor Hunyadi elindult. Fáklyások kísérték ki a várudvarról,
                    odalent veszett zenebonával sikítoztak a harci sípok jelei, az éjszakában száz
                    meg száz fáklya lidércként imbolygó fénye csillagzott a várárkon túl. Az anya
                    egy ablakból nézte a távozókat, akik esetleg a halálba mentek, de a kemény
                    asszonynak semmit sem remegett a keze, amelyet a mellette álldogáló Mátyás
                    vállán pihentetett. Ott álltak, mikor már egészen elhalt a távozó sereg zaja.
                    Akkor az anya megszólalt:</p>
				<p>- Ha még alunnod kívánsz, lefekhetöl.</p>
				<p>Ő szó nélkül indult a maga folyosója felé. Nem mert hangos szóval válaszolni,
                    mert félt, hogy hangja megremeg a sírási ingertől, amelyet csak úgy tudott
                    visszatartani, hogy kegyetlenül szájába harapott.</p>
				<p>Ettől fogva abból állott a vár élete, hogy a hadbavonultak híreit várták. Jött is
                    levél megnyugtató gyakorisággal. Az első levél arról adott számot, hogy György
                    szerb király személyesen jött át a Dunán Hunyadihoz segítséget kérni. Az öreg
                    Brankovics mostanában magyar oldalon állott, mert a szultán le akarta lökni
                    trónjáról és mindenekelőtt őt igyekezett elintézni, hogy aztán tovább
                    vonulhasson felfelé.</p>
				<p>A következő levelekből aztán kísérni lehetett az egész hadjárat mozdulatait
                    hónapokon keresztül. Hunyadi János nem várta meg, míg a török rácsap
                    Szerbországra. Gyorsan elindult Nándorfehérvárról és ő támadott: igen gyors
                    menettel betört bolgár földre. Azonnal ellenséggel akadt szemközt, a szultán
                    bégjei már siettek elébe seregrészekkel. Kivétel nélkül valamennyit megverte,
                    aztán hozzá látott az ország elpusztításához, hogyha a török megint jönne, se
                    élelmet, se szállást ne találhasson. Lement egészen Ternováig, busás
                    hadizsákmányt szedett össze, aztán Szerbia felé fordult, mert a szultán egyik
                    nevezetes vezére, Firuz bég, közben csakugyan megtámadta Gyorgye király országát
                    és már nagyon szorongatta. Hunyadi villámgyorsan dolgozott. Már ott is termett,
                    már egyesült is a rája várakozó szerb sereggel és Kruzsevácnál összeütközött
                    Firuz béggel. Rettenetesen megverte. A törökök nagyobb része ottmaradt a mezőn.
                    Akit meg nem öltek, megfutamodott. De a győztes ilyenkor pihenhetett legkevésbé.
                    Nagyon sok pénzt ért a fogoly török, érdemes volt utána eredni, össze is
                    fogdosta úgyszólván valamennyi menekülőt, lóhalálában kergetve őket Pirotáig és
                    Viddinig. Ezt a két várost még felgyújtotta, aztán a temérdek fogollyal
                    visszatért Nándorfehérvárra.</p>
				<p>A hadjáratnak ezt a részét Mátyás már nem levélből tudta meg. Történt egy éjjel,
                    hogy anyja szólítására riadt fel. Mikor szemét dörzsölve felült az ágyban, ott
                    látta anyját: egyik kezében mécses, másikban levél.</p>
				<p>- Egy-kettő, - szólt sürgetően Hunyadiné, - kapkodjad holmidot, tüstént indulsz
                    apádhoz. Ihol ez levélben hivat Nándorfehérvárra.</p>
				<p>Mialatt lihegő sietséggel öltözködött, lentről is hallotta a kapkodó készülődést.
                    Anyja már intézkedett. A vár szervezett fegyelme ilyenkor jól bevált. Kevéssel
                    azután, hogy az éjszaka érkezett levéllel az úrnőt felkeltették, Hunyadi Mátyás
                    már indult apjához páncélosan, páncélja alatt tomboló örömmel, lova mögött
                    huszonnégy embernyi kísérettel. Legszívesebben a ló nyakába dobta volna a
                    kantárszárat, hogy repülni kezdjen. De málhás szekerei miatt nem
                    repülhetett.</p>
				<p>Az úton agyonhajszolta embereit. Alig aludt valamit, máris rohanni akart tovább.
                    Kora októberi idő járta, a lovak lehelete már meglátszott az ökörnyálas
                    levegőben. Máskor szép lett volna a szelíd napfény alatt bandukolni, nézegetni
                    az ismeretlen tájakat, idegenül beszélő, különös gúnyát viselő jobbágyokat,
                    felbukkanó és eltűnő várakat. De az ő számára most nem volt érdekes senki és
                    semmi. Csak tovább, tovább Nándorfehérvárra.</p>
				<p>Déltájban végre megpillantották a távoli várat. Mátyás nem bírt többé magával.
                    Négy lovast hátrahagyott a szekerek védelmére, a többinek vágtát parancsolt. A
                    vezetőnek is lovat adtak, s útközben nevették, milyen kétségbeesetten öleli a
                    vágtató állat nyakát. És még a rév jött. Még kompra kellett szállni. De a lázas
                    türelmetlenség már enyhült. A parthoz húzott gályákról tudta, hogy azok apja
                    hajói. Ami katona nyüzsgött a túlsó parton, az mind apja katonája volt,
                    valamennyinek karjában és kardjában még a harc friss emléke. A révész itt ragadt
                    és megkeresztelt török lehetett, mert fejével a felzászlózott várra intve, így
                    szólt:</p>
				<p>- Dar ul Dsihad.</p>
				<p>“A vallásos háború városa”, így hívták törökül Nándorfehérvárt, amelynek falai
                    lassan közeledtek a komphoz. Mátyás intett a kürtösnek. Az már ott állt a komp
                    elején a készen tartott kürttel. Most belefújt. Azt a jelet adta, amely a
                    fővezér családjának járt. Kisvártatva odaátról megszólalt a felelet. Majd rája
                    húsz másik kürt.</p>
				<p>Mikor partra szállott, már tisztelgő magyar altiszt várta. Mögötte felsorakozó
                    őrség.</p>
				<p>Zúgó, ünneplő riadalom közepette érte el atyja szállását. Ismerős inasok ugrottak
                    eléje, mikor leszállt a lóról. És pár perc múlva már ott állt apja előtt.
                    Szeretett volna a régi kisfiús ösztönnel nyakába ugrani az imádott embernek, de
                    visszatorpant.</p>
				<p>- Jól jövel, fiam?</p>
				<p>- Jól. De apámuram jól vagyon-é? Látom, baja nem esött legkissebb is.</p>
				<p>- Isten megőröze. Anyádtul az levél hol vagyon?</p>
				<p>- Itt hordám kebelemben végig. Elesztebb letészöm az vértet.</p>
				<p>- Ügyekezjél. Mastan én nem érkezök, mert vár Ulrik gróf. De László legott
                    megtér, s néked mindent megmond. Az levelet nékem hamar kibolhászjad melledbül,
                    szaladj. Vértesen jövel, te golyhó, miként valami keresztes vitéz? No,
                    indulj.</p>
				<p>Ennyi volt az egész viszontlátás. Mátyás engedelmesen sarkon fordult és ment,
                    amerre vezették. Érezte, hogy elpirult. Apja kicsúfolta lovagi vértét. Ez nem
                    jól esett neki.</p>
				<p>Nem nagy ház volt a fővezér szállása, Mátyás hamar a szobájába jutott.</p>
				<p>Míg Mátyás fel nem öltözött, a hadjáratról beszélt László. Csodálattal adta elő
                    apjok hadvezéri lángelméjét.</p>
				<p>- De hát te magad, Lackó? Az melegjiben is voltál?</p>
				<p>László vállat vont. Nem szerette hadakozásait mesélni.</p>
				<p>- Apánk ha hova rendölt, mentem.</p>
				<p>Az inas kiment. László egyszerre tűzbe jött. Felpattant. Nagy felindulásában
                    ünnepélyes hangot használt.</p>
				<p>- Öcsém uram, Mátyás, halljad szavamot. Ha ez piszkos himpellér Ulrik tovább ásja
                    apánk sarkának alatta az fődet, én eskem az Boldogságos Szízre, hogy levágom,
                    majd emléközz szavamra.</p>
				<p>- Immár beszéljed az egészet, kérlek.</p>
				<p>László nagyot fújt, megcsillapodott, leült. Aztán részletesen elmondta, mi a
                    helyzet. Ulrik gróf, míg ők a török ellen jártak, megtámadta Horvátországot,
                    hogy egy-két várat odacsípjen Stiriához. Remélte, hogy Hunyadi hadjárata sok
                    vérbe fog kerülni s a visszatérő fővezérnek nem marad elég ereje még rajta is
                    bosszút állni. De a hadjárat fényesen sikerült, a Hunyadiak töretlen sereggel
                    tértek vissza. Ulrik gróf szemtelensége miatt éktelen haragra gerjedtek. Azonnal
                    menni készültek Varasdnak, amely itt volt a kezök ügyében és az Ulrik gróf
                    birtoka. Méltó módon meg akarták büntetni, amiért így hátba támadta őket, apósa
                    védelmezőit. De mikor indulni akartak, mindenkinek ámulatára betoppant Ulrik
                    gróf és szemrehányásokkal támadt reá Hunyadira: miért acsarkodik ellene, miért
                    cimborál ellenségeivel, miért fizet gonosszal a jóért? Hunyadi eleinte úgy
                    elképedt, hogy nem is tudott mit felelni. De később megjött a szava. Akkor aztán
                    ömlött is belőle. Könnyített a lelkén, megmondott mindent, ami a szívén feküdt.
                    Ulrik álmélkodva hallotta a fejére olvasott gazságokat és kereken tagadott
                    mindent. Hunyadi hat különböző tanút sorolt fel, akik szükség esetén vallani
                    tudják, hogy Ulrik a Hunyadi-családot a király és ország végzetes és kiirtandó
                    veszedelmének nevezte. Erre Ulrik szemforgatva csapta össze a kezét és
                    fejcsóválva hüledezett, hogy az ő mindig őszinte és becsületes szavait hogyan
                    kiforgatják. Igaz, olyasmit mondott nem egyszer, hogy Hunyadi politikájával nem
                    ért egyet és vannak elvek, amelyeket kiirtandóknak tart, de sohasem gondolt
                    személyes erőszakra azokkal szemben, akiket annyira szeret s akikkel oly
                    türelmetlenül szeretne már rokonilag egyesülni. Felmerült az a rágalom is, hogy
                    Hunyadi kezén rendetlenség történt az országos pénzekkel. Ulrik gróf égre-földre
                    esküdözött, hogy ő ilyet soha senkinek nem mondott. Azt mondta öccsének, a
                    királynak, hogy dolgozzék komolyan és érdeklődjék személyesen minden országának
                    pénzügyei iránt, legyen méltó koronájára. Talán ezt magyarázta félre valaki.
                    Egyszóval felkínálta baráti jobbját és szeretne igen részletes egyességet kötni.
                    Ez természetes: V. Lászlónak most Eyzinger a kedvence Bécsben, Eyzinger pedig
                    barátja Hunyadinak. Jó volna tehát Eyzingertől elvonni a Hunyadi és minden
                    fontos ember támogatását, Eyzingert megbuktatni, újra kézbe kapni a bécsi
                    kormányt és újra bezsebelni a most oly fájdalmasan hiányzó évi tizenkétezer
                    aranyat.</p>
				<p>- Mit teénd mastan apánk? - kérdezte Mátyás.</p>
				<p>- Semmit. Egyességöt kötnie nem kéván. Ha Ulrik úgymond: harc, ő is úgymond. Ha
                    Ulrik úgymond: barátság, ő is úgymond. Minden az régiben marad. Hogy mikint
                    neveztetik, mendegy az.</p>
				<p>Mátyás erősen gondolkozott. Kisvártatva felvetette fejét, élesen bátyjára nézett
                    és nekiszegezte a kérdést.</p>
				<p>- Hallgass ide, Lackó. Ulrik gróf únos-úntalan azval rágta az királynak filit,
                    hogy apánk az trónra tör. Ezfelől voná-é mastan felelősségre Ulrikot?</p>
				<p>- Tudtomval nem, - felelt László habozva.</p>
				<p>- S ha nem, vajjon errül mért nem szólának? Mért nem monda apánk, hogy a király
                    koronáját nem kévánja sem magának, sem családjának?</p>
				<p>László ránézett öccsére, gondolkozott, vállat vont. Nyilván küzdött a felelettel.
                    De egyszerre eszébe jutott valami. Odament egy szekrényhez, kinyitotta. Aztán
                    ruhadarabokat vett ki belőle. Bőséges arannyal hímezett nadrágot. Aranyhímzésű
                    fehér selyemkapcát, fehér selyem ujjast, amelynek fehérje alig látszott a nehéz,
                    vastag arany sujtástól. Kordován csizmát, aranyhímzésűt, sarkán
                    aranysarkantyúval. És mindehhez arannyal kivert, acélból való díszmellvértet,
                    kesztyűt, pompás kardot. Mátyás csak nézte egyik darabot a másik után. Nem
                    akarta hinni, amit ezek a darabok ígértek. Végül is felviharzó örömmel, kiáltva
                    kérdezte:</p>
				<p>- Lackó, csak nem...?</p>
				<p>- De Apánk az holnapi Tedeumkor tégedöt lovaggá ütnie határozta. Mast
                    örvendj.</p>
				<p>Mátyás egymásután emelgette, nézegette, tapogatta a darabokat.</p>
				<p>Azt a nagy kérdést, amely elől bátyja kitért, Mátyás a nagy örömtől egyszerre
                    elfelejtette. És László valami hivatalos dolgot vetvén okul, elsietett,
                    otthagyta nagy örömével.</p>
				<p>Apját egész nap nem látta Mátyás, Lászlót is csak késő este rövid időre. Kiment
                    az utcára járkálni. Kedvére bámulta a vár sürgő-forgó életét, a sok részeg
                    zsoldos jókedvű garázdaságát, a házakat, a templomokat, a sokféle viseletet.
                    Nagyon tetszett neki, hogy nem ismert rá senki és így feltűnés nélkül
                    hallgathatta két előtte haladó zsoldos beszélgetését.</p>
				<p>Mikor visszatért, nagy hűhó fogadta.</p>
				<p>- Hol késleködik, magnifice, az Isten szerelmére? - izgult egy kancellista.</p>
				<p>- Mi baj vagyon?</p>
				<p>- Atyja ura röndöli, hogy tüstént jó gúnyát ölteni és az Ulrik gróf szállására
                    menni ne terheltessék.</p>
				<p>Egy-kettő, sietett a parancsnak eleget tenni. Vékony sodronyinge volt már neki
                    is, azt felvette selyeminge alá. Sebbel-lobbal felöltözött és követte a várakozó
                    kancellistát. Csak egy-két háznyi távolságra mentek. Szárnyas ajtó nyílott ki
                    előtte. Belépett. Négy urat látott ülni egy kerek asztal mellett. Apján és
                    bátyján kívül még kettőt. Leírás után rögtön rájuk ismert. A hosszú fehér
                    szakállú aggastyán nem lehetett más, mint Gyorgye király, a magas, bodrozott
                    hajú, szeplős és kikent-kifent ember nem lehetett más, mint Ulrik gróf. Az öreg
                    szerb király volt az első, aki megszólalt. Latinul:</p>
				<p>- Veni proprius, care magnifice.</p>
				<p>Ő tehát közelebb lépett. Most Ulrik gróf szólalt meg, feltűnően rekedt hangon,
                    idegenszerű, kényeskedő kiejtéssel, ő is latinul.</p>
				<p>- Nagy örömömre szolgál szemtől-szemben látnom magnificentiádat s még nagyobb
                    öröm, hogy ilyen deli legény az, akire legdrágább kincsemet, Erzsébet grófnőt
                    bízni fogom. Panaszkodott nekem a gyermek, hogy régóta nem kapott levelet
                    mátkájától.</p>
				<p>- Ejnye, ejnye, mit hallok, - szólt olyan hangon az agg Gyorgye király, amellyel
                    csecsemőket szoktak korholni, - korán kezded a csapodárságot, fiam. Már pedig az
                    én kis unokámhoz jó légy, mert ha rosszul bánsz vele, én hívlak ki
                    párviadalra.</p>
				<p>- Nem lesz itt semmi baj, - szólt Ulrik gróf, - nagyon jó házasság lesz ez, ha a
                    gyermekek megnövekszenek. Tudd meg, fiam, hogy a te házasságod által csak egy
                    párt lesz Magyarországon. Ha majd fiad születik, az mindenkinek szemefénye
                    lesz.</p>
				<p>- Az lesz ám a nagyszerű gyerek, - mondta Gyorgye király szakállát simogatva, -
                    dédapja szerb király, ükapja bosnyák király, nagybátyja magyar király és cseh
                    király, másik nagybátyja lengyel király.</p>
				<p>Mátyás most szólalt meg először:</p>
				<p>- És mindennek tetejébe nagyapja Hunyadi János.</p>
				<p>Az agg szerb király felvetette a fejét. Meglepett érdeklődéssel nézett Hunyadi
                    Mátyásra. Aztán alig észrevehető pillantást váltott Ulrik gróffal. A pillantás
                    ezt mondta: ennek a fickónak van esze, erre ügyelni kell. Majd pedig felkelt és
                    kezét a Mátyás vállára tette. A mozdulat természetesnek látszott és
                    mindennapinak. De a Mátyás válla megérezte, hogy a tenyér kíváncsian tapogat:
                    tudni akarja, van-e a ruha alatt sodronying.</p>
				<p>- Jól van, fiú, szeretem, hogy büszke vagy apádra. Nagy ember ő csakugyan.</p>
				<p>Ekkor nagy robajjal kinyílt az ajtó. Mátyás is hátrapillantott. A többiek is
                    odanéztek. Szilágyi Mihály volt a belépő. Meglepetést keltett, nyilván nem
                    várták. Ulrik gróf felállt és németül rákiáltott az ajtónálló lakájra, aki ott
                    állt a még be nem csukott ajtóban:</p>
				<p>- Miféle dolog ez? Nem jelented be a várkapitány urat?</p>
				<p>De Szilágyi Mihály berántotta az ajtót és maga válaszolt.</p>
				<p>- Ne szidjad, Ulrik, én toltam félre. Nem kell engem jelentgetni.</p>
				<p>Megállt és figyelmesen nézte a társaságot. Mindjárt meg is nyugodott. Olyan
                    benyomást tett, mint aki bajtól tartva rohant ide, de most látja, hogy nincs
                    mitől tartania. Odalépett Mátyáshoz, köszöntésül a vállára ütött, aztán
                    katonásan tisztelgett a többieknek.</p>
				<p>- Foglalj helyet, - mondta Ulrik gróf, - ha már váratlanul megtiszteltél
                    bennünket.</p>
				<p>Volt egy kis gúny az udvariasságban, de Szilágyi Mihály nem vett róla tudomást.
                    Széket fogott és leült rá. Kardját két térde közé vette, két kezét a markolaton
                    egymásra nyugtatta.</p>
				<p>- Miről beszélgettek? - kérdezte.</p>
				<p>- Ismerkedtünk a leányom vőlegényével, - felelt Ulrik gróf, - és miután az
                    ismeretségnek igen örvendtünk, azt gondolom, nem is kell őt tovább
                    tartóztatnunk.</p>
				<p>Hunyadi János, aki mindeddig néma maradt, fejbólintással jelezte fiának, hogy
                    távozhatik. Mátyás meghajtotta magát és szótlanul ment kifelé. A helyzet világos
                    volt: Szilágyi Mihály, aki a környéken volt elfoglalva, megérkezett
                    Nándorfehérvárra és mindjárt meghallotta, hogy Hunyadi a Gyorgye király és Ulrik
                    gróf társaságában tartózkodik. Rögtön gyanút fogott, idesietett. Ulrik gróftól
                    minden kitelik.</p>
				<p>Mikor kilépett a házból, Mátyás fegyveres embereket látott. Mikor jött, ezek még
                    nem voltak itt. A ház előtt stiriai katonák álldogáltak, valami húszan. És pár
                    lépéssel odább magyar katonák. Ugyancsak húszan. Ezt is könnyű volt
                    megmagyarázni: Szilágyi minden eshetőségre fegyvereseket is hozott magával, s a
                    kapu előtt hagyta őket. Erre valaki azonnal intézkedett: Ulrik gróf emberei
                    közül ugyanannyit rendelt oda. A kétféle katona békésen állongott az utcán. De
                    nem volt képtelenség arra gondolni, hogy a házból valami zűrzavaros lárma
                    hallatszhatik egyszerre, izgatott kiabálás, parancs, és ezek a következő
                    pillanatban kivont karddal egymásnak esnek.</p>
				<p>Másnap reggelig nem látta sem apját, sem bátyját, sem nagybátyját. Reggel már
                    jókor felkelt és magára öltötte díszruháját. Ekkor jött be hozzá apja. Megnézte
                    külsejét, megelégedetten bólintott. Aztán így szólt:</p>
				<p>- Hogy az sok beszédet nem szeretöm, tudod. Csak annyit mondok néked mastan:
                    lovag lész ez mái napon. Nagy kázusa éltödnek. Soha ne felejtsed Hunyadi
                    voltodot, azonképpen magyar voltodot. És az becsületnek útjárul soha oldalt ne
                    lépjél. Az Jézus éltessön.</p>
				<p>Megcsókolta fiát. Mátyás mély megindultsággal csókolt kezet apjának. Az már ment
                    is kifelé.</p>
				<p>Az ünnepélyes Tedeumra úgy megtelt a templom, hogy még a bejáratnál is
                    szorongásig sűrűn állott a tömeg. Alig lehetett átvergődni köztük,
                    fegyverszolgák lökdösődve csináltak utat az érkező uraknak. Bent ember ember
                    hátán. Mátyást az oltár mellé állították másokkal együtt: volt még néhány fiatal
                    vitéz, akik a hadjáratban kitüntették magokat és most a fővezér őket is lovaggá
                    ütötte. Egy sorban álltak oldalt, élen a fővezér fia. Az első padsor előtt
                    bársony karszékben ült Gyorgye király, mellette Ulrik gróf, Hunyadi János,
                    Hunyadi László és Szilágyi Mihály, aki Nándorfehérvárnak várkapitánya lévén, az
                    ünnepi misén hivatalos minőségben vett részt. Megszólalt az orgonaszó és a
                    levegőben tömjénillat kezdett szállani. Az oltárnál gazdag hímzésű miseruhák
                    színes foltjai ragyogtak.</p>
				<p>Aztán jött a nagy pillanat. Hunyadi János odalépett az oltárhoz pazar
                    vértezetben. Az ifjú vitézek sorban letérdepeltek előtte. A fővezér megállt az
                    elsőnél, aki a fia volt.</p>
				<p>- Hunyadi Mátyás, Beszterce grófja, én tégöd lovaggá ütlek az magasságos Istennek
                    nevében. Segéljönek harcaidon az Jézus, az Boldogságos Szíz és Istennek menden
                    szentjei. Fogadod-é, hogy kardodat csak igaz dologban vonod hüvelyéből?</p>
				<p>- Fogadom, - felelte Mátyás.</p>
				<p>Ekkor apja két kézre fogta kardját. A nevezetes kardot, amelyet lovaggá ütéskor
                    használt: Laczkfi András kardja volt ez, amellyel Nagy Lajos kapitánya száz
                    évvel előbb végigvívta a nápolyi hadjáratot. A kard megütötte Hunyadi Mátyás
                    vállát. S ugyanekkor apja így szólt:</p>
				<p>- Légy lovag!</p>
				<p>Aztán a következő sarkantyús vitézhez lépett. Mátyás felállott, keresztet vetett
                    és visszament előbbi helyére, oldalt az oltár mellé. Ekkor vette észre, hogy
                    dörgő zsivaj ünnepli: vivátozás, zsiviózás, éljenzés. A padok álló közönsége
                    hosszasan kiáltozott feléje, a hölgyek kendőket lengettek. Mátyás kardot rántott
                    és lovagi módon tisztelgett vele, Gyorgye király is kegyesen integetett a
                    kezével. Csak Ulrik gróf ült ott szemmel láthatóan unatkozva, egy ásítást éppen
                    most nyomott el.</p>
				<p>Apja egész nap tárgyalt Ulrik gróffal és Gyorgye királlyal, olykor Lászlót is
                    bevonták, ő úgy, ahogy eltöltötte a napot. Vívott, lovagolt, levelet írt
                    anyjának, sakkozott egy szerb lovaggal. Este felé elállt az eső, és ő elment
                    Lászlóval gyalogosan sétálni. László elmondta neki, hogy Ulrik kézzel-lábbal
                    békülni igyekszik, mindenáron esküvel erősített szerződést akar kötni. De apjok
                    vonakodik. Mindenesetre többször is határozottan leszegeztetett a tanácskozások
                    során, hogy Hunyadi János és Ulrik gróf kibékültek és Mátyás esküvőjét Erzsébet
                    grófkisasszonnyal most már mindenesetre meg fogják tartani.</p>
				<p>A két testvér a várban bolyongva kijutott egy bástyarészhez, ahonnan nagyon szép
                    kilátás nyílt: le lehetett látni a Dunára és Szávára egyszerre, valamint a Dunán
                    túli, kéklően elvesző messzi síkra. Nézték ezt a látványt és sokáig hallgattak.
                    Ekkor László megszólalt.</p>
				<p>- Tennap kérded, apánk mi okon nem szól Ulriknak amaz vádrul, hogy az király
                    trónjára törekszik.</p>
				<p>Mátyás izgatottan figyelt.</p>
				<p>- Igen. Hát?</p>
				<p>- Hát immáron lovag vagy, eszöd is nagyon elegendő, nem is tudlak fecsegőnek.
                    Apánk nem szól erről, mert hazunni nem szeret. Mán penig ű valóságosan mást
                    kévánna látni az trónon.</p>
				<p>- Kit?</p>
				<p>- Önnönmagát nem. Hanem éngöm. Apánk magyarnak akarja tudni az magyar királyt. De
                    ő az koronát nem vággya. Én legyek az.</p>
				<p>Mátyás ránézett Lászlóra. Annak tekintete a messzeségbe szegeződött, arcán dacos,
                    majdnem konok kifejezés ült. Száját vékonyra szorította össze, orrlyukai
                    szélesre tágultak. Csupa erő volt és elszántság.</p>
				<p>- Anyánk is kévánja, - folytatta kis szünet után - így is lészen ez. Lelkömbül
                    hiszem és vallom: az csillagokban ígyen íratott meg. Magyarország királya
                    leszek, VI. László. És te kisebbik király, miként az Árpádoknak üdéjén. Az
                    horvát és dalmata bánságot adándom néked, úgy határoztam, esmég Erdélynek
                    kormányát.</p>
				<p>- Mikor lész király?</p>
				<p>- Még nem vagyunk erősek elegendőképpen. De az nap eljő egyszer. V. László
                    beérhesse cseh koronával, meg ausztrák hercegséggel. Itthol majd műk végezjük
                    dolgunkat, magyarok.</p>
				<p>Mátyás komoly maradt és nyugodt. Amit hallott, egyáltalában nem lepte meg.
                    Kardjára csapott.</p>
				<p>- Látod ez kardot, bátyám?</p>
				<p>- Látom, fiú.</p>
				<p>- Ez tiéd mend halálnak haláláig, mend örökkül örökké, ámen.</p>
				<p>- Tudom. Számolok rád. Mastan térjünk be immár.</p>
				<p>Szótlanul lépkedtek egymás mellett, úgy mentek haza. Mátyás még olvasgatott egy
                    kis Horatiust, mert azt nagyon szerette. Aztán lefeküdt. Máskor is mindig
                    rendesen végezte esti imádságát, de most különös buzgósággal imádkozott:</p>
				<p>- Ó Uram Jézus Krisztus, szerelmes király, és mindönöstül kévánatos barát.
                    Emléközjél az keserűségrül, kit szenvedél, mikoron mend te barátidtul
                    elhagyattatál, mezejtelen és szegényül körösztfán figgél és mend te barátid és
                    esmerőid te ellened támadának és senki ő közülök vigasztalód nem lészön vala. De
                    mastan vagy királyoknak királya, ki országlasz atya Istennel koronként és szent
                    lélökvel. Te méltó légy, uram, én imádságomat hallani és kegyelmest
                    fogadni...</p>
			</div>
			<div type="chapter">
				<head>
                   V.
                </head>
				<p>Ulrik grófnak még élt az atyja. Göthös öreg ember volt, most a téli időjárás az
                    idén elvitte. Közben pedig a bécsiek elégedetlenkedni kezdtek Eyzinger
                    kormányzásával, így történt, hogy Ulrik gróf ismét a király kegyeibe került. Egy
                    szép napon az a hír érkezett Hunyadiékhoz, hogy a király az illendő gyász
                    udvarias kifejezései közben úgy összemelegedett Ulrik gróffal, hogy megint
                    testi-lelki barátság van közöttök és Ulrik gróf megint felköltözött Bécsbe. Sőt
                    segít kormányozni. És természetesen minden módon érvényesíti befolyását a magyar
                    dolgokra is. Ez már onnan is meglátszott, hogy megint felburjánzott az időközben
                    szünedező mendemonda: valami nincs rendben az ország pénzeinek kezelése körül,
                    azonkívül a Hunyadiak a hatalomra törnek. Sőt az udvar felől olyan pletykákat
                    hozott a szóbeszéd, hogy Ulászló király nem véletlenül holt hősi halált a várnai
                    csatában: Hunyadi volt ott a fővezér, s az gondoskodott róla, hogy a királyt
                    olyan helyre állítsa az ütközetben, ahonnan nem térhet vissza többé. S amit
                    megcsinált az egyik királlyal, valami ravasz módon megcsinálhatja még a másikkal
                    is.</p>
				<p>Szilágyi Mihály, a szenvedélyes sógor, úgy dühöngött, hogy szikrát hányt minden
                    szava.</p>
				<p>- János, kinyílik-e immáron szemöd? Nem veszöd észben, hitvány Ulrik mit forral?
                    Addig hüteti az királyval, hogy megölni törekszöl, míg az király jogosnak
                    tartándja, hogy tégöd lába alól eltögyön.</p>
				<p>Hunyadi János nem felelt. Hallgatag ember volt természete szerint. Mindenesetre
                    éjjel-nappal páncélinget hordott most már és fiait is erre kötelezte. De legtöbb
                    gondjával és buzgalmával nem Ulrik gróf aknamunkájának adózott, hanem élete
                    nagyobb céljának, a keresztény világ megmentésének. Miklós pápa keresztes
                    háborút hirdetett és követek által próbálta megmozgatni Európa keresztény
                    fejedelmeit. Hogy mind fegyverbe hívhassa őket a vallás megmentésére, ahhoz
                    előbb ki kellett volna őket békítenie. Például Fridriket, a német-római
                    császárt, az ifjú V. Lászlóval, Mert a gyám most erősen tartotta a haragot
                    gyámfiával. Az apróbb német fejedelmek közt is sok volt a torzsalkodás, úgyhogy
                    egész Európában serényen és hevesen agitált a pápai diplomácia. Magyarországon
                    nem sokat kellett fáradnia, a magyar haderő állásfoglalását Európa első
                    hadvezére, Hunyadi János jelentette, az pedig minden tehetségével a török ellen
                    készülődött. A budai országgyűlés minden vitatkozás nélkül a keresztes háború
                    mellett döntött.</p>
				<p>Hunyadi János is készült erre a kongresszusra. Bécs váráig el is jutott, de ott
                    nagyon gyanús dolgokat kellett tapasztalnia. Ahogy családjának szűkszavúan
                    elbeszélte visszatértekor, életét nem érezte biztonságban. A király meg van
                    győződve, hogy a Hunyadi-család őt meg akarja ölni. S ha a király erről meg van
                    győződve, nem sokat kockáztat az olyan udvaronc, aki valami rögtönzött civakodás
                    során kardot ránt Hunyadi Jánosra, ő tehát visszatért hazai földre és csak
                    jelentésekből tudta meg, hogy mit végeztek az európai fejedelmek a bécsújhelyi
                    várban, Fridrik császár székhelyén. Azt végezték, hogy ebben az esztendőben már
                    úgysem érdemes ilyen óriási hadjáratot megindítani, majd összeülnek ősszel
                    megint és jövőre okvetlen megindul a keresztes háború. Mint Hunyadiaknak
                    jelentették, ezen a kongresszuson három papi személy tűnt fel nagy
                    ékesszólásával. Az egyik az a pápai követ volt, Enea Silvio Piccolomini nevezetű
                    olasz, aki már eddig is szónokolgatott Miklós pápa nevében a német-római
                    birodalmi gyűléseken. Nagy vetélytársa volt neki Vitéz János, a váradi püspök,
                    akit Hunyadi János tolt előre pályáján s aki már várta Rómából a bíbornoki
                    kalapot. Vitéz még klasszikusabban tudott bánni a latin nyelvvel, mint Enea
                    Silvio. Voltak olyan szónoklatai, amelyeket lemásoltak és Európa szerte
                    tanítottak az iskolákban, mint a latin szónoklás formai tökéletességének
                    példáit. Az ilyen fényesen csiszolt és klasszikusokon nevelkedett elmék mellett
                    egészen más tulajdonokkal tűnt fel egy harmadik pap: minden hierarchiai rang és
                    fény nélkül való minorita szerzetes, Giovanni nevű, akit közönségesen csak
                    Joannes Capistranusnak neveztek, mert egy Capistrano nevű olasz faluból
                    származott. Regényes történeteket beszéltek róla: fiatal korában tekintélyes
                    közhivatalokat viselt, de mikor felesége, akit nagyon szeretett, meghalt, ő
                    kolostorba vonult. Példa nélkül való szenvedélyes szónoki tüze felkeltette a
                    pápai udvar figyelmét, s rendesen oda küldték, ahol valami ellen, vagy valami
                    mellett agitációra volt szükség. Ellenállhatatlanul ragadta magával a
                    hallgatókat, még azok is lelkendező izgalomba jöttek tőle, akik nem tudtak
                    latinul és nem értették, hogy mit beszél. A magyar urak valósággal beléje
                    szerettek az öreg minoritába és kérlelve, kényszerítve unszolták, hogy jöjjön el
                    Magyarországra is. Meg is ígérte, hogy eljön Győr várába, ahol a magyar rendek
                    tanácsülést készültek tartani.</p>
				<p>Ide már Hunyadi János is mindenesetre el akart menni. Úgy gondolta, hogy amíg
                    ennek ideje eljő, ráér gazdaságaival törődni. De váratlanul királyi levelet
                    kapott: V. László azt írta neki, hogy országos dolgok megbeszélése végett jöjjön
                    Bécsbe.</p>
				<p>Ezzel a levéllel egy időben egy török ember érkezett Hunyadiakhoz. Mindenáron a
                    főkapitánnyal akart beszélni. Azzal is csak négyszemközt. Megvizsgálták, hogy
                    van-e nála eldugott fegyver. Nem volt. A vár ura tehát bezárkózott vele. Jó
                    sokáig beszéltek. Utána gazdag ajándékot kapott és elment.</p>
				<p>- Gyönyörű dolgok, - mondta Hunyadi a feleségének és fiainak, - László király
                    éngemet megöletni rendölt.</p>
				<p>Mind a két fiú azonnal a kardjához kapott. Apjok elmosolyodott az ösztönszerű
                    mozdulaton.</p>
				<p>- Nyughassatok. Megvagyon készen az terv, hogy mihint Bécsben érkeznék, legottan
                    bírák elé állítsonak és felségárulásért fejvesztésre ítéljenek. Nem az király
                    eszitül lőtt ez, persze, hanem Ulrik grófétul.</p>
				<p>- Ki volt ez török? - kérdezte Mátyás.</p>
				<p>- Valakinek küldöttje. Jóbarátnak penig. Azomba nem első.</p>
				<p>Keblébe nyúlt és két levelet vett elő onnan. Névtelen levél mind a kettő. Óva
                    intették, egyik latinul, másik németül, hogy ha, élete kedves, ne jöjjön Bécsbe,
                    ahová hívni fogják.</p>
				<p>- Mitévő léssz, uram? - kérdezte Hunyadiné.</p>
				<p>- Nem mék Bécsbe, - felelt mosolyogva a fővezér, - az határig mék. Híjjátok
                    kancellistát ide.</p>
				<p>Mátyás kikiáltott egy íródeákért. Az jött is futólépésben. És Hunyadi a
                    családtagok hallatára levelet diktált a királyhoz. Ebben kurtán-furcsán
                    kifejtette, hogy ő Magyarország főkapitánya és a régi magyar jogszokás szerint
                    mint magyar közjogi méltóság csak saját hazája területén köteles az uralkodó
                    rendelkezésére állani. Ezért utasítást kért őfelségétől, mely magyar helyen és
                    mikor jelenjék meg. A levelet azonnal futár kapta, aki szélvész gyanánt
                    vágtatott el vele.</p>
				<p>Nem volt más hátra, mint várni a királyi választ. Futárfordultával az meg is
                    jött. A király kissé epésen válaszolta, hogy főkapitánya túlságosan ragaszkodik
                    a formákhoz. De legyen kívánsága szerint: ekkor és ekkor jelenjék meg Köpcsény
                    várában, ott majd a király meghatalmazottaival találkozik és a főbenjáró
                    tárgyalnivalókat megbeszélheti velök.</p>
				<p>Hunyadi János felkerekedett. Mind a két fiát maga mellé rendelte és különös
                    pompával készült fel az útra. Díszes kíséretül nem kevesebb csatlóst vitt
                    magával, mint kétezer fegyveres embert. Hunyadi azt izente a várba, hogy ő
                    eljött az ország határáig, most már a király megbízottai is megtehetik azt a kis
                    utat, amely az ő sátráig vezet, az urakat szívesen látja.</p>
				<p>A követek visszajöttek és jelentették, hogy a király képviseletében Ulrik gróf
                    jelent meg a találkozón. Ulrik gróf igen bosszús. Illetlen dolognak és a király
                    felséges személyét mélyen sértőnek találja, hogy a király képviselője fáradjon a
                    főkapitányhoz és nem a főkapitány a király képviselőjéhez. Ezért János gróf csak
                    jöjjön fel a várba, ahogyan illik.</p>
				<p>- Bocsássad meg, uram, de igyen szólott Ulrik gróf, - mentegetődzött a
                    legény.</p>
				<p>- Jól vagyon. Indulsz vissza. Megmondod Ulrik grófnak, hogy tüstént felmék. De
                    legesztebb küldjön bemeneti írást illő kíséretemnek, kétezer legényemnek, ki
                    hogy éngemet, főkapitányt s Beszterce grófját, megillet, eszében venni ne
                    késlekedjék.</p>
				<p>Megint félórai várakozás következett. A követek azzal jöttek vissza, hogy Ulrik
                    grófnak nincs a királytól felhatalmazása kétezer fegyveres embert odaengedni egy
                    politikai tárgyaláshoz. És óva inti a főkapitányt, hogy a jóságos és kegyes ifjú
                    király jogos neheztelését ilyen bárdolatlan viselkedéssel ne vonja magára.
                    Közben beesteledett. Hunyadi követei most már vaksötétben vitték vissza a várba
                    azt az izenetet, hogy a főkapitány nem a király, csak a király kártékony
                    tanácsosai iránt bizalmatlan, és ha őfelsége sajátkezű írással írott salvus
                    conductust küld neki, szívesen elmegy a király színe elé akárhová.</p>
				<p>Késő éjszaka jött vissza a két legény a köpcsényi várból. Furcsa hírt hoztak:
                    Ulrik gróf és kísérete már el is távozott a várból Bécs felé, a lehető
                    legsürgősebben hozni fogja a királytól a menlevelet, Hunyadi csak várakozzék
                    itten.</p>
				<p>Az apa úgy határozott, hogy várakozni fog. Az őrséget megkettőztették, mert
                    valami cselvetéstől sohasem ártott tartani.</p>
				<p>Végre királyi hírnök jött az osztrák határ felől. Levelet hozott. Ulrik gróf írta
                    a király nevében. A salvus conductus a főkapitány rendelkezésére áll, Bécs vára
                    alatt Ulrik gróf azt személyesen adja majd át. A főkapitány haladéktalanul
                    jöjjön Bécsbe a király színe elé.</p>
				<p>- Ebanyád, - morogta Hunyadi, mikor elolvasta a levelet, aztán odaadta
                    fiainak.</p>
				<p>És mindjárt rendelkezett is: ezer ember itt marad, ő pedig a másik ezerrel rögtön
                    indul Bécs alá. Azonnal nyergeltettek és kisvártatva indultak Bécsnek. Útközben
                    három titkos besúgó lopakodott hozzájok egymásután: a főkapitány ne menjen
                    Bécsbe, ha élete kedves. És megint jött két névtelen levél. Hunyadi csak ment
                    tovább Bécsnek.</p>
				<p>A városon kívül ugyanúgy megállt, mint Köpcsény előtt. Alig pitymallott még a
                    májusi hajnal, mikor követeit beküldte Bécsbe. Azok késő délelőtt Ulrik grófnak
                    azzal az izenetével tértek vissza, hogy ő a kora délutáni órákban kíséret nélkül
                    jön a vár alá és hozza a menlevelet, a főkapitány is szíveskedjék őt kíséret
                    nélkül fogadni.</p>
				<p>Az apa és két fia összeültek. Megtárgyalták, mit lesz okos tenni. Rövid
                    tanácskozás után meg is állapodtak a haditervben. A zsoldosok közül
                    kiválasztották az egyik legjobb lovast. Az paraszti ruhát öltött nagy sebtiben,
                    a ruhát úgy húzták le egy jámbor molnárról, a molnárt jó pénzzel megfizették, de
                    egyelőre őrizet alatt tartották, hogy el ne járjon a szája. A kiválasztott
                    legény lóra ült és békés utasember módjára poroszkálva elindult a várnak
                    közvetlen alája. Mikor elment, a főkapitány készenlétet rendelt ezer emberének
                    és úgy helyezte el őket országút menti ligetekben és szórványos parasztházak
                    között, hogy riadóra azonnal mellette teremhettek. Mátyás apja mellett maradt,
                    László hátravonult a félig meddig rejtezkedő fegyveresekhez.</p>
				<p>Most izgalmas és érdekes várakozás következett. Elég távol is álltak meg a
                    várfalaktól, s az út sem volt áttekinthető. Egyszer csak Mátyás fülelni
                    kezdett.</p>
				<p>- Jön.</p>
				<p>Csakugyan egy vágtató ló közelgő dobogása hallatszott. Egy-két pillanat alatt már
                    ott állt az előre küldött lovas legény.</p>
				<p>- Ötven lóval jön!</p>
				<p>Mátyás azonnal vezényelt. Jobbról-balról ötven ember fejlődött melléje, mintha a
                    földből jöttek volna elő. A bécsiek szorosan ideérkeztek a magyarokhoz. Ulrik
                    gróf odaléptette lovát a Hunyadié mellé.</p>
				<p>- Isten hozott, János gróf, - köszöntötte, - remélem, jó utad volt?</p>
				<p>- Jó.</p>
				<p>- Annak örvendek. Őfelsége várakozik rád. Indulhatunk.</p>
				<p>Mátyás feszülten figyelt apja mögött. Látta, hogy a bécsi lovasok kétfelé válnak
                    és megkerülik a magyar csapat két oldalát.</p>
				<p>- Még nem indulhatunk, - felelte Hunyadi, - előbb add ide a menlevelet.</p>
				<p>Ulrik gróf arcán kaján mosoly jelent meg. Előbb gyors pillantással meggyőződött
                    róla, hogy lovasai megkerülték és körülfogták a magyarokat. Aztán így szólt:</p>
				<p>- Borzasztó dolog, hogy milyen feledékeny vagyok. A menlevelet elfelejtettem
                    elhozni. Otthon majd odaadom, most már csak gyerünk.</p>
				<p>Ugyanekkor intett embereinek. Azok kezdték terelni a magyar csapatot. Volt,
                    amelyik már kardot is rántott. De ebben a pillanatban riadót fújt a kürtös, aki
                    Mátyásról le nem vette a szemét. Robogó, csörömpölő zaj kelt hátulról. Az
                    osztrákok meglepetve fordultak hátra. László vágtatva közeledett a sereggel.
                    Ulrik gróf már csak azt láthatta, hogy ő ugyan körülvette ötven emberrel a
                    magyar ötvenet, de őt viszont száz meg száz fegyveres veszi körül. Mátyás
                    elkiáltotta magát németül:</p>
				<p>- Senki se moccanjon. Ezren vagyunk. Aki megmozdul, azonnal levágjuk!</p>
				<p>A magyarok kardot rántottak már mindannyian. Halálos csendben várt mindenki.
                    Egyetlen mozdulat elég lett volna, hogy rövid és rettenetes mészárlás
                    következzék. De nem mozdult meg senki. A magyar legényeknek parancsuk volt, hogy
                    csak védekezniük szabad, de akkor istenigazában. Erre nem került a sor. Hunyadi
                    János farkasszemet nézett a falfehérre sápadt Ulrik gróffal. Idegemésztő
                    pillanatokig tartott a némaság. Akkor végre fojtott hangon megszólalt a
                    főkapitány:</p>
				<p>- Megjártad velem, Ulrik gróf. Meg akartál öletni és most az életed a kezemben
                    van. De a király zászlajával jöttél, a királyt tisztelem gyalázatos
                    személyedben. Neked adom az életedet, most takarodj vissza. De ha még egyszer
                    így kerülsz a szemem elé, Isten engem úgy segéljen, megöllek.</p>
				<p>Intett a fejével. Ulrik gróf emberei mögött magyar vezényszavak hangzottak. A
                    körülfogó magyar sereg ketté vált és helyet nyitott az országúton. A gróf torz
                    módon vigyorgott zavarában. Szólni is akart volna, de a szót lenyelte. Némán
                    megfordult, elindult. Emberei utána. Úgy kullogtak, mint a megvert kutya, a két
                    oldalt álló fegyveres sereg sorfalai között. Mikor elhaladtak már, Hunyadi János
                    elkiáltotta magát:</p>
				<p>- Áldomást az legényeknek! Hajnalban indulunk vissza! Éjszakára virrasztókot két
                    lovankint!</p>
				<p>Nyüzsögve bomlott széjjel a sereg, hogy a táborban vidámságnak lásson. Mátyás
                    megsuhogtatta kardját.</p>
				<p>- Hogy valamelly kis huzalkodás nem lőn, igen bánom. Bécsnek várát is megvíjnám
                    mastan, akkora bennem az természet.</p>
				<p>- Még megérhedd, - mondta Hunyadi János csendesen.</p>
				<p>Azzal ők is indultak vissza a sátorba.</p>
			</div>
			<div type="chapter">
				<head>
              VI.
                </head>
				<p>Miklós pápa meghalt, míg ők a hosszú utat megjárták. A bíborosok egy spanyol
                    főpapot választottak pápául, Borgia Alfonz nevűt, aki III. Calixtus néven
                    foglalta el Jézus trónját. Spanyol eredet lévén, vérében hordta a szaracénok
                    ellen való küzdelem ösztönét. Meg is esküdött ünnepélyesen, hogy addig nem
                    nyugszik, míg a keresztény világot a török fenyegető veszedelmétől meg nem
                    szabadítja. Hogy más országokba kit küldjön, az gondot okozhatott az új pápának,
                    de Magyarországgal nem kellett törődnie. Kapisztrán János pap Magyarországra
                    költözött.</p>
				<p>Hunyadiak Budán voltak, mikor közeledtének híre jött. A főkapitány különösképpen
                    örvendett a híres pap jöttén, végre tudott valakit, akiben hathatós támogatót
                    talál a török hadjárathoz s akiben megbízhatik. Levelet írt hozzá áhítatosan
                    boldogat és ünneplőt. A levelet Mátyás fogalmazta, aki maga is alig várta, hogy
                    megláthassa a csodálatos szerzetest. Hunyadiné is készült megismerésére. Neki
                    még külön céljai is voltak a pappal. Hunyadvár környéke tele volt olyan
                    jobbágyokkal, akik a keleti egyházhoz pártoltak. Ezeket akarta János pap
                    segítségével az igaz hitre visszatéríteni.</p>
				<p>Meg is érkezett a híres barát egy szép tavaszi napon Budára. Nem volt kísérete,
                    nem volt úti málhája. Csak úgy jött másodmagával rázós szekéren, mint Isten
                    akármelyik más kolduló szolgája. Egy középkorú másik barát kísérte, olasz az is,
                    neve Gabriele da Verona. Közönséges szőrcsuhát hordtak mind a ketten, lábokon
                    fatalpú sarut. De olyan hírnév jött előttük fullajtárként, hogy a parasztság
                    akár az út sarában is térdre borult, amerre jöttek. Mert csodatévőnek mondták
                    az öreg barátot, eseteket mondogattak róla, mikor betegeket, ha buzgón
                    imádkoztak, meggyógyított, és ha megígérte valakinek, hogy imádsággal közbenjár
                    érette Istennél, annak legtitkosabb óhajtása bizton teljesült.</p>
				<p>Budai házában családjával együtt otthon volt Hunyadi János, mikor Kapisztrán első
                    látogatását fogadta. Apa, anya és a két fiú letérdeltek a kapualjában, a belépő
                    öreg mind a négyet megáldotta. Egyenként fejökre tette a kezét, latinul áldást
                    suttogott felettök, azok mind a négyen kezet csókoltak neki.</p>
				<p>- Álljatok fel, kedves gyermekeim, - mondta nekik latinul.</p>
				<p>Más nyelven, mint olaszul és latinul nem is igen tudott, legfeljebb néhány német
                    és cseh szó ragadt rá, mialatt a török ellen lázító útját járta az országokon
                    keresztül. A főkapitánynak nehezére esett a latin társalgás, ezért Mátyás vette
                    át a tolmács szerepét, mikor feljebb mentek a vendéggel társalkodni a termekbe.
                    De Mátyásnak sem volt könnyű ezúttal a feladat. Az öreg pap meghökkentő hatással
                    volt reá.</p>
				<p>Hangja, ha csendesen beszélt, mélyen, lágyan dörgő basszus volt, mint valami
                    földalatti folyam kellemes moraja. Behízelgő hang volt ilyenkor, szívesen
                    hallgatott regőséhez hasonló. De ha csak kissé is megemelte hangját, a hallgató
                    ennek a hatalmas dörgésnek erejétől visszakapta a fejét. Ez a falakat remegtető
                    hang egyszerre annak a gondolatát keltette Mátyásban, hogy ilyen lehetett a
                    trójai háború Stentorának homéroszi hangja. Mintha Jézus a maga egyházának
                    megmentésére külön hadi harsonául alkotta volna ezt az embert. Néha nem is
                    lehetett szavai értelmére ügyelni, maga ez a hihetetlen hang annyira lekötötte a
                    figyelmet színével, dörgésével, bibliai erejével.</p>
				<p>És a szeme. Világoskék tekintet volt ez, tiszta, mint a tengerszem, valóságos
                    gyermeki egyszerűségű. Mégis olyan megdöbbentően átható, hogy aki Isten
                    szolgáját nem ismerte volna az öreg minoritában, akár vajákos boszorkánysággal
                    vádolhatta volna. Csak egy szó illett erre a tekintetre: emberfölötti. Valami
                    megszállottság volt benne, valami babonásan bénító. Mátyás nem is bírta ki,
                    mikor ez a tekintet először rászegeződött. Egész lényében megrendülve sütötte
                    földre a maga tekintetét. De elrestellte lelke gyengeségét önmaga előtt és
                    keményen feltette magában, hogy mikor a barát megint ránéz, ő ezt a nézést állni
                    fogja emberül. És állta is, bár úgy érezte, hogy a velőkig ható rejtelmes
                    szempártól valami hűvösödő zsibbadás csapja meg a szívét.</p>
				<p>A beszélgetés a török ellen vívandó keresztes háborúról szólott. Hunyadi János
                    elmondta, hogy ő a maga részéről felkészült és hosszú évek tanulságai alapján
                    másban, mint önmagában nem is bizakodik. A keresztény fejedelmek önző módon
                    marakodnak, ki-ki mással akarja kezdetni kapzsiságában az áldozatot, a birodalmi
                    gyűléseken valamennyi nagy hangon kezdi és aranyhegyeket ígér, de rögtön függővé
                    teszi segítségét attól, hogy mit ad a másik. Így aztán Európa minden nációi közt
                    mindig a magyarra marad a vérrel való áldozat.</p>
				<p>Mátyás szorgalmasan fordította apja magyar mondatait latinra. Az öreg barát
                    tekintete sokszor rajta feledkezett és nem egyszer meglátszott, hogy Kapisztrán
                    nem a fordítást figyeli, hanem a fordítót. Egyébként válaszul elmondta, merre
                    járt és mit tapasztalt. Ha minden jól megy, Gyorgye király ad tízezer embert, a
                    pápa húszezret, Alfonz király tízezret, burgundi Fülöp húszezret, V. László
                    húszezret, a kis olasz államok együtt tízezret. És így tovább. Mivel Hunyadi
                    János a maga személyes költségén vállalja tízezerember kiállítását, mint Európa
                    egyik leggazdagabb földbirtokosa, nem is túl vérmes reménység százezer emberre
                    számítani.</p>
				<p>- Mondjad néki, - szólt Hunyadi - hogy százezörvel Európát fölszabadítani, de még
                    az Szentföldöt hátrahódítani, magamot elkötelezöm.</p>
				<p>Mátyás lelkesen fordította a választ. Kapisztrán aztán elmondta, hogy egy egész
                    esztendőt izgatásra, országjárásra, a lelkek felrázására akar szánni s mikor a
                    hadjárat ideje elérkezik, ott akar lenni a harcoló katonák közt a tűzben.</p>
				<p>- Akkor mind együtt leszünk, - mondta gyorsan Mátyás, ezúttal a saját
                    nevében.</p>
				<p>A magyar belső politikára terelődött a szó ekkor. De Hunyadi János egyszerre
                    szűkszavú lett és kedvetlen. Kurtán elmondta, hogy László király közelebbről
                    Budára fog költözni, az uralkodást az ország fölött maga veszi át s ezzel az
                    országos főkapitány hivatalának szüksége megszűnik, ő nem marad egyéb, mint
                    katona, aki a besztercei grófságnak és egyéb javainak igazgatásával foglalkozik
                    majd, ha nem lesz hadban. Általában nem igen látható, előre, hogy ha V. László
                    Budára teszi át a székhelyét, ez milyen eltolódásokat fog okozni a magyar
                    közjogi életben. A rendek éppen erről tanácskozni szándékoznak a győri
                    összejövetelkor.</p>
				<p>- Kérdezd meg apádat, - szólt a barát - hogy ő jelen lesz-é. Mert Ulrik gróf ott
                    lesz.</p>
				<p>És áthatóan pillantott a főkapitányra. Az állta a pillantást, mint előbb a fia.
                    És fiához szólva a barátra nézett:</p>
				<p>- Mondd az papnak, hogy ha ű odamegyen, én nemkülönben. Mert általa az Jézus
                    vagyon vélem, senkitül nem félhetök.</p>
				<p>Kapisztrán komolyan bólintott: ott lesz ő is. Majd Szilágyi Mihályról
                    kérdezősködött, akitől levelet kapott volt: a nándorfehérvári várkapitány arra
                    kéri őt, hogy gyűjtsön pénzt a magyar urak közt mert azon a vidéken minden
                    keresztény templom elpusztult. Mikor aztán eltávoztak a szent vendégek, Mátyás
                    lelke mélyéig felkavartnak érezte magát. Soha eddigi életében ember ilyen
                    lenyűgöző hatást még nem gyakorolt rá. Aznap éjszaka sokáig nem jött álom a
                    szemére, pedig makkegészséges szervezete kitűnő álommal dicsekedhetett. Ahogy a
                    vánkosra letette fejét, már aludt. De ma nem. Élénk és izgatott ébrenlétet
                    érzett, sőt szinte félt attól, hogy elalszik, oly érdekes volt erre a bámulatos
                    emberre még visszagondolnia.</p>
				<p>Így volt János pappal az egész család. Az első látogatástól kezdve mindennap
                    keresték egymás társaságát. S mikor még közelebb jutottak egymáshoz egymás
                    barátságában, mindennap új megdöbbenéssel jöttek rá a csodálatos pap egyre
                    titokzatosabb voltára. Kapisztrán papban valami bűbájos látnoki tehetség lakott.
                    Mátyásnak minduntalan le kellett győznie magában a gondolatot, hogy ez a
                    tehetség a boszorkánysághoz hasonló. A pap arra volt képes például, hogy
                    imádkozott, behunyta a szemét, néhány pillanatig mozdulatlan maradt, majd így
                    szólt:</p>
				<p>- Kis lovascsapat közeledik egyházi emberrel, de nagyobb rangúval. Még ma itt
                    lesz.</p>
				<p>Estére megjött Benedek, a zágrábi püspök. Győrre igyekezett, de nagyon betegnek
                    érezte magát és meg akarta kísérelni a budai források vizét, amelynek némelyek
                    különös gyógyító erőt tulajdonítottak. Egy más esetben hirtelen megállott, mikor
                    az egyik íródeák elment mellette. Visszahívta és megáldotta, különben nem szólt
                    neki semmit. Csak mikor kiment a fiatalember, akkor mondta:</p>
				<p>- Ez az ifjú már nem él.</p>
				<p>Csodálkoztak rajta és nem értették. A kancellista aznap éjjel valami ismeretlen
                    görcsöt kapott, vért hányt és reggelre meghalt. A pap csodálatos hatást
                    gyakorolt most már Mátyásra. Hátborzongató volt és mélységesen megnyugtató
                    egyszerre. Hinni kellett benne, mint egy szentben, akit már élő éveiben
                    kanonizálni lehetne. Hunyadiné mindennap meggyónt neki s mikor elérkezett a
                    búcsú napja, sírva fakadt. Pedig nem sokan látták sírni világéletében.</p>
				<p>Hunyadiné lement Vajdahunyadra, férje és fiai a két pappal elmentek a győri
                    tanácsülésre. Ulrik grófot csakugyan ott találták. Nyájas mosollyal köszöntötte
                    a Hunyadiakat, mikor az utcán már az első napon szemközt jött velök. Még meg is
                    állott. Igen jókedvűnek látszott.</p>
				<p>- Ne menjetek tovább, János gróf, mondanék neked és fiaidnak valamit. Én a
                    királlyal be fogok jönni az országba. Gondoljátok meg, nem volna-e jó
                    összebékülnünk.</p>
				<p>- Veled nem lehet összebékülni, - felelte Hunyadi, - mert minden kötést
                    megszegsz. Láthatod most is, hogy én és fiaim erősen fogjuk kardjainkat.</p>
				<p>- Ne légy bolond, János, - nevetett Ulrik, - hiszen hárman vagytok s én egymagam.
                    De én kitaláltam már, hogyan hihetünk egymás szavának.</p>
				<p>- Hogyan?</p>
				<p>- Ugy, hogy ez a Mátyás fiú elveszi feleségül a leányomat, ahogy régóta
                    tervezgetjük, és leányom természetesen Vajdahunyadra költözik. Mátyás azonban
                    felköltözik Budára az udvarhoz, illő is, hogy kamarási rangot kapjon. Látod,
                    János, ez igen bölcs dolog lesz. Én nem törhetek fiad romlására az udvarnál,
                    mert leányom ott lesz a ti szerető kezeitek közt Vajdahunyadon. S hogy ti igen
                    fogjátok őt szeretni, abban én biztos leszek, mert Mátyás viszont ott lesz
                    mellettem az udvarnál.</p>
				<p>Mátyás ránézett Ulrik grófra:</p>
				<p>- Szóval túszokat cserél a két család?</p>
				<p>- A lényeget mondtad, magnifice, de csúf szavakkal fejezed ki magad. Majd az
                    udvarnál megtanulod a simább beszédet. Hát tárgyalhatunk erről, János?</p>
				<p>- Tárgyalni mindenről lehet. Majd izenek.</p>
				<p>Elbúcsúztak a győri utcán, és már délután megtörtént az első beszélgetés Ulrik
                    gróf és a főkapitány között. Ettől kezdve mindennap találkoztak és hosszú
                    árkusokra nyúltak már a pontok, amelyeket megbeszéltek. A tanácsüléssel nem
                    sokat gondolt egyik is. Hatalmasabbak voltak ők egyenként, mint a tanácsülés
                    urai. Hunyadi László apja helyett is elment mindennap. Mátyás azonban csak
                    egyszer-kétszer hallgatta a vitákat. Semmi érdekeset nem talált bennök. Inkább
                    csak az urakat firtatta, hogy ki kicsoda. Sokakat ismert már közülök, mert
                    jártak atyja várában, de sokakat először látott. Már ismerte Gyorgye királyt,
                    aki ide is eljött, valamint a nádort, Gara Lászlót, nagytestű, öblös hangú,
                    mindig rosszkedvű urat. Hunyadi László ennek a lányával járt jegyben.</p>
				<p>Mikor a győri tanácsülés szétoszlott, a tárgyaló felek még nem készültek el az
                    anyaggal. De már csak részletkérdések voltak hátra. Elvben megállapodtak:
                    barátsági szerződést kötnek, ennek megtartását esküvel fogadják és aki bármelyik
                    pontot megszegné, azt esküszegőnek tekintik s az egyház ítéletére bízzák.</p>
				<p>Több ízben összejöttek még Budán is, míg valamennyi részletkérdésben
                    egyetértettek. Közben Hunyadiné Budára érkezett és Ulrik gróf is felhozatta
                    családját Cilli várából. Mátyás, mint vőlegény, díszes lovas kísérettel ment
                    arája elé a határba.</p>
				<p>Az esküvőt akkor tartották meg, mikor a két apa aláírta az egyességet és mind a
                    ketten letették rá az esküt. Nagyobb fény és pompa nélkül folyt le az egész, a
                    két család az igazi lakodalmat közakarattal akkorra halasztotta, mikor majd a
                    fiatal asszony eléri a tizenhetedik esztendőt s a fiatal házaspár közös otthonba
                    költözik. Kapisztrán adta őket össze, ők egymás mellett térdeltek az oltár előtt
                    és teljes idegenségök mind a kettőt annyira zavarta, hogy restelltek egymásra
                    tekinteni.</p>
				<p>Hunyadiné azonnal az esküvő után levitte Vajdahunyad várába tizennégy éves
                    menyét, aki fuldokló zokogással búcsúzott anyjától. Mátyás a városon túlra
                    kísérte feleségét. Ott ő is elbúcsúzott. A hintó elindult, Ulrikné sírva
                    lobogtatta kendőjét, mialatt kocsijába szállott, a férfiak mentek vissza
                    lovaikhoz. Elöl haladtak Ulrik gróf és Hunyadi János, aztán Kapisztrán
                    következett a két Hunyadi-fiúval. László azonnal a szerzetes jobbjára lépett,
                    hogy Mátyást a másik oldalra engedje. De ekkor különös dolog történt. Kapisztrán
                    megállt, behunyta a szemét, egy darabig mozdulatlanul állott, majd így
                    szólt:</p>
				<p>- Cseréljetek helyet, fiaim.</p>
				<p>A két fiú meglepetve engedelmeskedett. László megszólalt mégis.</p>
				<p>- Szentatyám, mi az oka ennek? Én vagyok az idősebb.</p>
				<p>Kapisztrán fejét rázta.Mereven egy pontra nézett maga, elé és egyik fiúra
                    sem.</p>
				<p>- Tőled már nem sokat akar az Úr. De öcséd fején nagy fényességet látok.</p>
				<p>Az előttük menők visszafordultak, hogy ezek miért álltak meg.</p>
				<p>- Mi az? - kérdezte Ulrik gróf. De nem kapván választ, vállat vont és ment
                    tovább.</p>
			</div>
			<div type="chapter">
				<head>
               VII.
                </head>
				<p>Mátyás komoran és összeszorított fogakkal ült a helyén. Mellette jobbról is,
                    balról is beszélgettek azok, akik hozzája hasonlóan kihallgatásra vártak. De ő
                    csak kurtán válaszolt, ha szóltak hozzá, és várakozott tovább. Már egy hete
                    apródja volt V. Lászlónak, már megkapta szállását a várpalotában, már elég
                    ismerősen mozgott folyosókon, lépcsőkön és termekben, de a király színe elé még
                    nem tudott jutni. Eddig négyszer tűzték ki bemutatkozó kihallgatását, de mind a
                    négy ízben hiába várakozott.</p>
				<p>Most várakozott Mátyás ötödször a királyi kihallgatásra. Életében először érezte
                    magát megalázottnak.</p>
				<p>A király igen szép fiú volt. Karcsú növésű, magas, és ha szűkmellű is, de azért
                    nem aránytalanul vézna. Feltűnő volt nőiesen finom arcbőre, amely
                    leheletszerűen gyengéd színeit hordta a tejnek és a rózsának. Orra kissé nyerges
                    volt a középen, de ez sem formátlanul, és egyébként minden arcvonását igen
                    szabályosan rajzolta meg a természet. Vállig omló aranyszőke hajat hordott,
                    ugyanolyat, mint Mátyás. De nem kék szeme volt hozzá, hanem nagy nyílású fekete
                    szeme. Rendszerint tetőtől-talpig feketébe öltözött, nyilván mert hajához ezt
                    nagyon illőnek találta. Ha nem lett volna király, feltűnő csinossága miatt akkor
                    is mindenki utána fordult volna.</p>
				<p>Most tehát ötödször várakozott itt a király fogadótermének előszobájában. Ezúttal
                    nem hiába. Éppen nyílott az ajtó és egy külföldi házaspár lépett ki rajta. S egy
                    hang kiszólt:</p>
				<p>- Mathias, Graffe von Bistritz.</p>
				<p>Beszterce grófja belépett. És még össze sem szedhette magát, már ott termett
                    előtte a király, szinte szelesen sietve. Két kezét a Mátyás két vállára tette és
                    túláradó nyájassággal szólott:</p>
				<p>- Végre színünk elé bocsáthattunk, igazán már alig vártuk, hogy szemtől-szembe
                    állhassunk veled. Nagyon fájlaljuk, hogy több ízben hiába voltál kénytelen
                    várakozni reánk. Szóval te vagy az a híres Mátyás gróf, aki mindenkit legyőz a
                    tornán, örömmel látunk téged királyi nemes apródaink között és reméljük, hogy
                    mindabban, amit udvarunknál tanulhatsz, gyors előmenetelt fogsz tenni.</p>
				<p>Mátyás szótlanul meghajtotta magát. Aztán megint felegyenesedett és a király
                    szeme közé nézett.</p>
				<p>- Nagybátyánkkal, Ulrik gróffal, nem szükséges megismerkedned, hiszen apósod ő,
                    ugyebár, így tehát a mi személyünkkel is atyafiságba kerültél. Ennek nagyon
                    örvendünk. És nem is alkalmazzuk veled szemben uralkodói hangunkat: tudod mit,
                    beszéljünk egészen közvetlenül és komédia nélkül, barátkozzunk össze, nagyon
                    szeretnélek ismerni téged, Mátyás.</p>
				<p>Ulrik gróf is ott állt, mint minden kihallgatásnál, a király háta mögött. Egész
                    testtartása nagyon mutatta, hogy ő itt teljesen otthon van. De különben nem
                    látta szükségesnek, hogy megszólaljon.</p>
				<p>- Nagyon meg fog tisztelni Felséged, - felelte Mátyás.</p>
				<p>- De lásd, egy királynak olyan nehéz. Ha azok, akik a koronámra vágynak, tudnák,
                    hogy mennyi tövis van belül egy ilyen koronában, bizony mondom neked,
                    megszűnnének vágyakozni utána.</p>
				<p>Mátyás megint egyenesen a szeme közé nézett a királynak. A merész célzásra
                    merészen akart válaszolni.</p>
				<p>- Én azt hiszem, Felség, hogy aki nagy feladatra vágyik, az éppen a nehézségeket
                    kívánja benne a maga ereje számára.</p>
				<p>- De ki ismeri a saját erejét. Mátyás, mondd meg nekem. Látod. Az emberek békésen
                    sétálnak ott lenn a vár alatt, felnéznek ide, irigylik a pompát és a díszt, és
                    nem is tudják, milyen boldogok.</p>
				<p>- Viszont Felségednek sincs mit irigyelnie tőlük.</p>
				<p>- Dehogy nincs. Jó lenne például most elmenni veled labdázni, mint két ilyen
                    magunkfajta suhanc szokta. Nem lehet. Annyira nem lehet, hogy még beszélgetnünk
                    sincs idő tovább. Kint még sokan várakoznak.</p>
				<p>Mátyás ismét meghajlott. A király pedig újra felöltötte a koronás főknek járó
                    többes szám hangját.</p>
				<p>- Keresni fogjuk az alkalmat, hogy veled, kedvelt apródunkkal, társaloghassunk.
                    Most kegyelemben elbocsátunk.</p>
				<p>Mátyás megint kint találta magát az előszobában. De sietett innen, hogy tolongó
                    gondolatait végiggondolhassa. Kilépett egy nyitott bástyarészre és lekönyökölt a
                    szegletes oromkönyöklőre. A Dunára tekintett le és át a másik városra, Pestre,
                    amelynek falövén belül apró házak kéménytömege füstölt. Azon gondolkozott, hogy
                    gyakorlat teszi a mestert. Ez a király nem ostoba és nem is valami különös
                    lángelme, afféle tucat esze van, mint akármelyik értelmes embernek. De király,
                    mióta megszületett, és a királyok nyelvét jól megtanulta. Alig néhány mondatot
                    váltottak, de ezekben simán módot talált rá, hogy többrendbeli dolgot ne hagyjon
                    megmondatlanul. Először: hogy Mátyást a koronára vágyakozónak tekinti, pedig
                    ereje nincs meg hozzá.Másodszor: hogy szívesen fogadná egyenrangú pajtásának, de
                    királyi rangja miatt ez lehetetlen. Harmadszor: hogy az atyafiság még nem
                    minden, és aki király, az nem ülteti le a nagybátyja vejét.</p>
				<p>Az első kihallgatás tehát megtörtént. Több egyelőre nem is lett belőle. A király
                    semmi különbséget nem tett az egyes apródok között Mátyás javára. Egyiket sem
                    vette észre, úgy járt közöttük, mint a bútorok között. Mátyás hamar megfigyelte
                    a királynak azt a különös tehetségét, hogy akit nem óhajtott észrevenni, annak
                    mögéje nézett. Rajta keresztül, messzebbre néző szemmel, mintha a pillantásnak
                    nem állt volna útjába idegen test, mintha az illető ember átlátszó lett volna,
                    akár a víz, amelynek fenekére nézünk.</p>
				<p>Az apródok, előkelő osztrák, cseh és magyar családok ifjú sarjai, nagy
                    érdeklődéssel és nagy hűhóval fogadták Mátyást. De mindjárt csalódtak benne.
                    Mátyás nem bizonyult garázda, mulatós cimborának. A királyi várpalota légköre
                    tele volt a mohó élvezetvágy szikráival. Ulrik gróf minden áldott nap gazdagon
                    és változatosan kieszelt lakomákkal kedveskedett öccsének. Nehéz borokat
                    szolgáltak fel a gazdag ételsor mellé, az étkezés alatt művésznépség számaiból
                    álló műsorban lehetett gyönyörködni. Valaha Fridrik igen sanyarú körülmények
                    között tartotta Lászlót és nővéreit is, akik azóta már feleségül mentek, egyik a
                    szász herceghez, másik a lengyel királyhoz. Fridrik rongyos, vásott ruhákban
                    járatta őket, egyszer egy lázító szónok, mikor Fridrik nem volt otthon, kivitte
                    őket a városháza erkélyére, hogy felháborításul megmutassa a népnek a
                    gyermekek keshedt gúnyáit. Ulrik gróf pompával, tékozlással, dorbézolással
                    tartotta jól öccsét, hadd lássa a különbséget, mennyivel kellemesebb élete van
                    most, mint Fridriknél volt. Mátyás azonban már első nap megmondta, hogy a
                    szeszes italt nem szereti, a pintes korsók mulatságát pedig unalmasnak találja.
                    Ezenfelül még olyan oka is volt, amelyet nem mondott: ösztönszerűen valami
                    különállást akart megőrizni, valami el nem keveredést azokkal, akiknél magát
                    többnek és nagyobb dolgokra hivatottnak tartotta.</p>
				<p>Annál inkább részt vett mindenfajta tornában és fegyvergyakorlatban.</p>
				<p>A kamarásság új beosztással is járt: a király személyének közelébe rendelték
                    szolgálattételre. Könnyű szolgálat volt, mert a király igen későn szokott kelni
                    és Ulrik éjszakai mulatságai miatt a délelőtti munkát vagy déltájban kezdte,
                    vagy éppen el is mulasztotta. A királyi kihallgatásoknál szükséges
                    bejelentések, amelyek a kamarásra háramlottak, így elég kevés dolgot adtak.
                    Különben sétalovaglásokra kísérte a királyt, az udvari tornaversenyeken,
                    amelyeken most már ritkán vett nyilvános részt, a király elkerített helyének
                    bejáratánál állt, ünnepélyes fogadtatások alkalmából a trón közelében volt a
                    helye. De a király magánéletének kedvteléseihez Ulrik gróf nem engedte közel,
                    és így könyveihez húzódott, vagy amit igen szívesen tett: közemberre való
                    egyszerű gúnyában, mélyen szemére húzott kalpaggal elment csavarogni az
                    utcákon.</p>
				<p>Az utcanép, amely nem jutott udvari ceremóniákhoz és a várpalota belső életéből
                    vajmi keveset látott, őt is alig ismerte. Ha feltűnés nélkül bandukolt a házak
                    sötét tövében, vagy befurakodott valamely verekedés okozta utcai sokadalomba,
                    közömbös járókelőnek tűnt fel, akit meg sem igen néztek. Ő annál figyelmesebben
                    nézett minden arcot és hallgatott minden szót. Már otthon, Vajdahunyadon is
                    szerette hallgatni a jobbágynépség, vagy a zsoldosok hétköznapi beszélgetését.
                    Ez a kedvtelése, ahogy évei múltak, egyre erősbödött.</p>
			</div>
			<div type="chapter">
				<head>
               VIII.
                </head>
				<p>Egy reggel Mátyás levelet kapott anyjától. Gyorsan szakította fel a pecsétet. A
                    levél azt adta tudtára, hogy felesége, a gyermek Erzsébet, hosszú szenvedés után
                    az Úrban csendesen meghalt.</p>
				<p>Maga elé tartotta a levelet lebocsátott kézzel. Aztán így szólt a szolgához:</p>
				<p>- Sodronyinget! Éjjel-nappal viseléndem mátul.</p>
				<p>A szegény, vézna kis túsz meghalt, számolni kellett vele, hogy Ulrik gróf pártja
                    valahogyan ki fogja használni a Hunyadi-családnak azt a gyengeségét, hogy nincs
                    most már kinek a személyén bosszút állniok. Ez valóban be is következett, még
                    pedig nem várt módon: Gyorgye király megkísérelte, hogy Szilágyi Mihályt eltegye
                    láb alól. Az agg Gyorgye a Hunyadi-rokonságból Szilágyit gyűlölte a legjobban,
                    mert ez a zabolátlanul heves és szenvedélyes ember nagyon sokszor megsértette.
                    Azonkívül az Ulrik-pártnak nem volt ínyére, hogy a legfontosabbik a királyi
                    várak között, Nándorfehérvár, a Hunyadi-család kezén van. Így Hunyadi János a
                    török háború európai fontossága miatt az egész keresztes hadjárat kulcsát a
                    kezében tartotta. Sokkal kényelmesebb helyzet lett volna Ulrik gróf számára, ha
                    Szilágyi Mihály eltűnik a föld színéről, Nándorfehérvárra majd László király
                    nevez ki új kapitányt a Hunyadi-ellenesek közül, akkor aztán Hunyadi nem fog
                    olyan sokat számítani a pápa és az európai fejedelmek szemében.</p>
				<p>Minderről Mátyás semmit sem tudott, ő igyekezett Budán a saját biztonságára
                    vigyázni. Senkivel bizalmasan nem beszélt, csak Vitéz Jánossal, azzal is
                    csínján. Másféle ételt nem evett, csak apródtársaival együtt a közös tálból. És
                    köntöse alatt páncélinget hordott. Hogy apja, bátyja, rokonai majd tudnak
                    vigyázni magokra, azt szívből remélte. S hogy Szilágyi Mihály életveszedelemben
                    forgott, azt csak azzal a hírrel együtt tudta meg, hogy Gyorgye király
                    meghalt.</p>
				<p>Először csak az a gyászos tudósítás jutott el Budára, hogy a szerb király nincs
                    többé. Ez nem lephetett meg senkit, már a kilencvenedik esztendőt taposta volt a
                    ravasz aggastyán. De kiderült a suttyomban elsuttogott értesülésekből, hogy az
                    öreg Brankovics Gyorgye egy sebesülés következtében holt el: mikor csekély
                    kísérettel úton volt, egy Kupinik nevű falunál nándorfehérvári katonák
                    megrohanták és elfogták. Ez nem ment simán. Az öreg fegyverrel védekezett, s a
                    viaskodó katonák Nándorfehérvárra vitték foglyul. Nagy váltságdíjat fizetett és
                    Szilágyi Mihály hazaengedte Szendrőre. Szendrő várában aztán rövidesen
                    belepusztult az öreg a nagy vérveszteségbe.</p>
				<p>De hogyan merte Szilágyi Mihály véres viaskodásban elfogatni a szerb királyt? És
                    ha Gyorgye belehalt elfogatásába, miért nem idézi a király bíróság elé
                    Szilágyit, hogy fejét vegyék?</p>
				<p>Ennek is megjött a magyarázata, titkos értesítésekben, dugott levelekben. Azzal
                    kezdődött az egész véres história, hogy Szilágyi Mihály, mint Nándorfehérvár
                    kapitánya és az al-dunai sereg és hajóhad parancsnoka, elment megtekinteni a
                    Szendrő várával szemközt fekvő új magyar erődöt. Ez a kis erőd alkalmas volt
                    arra, hogy sakkban tartsa Gyorgye lakóhelyét, Szendrőt, tehát megnehezítette
                    Gyorgye kétszínű szerepét: az öreg mindig hajlandó volt titokban a szultán
                    kezére járni, ha az ő trónját a török békében hagyta. Egyszóval Szilágyi néhány
                    lovassal elment megtekinteni az erődöt. Vele volt testvéröccse, Szilágyi László
                    is, aki az országos ügyektől elég távol tartotta magát, de bátyja hadaiban annál
                    vitézebbül katonáskodott. A két Szilágyit és embereiket váratlanul
                    rejtekhelyből elérohant szerb csapat támadta meg. A tusában Szilágyi Lászlót meg
                    is ölték. De Szilágyi Mihálynak sikerült megmentenie a bőrét. A támadók közül
                    még meg is fogott egyet-kettőt. Azok megvallották, hogy Brankovics Gyorgye
                    király küldötte őket erre a kalandra. A magyar erődöt különben le is
                    rombolták.</p>
				<p>Így tudta meg Mátyás, hogy egyik nagybátyját Gyorgye emberei megölték, mire az
                    életben maradt nagybátyja habozás nélkül megbosszulta magát. Ulrik gróf apósa, a
                    király nagybátyja, meghalt, és mégsem lehetett Szilágyi Mihályhoz, a
                    szerencsésen életben maradotthoz hozzányúlni. Sejteni lehetett, hogy ha itt
                    tüzetes eljárás indul, még az is kiderülhet, hogy Szilágyi Mihály
                    elpusztításának gondolata nem Szendrő várában, hanem Budán született.</p>
				<p>Nagy fordulatot okozott Mátyás életében, hogy a király egy szép napon
                    felkerekedett és elment Bécsbe. Őt nem vitte magával. Mátyás szavát adta: nem
                    fog elmenni Budáról. A királyi palota kiürült és elcsendesedett. Az udvarnép jó
                    része elutazott a királlyal. Mátyásnak egyszerre igen sok szabad ideje támadt.
                    Órákig bolyongott a nép között és még mindig sok ideje maradt olvasni.</p>
				<p>Mikor a palota poros és senki által nem forgatott könyvei között kutatott, egy
                    ízben érdekes kötetre bukkant. Kéziratos mű volt igen díszes kötésben, a király
                    személyes használatára készült. Címe: “Tractatus de liberorum educatione editus
                    ad Ladinlaum Ungariae ét Bohemiae regem”. Vagyis László magyar és cseh királyhoz
                    intézett értekezés a gyermeknevelésről. Szerzője: Aeneas Episcopus
                    Tergestinus.</p>
				<p>Érdeklődve kezdett olvasni a könyvben.</p>
				<p>“Sokan úgy vélekednek, - mondta a latin szöveg, - hogy a testi és értelmi
                    nevelést a csecsemőkorban kell tanítani. Te azonban túl vagy már ezen a koron,
                    tehát mostani életkorodhoz mérten kell hozzád szólni.”</p>
				<p>Mátyás visszafordított az első oldalra és megnézte az évszámot: 1450. Tehát a
                    király tíz éves volt akkor, ő is.</p>
				<p>“Amikor így szólok hozzád, ugyanakkor tanítóidhoz is beszélek, akik téged
                    nevelnek és tanítanak. Intésekkel és ne botbüntetéssel hassanak rád. Nem bottal
                    és veréssel, hanem szereteten alapuló útbaigazítással, ésszerű érvekkel kell a
                    hasznos ismeretekre ránevelni a gyermeket. A verés megjárja a szolgáknál, de nem
                    a szabad embereknél”.</p>
				<p>Az olvasó elmosolyodott. Az a számos, igen erőteljes pofon jutott eszébe,
                    amellyel őt anyja nevelte, mikor apja a harctéren volt.</p>
				<p>“Lássuk most, hogyan kell nevelőidnek testi nevelésedet előmozdítaniuk. Ez nagyon
                    fontos, mert általánosan ismeretes, hogy amit az ember gyermekkorában
                    megszokott, ahhoz később is görcsösen ragaszkodik. Óvakodni kell attól, hogy
                    testedet elpuhítsák. Ne aludjék, ne pihenjen a gyermek tovább, mint szükséges. A
                    puha nevelés, melyet sokan gyengéd szeretetnek neveznek, a lélek és test erejét
                    egyformán gyöngíti. Nem szabad puha vánkosokat használni, a selyemruha nem
                    egészséges a testnek, sokkal jobbak a durva lenből készült ruhák, melyek a test
                    tagjait erősekké és a fáradság elviselésére alkalmasakká teszik. Mivel a
                    természet megáldott szépséggel és uralkodásra vagy kiszemelve, már
                    gyermekkorodban arra kell törekedned, hogy...”</p>
				<p>Mátyás itt abbahagyta a könyvet, mert csak álldogálva olvasta az ajtófélnek
                    dőlve. De most, kezében a könyvvel, szobájába sietett. Ezt a részt nyugodtan,
                    figyelmesen, háborítatlanul akarta olvasni. Szolgájának meghagyta, hogy most ne
                    zavarja senki. És nekiült az érdekes könyvnek.</p>
				<p>“... arra kell törekedned, hogy a test tartása megfeleljen külsődnek. Arcod
                    legyen egyenes, ne rángasd ajkaidat, ne szopd nyelvedet, ne utánozd a mámoros
                    állapotot, rabszolgához illő pajkosságot, ne legyen tekinteted lomhaságot
                    eláruló. Járásban és állásban mindig kecsességre kell törekedni. A görögök erre
                    oly nagy súlyt vetettek, hogy szabályokba foglalták össze a taglejtés
                    törvényeit. Vannak a test nevelésére alkalmas versenyjátékok, melyeket éppen nem
                    szabad megvetni, hanem meg kell hallgatni azokat a mestereket, akik e téren
                    járatosak, hogy e tekintetben is tökéletességre tégy szert. Törekedjél a test
                    tagjainak alkalmas tartást elsajátítani, egyúttal a testi egészséget és erőt is
                    gondozni. A gyermekkorban megszokott jó testtartás és annak ésszerű gondozása
                    egészséges öregségnek veti meg alapját. Mivel pedig gyakrabban szükséges, hogy a
                    király maga álljon háború esetén hadserege élére...”</p>
				<p>Közelebb húzta a széket az asztalhoz, falta a könyvet.</p>
				<p>“... illő, hogy már gyermekkorában gyakorolja magát a katonai gyakorlatokban az,
                    kire a kormányzás gondjai várnak. A háborúskodásra éppen nem alkalmas az
                    árnyékszerű gyönge test. A szikár és háborúhoz szokott katona a vakmerő
                    öklözőket éppen úgy legyőzi, mint ahogy áttör a felállított csataélen. Nem lesz
                    tehát haszontalan dolog, ha te, kinek a törökkel mindenesetre háborút kell
                    viselned, most gyermekkorodban tanulsz nyilazni, parittyázni, kardot forgatni,
                    lándzsát hajítani, lóra ülni, futni, ugrani, vadászaton részt venni és az
                    úszásban jártasságra szert tenni. Nem rút dolog olyat megtanulni, amit a
                    tisztesség határai között tehetünk. Halld csak, mit mond Vergilius a római
                    gyermekről. Az újszülötteket először is a tűzhöz visszük, majd jéggel és
                    vízhullámokkal eddzük; vadászat alkalmával ők a felvigyázók és erdőben a hajtók.
                    Ők hajtják a lovakat, tornajátékok alkalmával ők feszítik meg az íjakat. A
                    játékokat szívesen megengedem a gyermeknek, csak ne legyenek azok illetlenek.
                    Helyeslem, sőt dicsérem, ha veled egykorú gyermekekkel labdázol. Ott van a
                    karika és más gyermekhez illő játékok, melyekben semmi illetlen és rút dolog
                    nincs, melyeket épp ezért nevelőid engedjenek meg, hogy a munka után szünet
                    legyen és az életkedv élesztessék. Mindezekből tudod tehát, hogy annál a
                    gyereknél, aki királynak született, milyennek kell lenni a testgyakorlásnak, és
                    tudod azt is, milyenek legyenek játékai”.</p>
				<p>Mátyás fölnézett a könyvből. A királyra gondolt. Erre a szép fiúra, aki kicsi
                    korában nem játszhatott, mert nem voltak Fridrik házánál játszópajtásai. Aki
                    gyenge lovas, sohasem tornászik, úszni alig tud, selyemruhát hord és
                    szagosított pehelyvánkosokon alszik és a török ellen aligha fog valaha is a
                    sereg élére állani. Míg viszont ő, Hunyadi Mátyás, mindegyiknél jobb a
                    testgyakorlásban, kitűnő lovas, kitűnő úszó, és ég a vágytól, hogy egy bármilyen
                    kicsiny csapat élére állhasson. Őt így nevelték, amazt sehogy. És mégis ő a túsz
                    és amaz a király. De... de talán nem lesz örökké így. Adódhatik valahogy úgy,
                    hogy Hunyadi László lesz Magyarország királya. És ha majd Isten Lászlót is
                    elszólítja, akkor... majd a László fia. Hiszen bátyja vőlegény: a nádor leányát
                    fogja feleségül venni, csak halogatják az esküvőt, mert ott is valami
                    bonyolódott egyességnek kell eleget tenni. S ha megházasodik, bizonyára ad neki
                    fiút a Gondviselés. Mátyás vállat vont, becsapta a könyvet. De azért pár
                    pillanatig azzal mulattatta képzeletét, hogy koronát gondolt a saját fejére,
                    szép ékköveset, a Szent István koronáját, amelyet régi Árpádok képein látott,
                    amely most Fridrik birtokában van és senki sem beszél róla. Vajon, hogy lehet
                    azt majd visszavenni Fridriktől, ha bátyját meg akarják koronázni?</p>
				<p>De V. László élt és nemsokára visszatért Bécsből. A pápa követe kérette Budára,
                    hogy végre-valahára megindítsák a háború ügyét. A király meg is jött, a rendek
                    össze is ültek, de azt határozták, hogy tavaly nagyon rossz volt a termés, ezért
                    a háborút tavasszal nem lehet megindítani, legfeljebb júniusban.</p>
				<p>Úgy látszott, hogy nyárig most már nem történik semmi. De híre jött nemsokára,
                    hogy a szultán nem szándékszik megvárni a sok késlekedéssel vajúdó keresztes
                    háborút, maga lesz a támadó fél, már el is indult Európa ellen és vonulásának
                    első célja Nándorfehérvár. Erre már meg kellett mozdulni azonnal. Kapisztrán
                    lett az első keresztes vitéz.</p>
				<p>A királyi palotában nem szerették a keresztes hadjáratot. Hunyadi-ügy volt,
                    hűvösen és közömbösen beszéltek róla. Ennek hamarosan híre ment, s egy szép
                    napon Kapisztrán megint Budán termett. Szegeden volt már Hunyadival sereget
                    szervezni és prédikációkkal tüzelni. Mert számban a nagy hűhóval százezer
                    emberre tervezett sereg igen csekélyre sikerült: az európai fejedelmek segtísége
                    nem volt sehol. És még a budai vár felől is ellenhangulat mendemondái terjedtek.
                    Kapisztrán otthagyta a szegedi agitálást, és Budára sietett, hogy lelket
                    próbáljon önteni a királyba.</p>
				<p>Hogy mit beszéltek, mit nem, azt más nem hallotta, csak Ulrik gróf. Kapisztrán
                    komoran és kedvetlenül utazott vissza a hadhoz. Mátyás kihallgatásra
                    jelentkezett Ulrik grófnál, mikor a pap indulni készült.</p>
				<p>- Engedelmet kérek, hogy a harctérre mehessek. A hadjárat után visszatérek
                    ide.</p>
				<p>Ulrik gróf figyelmesen ránézett, aztán soká gondolkozott. Majd azt mondta, hogy
                    beszél a királlyal és másnap választ fog adni. Másnap válaszolt is: a kérelmet
                    kereken megtagadta. Nem volt nehéz kitalálni, hogy miért: Mátyás ebben a
                    hadjáratban csak növelhette a Hunyadi-ház dicsőségét és saját egyéni
                    népszerűségét. Erre nem volt semmi szükség. Kapisztrán másnap Mátyás nélkül
                    utazott vissza. A király pedig udvari vadászatot rendelt. Mátyásnak is részt
                    kellene vennie a vadászaton.</p>
				<p>A vadászatra szokatlanul nagy utimálhát vittek. Ez már induláskor szemet szúrt
                    Mátyásnak. Gyanújának igaza is lett. A visegrádi országúton a király összenézett
                    Ulrik gróffal és így szólt:</p>
				<p>- Semmi kedvem sincs tulajdonképpen vadászni.</p>
				<p>- Mihez volna kedve felségednek?</p>
				<p>- Bécsbe szeretnék menni.</p>
				<p>- Mi akadálya van annak, amit egy király akar? Megyünk Bécsbe.</p>
				<p>Nyilvánvaló volt, hogy ezt már eleve elvégezték. Tüntetni is akartak azzal,hogy
                    Hunyadi hadjáratánál érdekesebb dolgok vannak a világon, meg aztán messzebb is
                    akartak lenni a délvidéktől, ahonnan a terhes nyűgnek, Kapisztránnak, újabb
                    látogatása érkezhetett. Folytatták tehát útjokat Bécs felé.</p>
				<p>Nagyon szép májusi idő járta ekkor, az országút mentén frissen lombosodtak a fák
                    és a sarjadó természet andalító, kesernyés boldogság illatával töltötte meg a
                    levegőt. A király és Ulrik gróf életvidám gondtalanságban haladtak a fegyveres
                    menetben. Gyakran megállapodást rendeltek, ha vadbő vidéken mentek által, hogy
                    rövid cserkészéssel tegyék változatosabbá az utat. Ebédidőn szép berkeket
                    kerestek, valami kedves, csalitos kerületű tisztáson egy pillanat alatt
                    felterültek a szőnyegek és megjelentek az ezüsttálak, kupák és evőkészségek a
                    remekbe szőtt abroszokon. Ha történetesen templom volt a közelben, ilyenkor
                    megszólalt a harangszó. A legtöbben meglepetve kapták fel a fejőket: a nap e
                    szakában a harangozás szokatlanul hatott. De sokan, a buzgóbbak, ilyenkor
                    imádkozni kezdtek. Ez a déli harangszó egy nem régi római rendelkezés óta arra
                    figyelmeztette a világ katolikusait, hogy Kalixtus pápa parancsára szerte e
                    földön mindenki imádkozzék Hunyadi fegyvereinek győzelméért.</p>
				<p>Ulrik gróf és a király nem imádkoztak. Az ilyen harangszó alatt is vidáman
                    folytatták csevegésöket. Mátyás, a király kamarása, előírás szerint való
                    felszolgáló munkáját is abbahagyta ilyenkor. Apjáért imádkozott, azzal
                    aszívdobogtatóan büszke tudattal, hogy e pillanatban az egész világon milliók és
                    milliók egy magyar katonáért imádkoznak, aki nem más, mint az ő édesapja. Olykor
                    oldalt vonulva rápillantott a királyra és nagybátyjára. Ahogy látta kettejök
                    könnyed és gondtalan vidámságát, arra gondolt, hogy mialatt ők itt tanyáznak az
                    idillikus májusi erdőn, azalatt mi minden folyik az országban. A felföldön
                    minden rend felbomlott: a cseh csapatok megint garázdálkodtak, rajta ütöttek a
                    népen, legázoltak egy-egy falut, felperzselték és visszavonultak a
                    rengetegekben épített rejtekhelyeikre, sőt már megint várakat kezdtek
                    elfoglalni, már beültek Késmárk várába. Itt is, ott is felütötte fejét a
                    parasztlázadás. Erdély végein is felborult a rend, Havasalföld trónjáért egymást
                    ölték az ottani trónkövetelők. Mialatt az országban senki sem mehetett útra
                    élete veszélyeztetése nélkül, mialatt a nyomorúság miatt lázadozott a
                    jobbágyság, mialatt rettenetes hadsereggel közeledett Magyarország felé
                    Mohammed, a hódító szultán. Százötvenezer embere volt, kétszáz dunai hajója és
                    hatszáz ostromágyúja. De milyen ágyúk voltak azok: a világ legerősebb ágyúi.
                    Volt olyan ágyúja is, amelyet nyolcszáz mázsa rézből és ónból öntöttek, s olyan
                    hosszú volt, mint négy földön fekvő ember hossza. Száz ökör húzta, és kétszáz
                    ember kellett hozzá útépítőnek, ha szállították. Ilyen tüzérséggel vette be a
                    szultán három éve Bizáncot is, ilyennel indult most Nándorfehérvár ellen.
                    Magyarországot és vele együtt Európát Hunyadi János negyedrésznyi sereggel
                    védte: alig volt több embere negyvenezernél. Minden keresztény harcosnak négy
                    törökkel kellett mérkőznie. Kétszáz esztendeje, mikor a tatárjárás szakadt rá a
                    Duna-Tisza országára, nem volt ekkora veszedelemben a magyarság. És ennek az
                    országnak királya itt üldögélt a forrásmenti füzek tövében, vidáman mulatva
                    Ulrik gróffal azon a kis tilinkón, amelyet egyik magyar fegyverszolga
                    bicskájával faragott fűzfagallyból őfelsége szórakoztatására.</p>
				<p>Még útközben sok hírt kaptak Nándorfehérvár felől. A király ugyan nem sok ügyet
                    vetett a hivatalos levelekre. Egy s más kiszivárgott, azonkívül Mátyás maga is
                    kapott tudósításokat apja és bátyja kancellistáitól. Tudta, hogy Nándorfehérvár,
                    vele Magyarország keresztes serege s vele egész Európa kereszténysége az élet és
                    halál óráit éli.</p>
				<p>Így érkeztek Bécsbe. Azon az úton, amelyen Mátyás már eljutott egyszer a város
                    aljáig, hogy ott tanúja legyen apja és Ulrik gróf izgalmas találkozásának.</p>
				<p>Bécs nagysága, mikor másnap a Burg és a környező utcák nagyvárosi látványára
                    ébredt, meglepte és elragadta. Sokkal, sokkal nagyobb és fényesebb főváros volt
                    az, mint Buda. Büszke palotasorai közt nyüzsgő, eleven élet tarkállott, rengeteg
                    tógás egyetemi hallgatót lehetett látni és sok katonát. A fényes házak
                    legtöbbjén már üvegablak ragyogott, pedig Budán még alig lehetett látni
                    egyet-kettőt. És másképpen épültek az irdatlan nagy házak, más viseletet hordtak
                    az emberek, más volt az élet hétköznapi formájának minden apró részlete. Máskor
                    Mátyás belevetette volna magát az utca népének mohó és kíváncsi
                    tanulmányozásába, de most ehhez nem volt elég figyelme. Ahogy elhelyezkedett
                    szállásán, untalanul csak a Dél-Magyarország felől érkező híreket leste.</p>
				<p>Azok most már jöttek gyors egymásutánban. Igen riasztó és félelmetes volt az,
                    amit mondtak. Mátyás órákat töltött imádkozva abban a templomban, amelyet
                    leginkább megkedvelt s amely a Mária am Gestade nevet viselte.</p>
				<p>Egy délután lovashírnök kereste, sürgős levelet hozott. A levelet László írta:
                    lóhalálában siessen Zimonyba, apjok súlyos beteg, utoljára még látni szeretné. A
                    levéllel berohant a királyhoz. Annak már tudomása volt az ijesztő hírről,
                    ugyanekkor kapott ő is értesítést. Mélyen megilletődött arccal fogadta Mátyást
                    és megölelte.</p>
				<p>- Egyetlen percet se késlekedjél, siess.</p>
				<p>Könnyes volt a szeme. És Mátyás meglepetve gondolta magában, hogy ennek a
                    fiatalembernek alapjában jó és érző szíve van. De mikor sebbel-lobbal dobálta
                    holmiját az útiládákba, segédkező szolgája így szólt:</p>
				<p>- Mikoron nagyurunk nagy bajának hirit vevé király, ippeg lovaglásbúl tére haza.
                    Nosza lekapá süvegjit, az nagy örömtül ég felé vetötte. Kacagott, kacagott, az
                    levélt Ulrik grófnak, hogy nézné, mutatta.</p>
				<p>- Hunnan veszöd ezt? - hökkent meg Mátyás.</p>
				<p>- Ausztrák szolgák igyen mondák néköm. Hatan is. Mind egyforma szóval. Király az
                    ő jelenetökbe tötte ezt.</p>
				<p>Mátyás csodálkozva ingatta fejét. És eszébe jutott, amit külföldi követek szoktak
                    mondani V. Lászlótól: ez a fiatal király utolérhetetlen mestere a színlelésnek.
                    De ezzel sem gondolt most már, csak készült sebbel-lobbal, hogy rohanhasson.
                    Szívét szorongó aggodalom fogta el. Hogy apját az Isten el is szólíthatja
                    egyszer, arra soha életében nem gondolt, a gondolat maga is képtelennek tetszett
                    előtte.</p>
				<p>Ez a vad rohanás Bécstől Zimonyig valóságos lázálomnak tetszett előtte. Ha később
                    visszagondolt ezekre a napokra, az út részleteit nem tudta felidézni
                    emlékezetében. A poggyász kíséretére embereket rendelt, maga pedig nyolc
                    lovassal szinte tombolva hajszolta az iramot. Alig aludt valamit. Forró júliusi
                    idő volt, három tájon már virradt. Gyorsan nyeregbe, csak előre, csak előre. És
                    útközben találkozott a nagy hírrel: apja ragyogó győzelmet aratott a törökökön.
                    Legyőzte a négyszer akkora sereget, a híres ágyúkat elfoglalta, a megvert
                    hatalmas török sereg hanyatt-homlok menekült Szófia felé. Hunyadi János
                    megmentette a keresztény Európát. És most haldoklik.</p>
				<p>A gondolat, amely Bécsben hihetetlen és képtelen volt még, ebben a félig eszmélő,
                    lázas nyargalásban ráért gyökeret ereszteni. Mire Zimonyba érkezett az
                    országokon át apja betegágyához száguldó fiú, már leszámolt magában azzal, hogy
                    a lehetetlen elképzelés lehetséges: apja elmúlik erről a földről és a világ
                    tovább megy a maga útján.</p>
				<p>Mind ott voltak Zimonyban az odahívott rokonok. A beteget maga Hunyadiné ápolta,
                    Hunyadi János csak őt tűrte meg maga mellett. Azonkívül jó barátok csökönyös
                    könyörgésére két orvosnak volt bejárása hozzá, egyik zsidó volt, másik török. De
                    már nem sokat segíthettek a haldoklón. Megpróbálkoztak érvágással, piócával,
                    hánytatóval, kenéssel, mindenféle javas szerekkel, csakhogy szemrehányást ne
                    tehessenek magoknak bármilyen kísérlet elmulasztásáért, de tudta mindenki, hogy
                    minden hiába. Az a dögvészes járvány, amely a hadviselő és egyébként is
                    egészségtelenül mocsaras vidéken dúlt, a katonák ezreit meg tudta kímélni és
                    csak tizedelte őket, de a nagy vezért nem kímélte. S olyan orvos, aki ezt a bajt
                    meggyógyította volna, még nem született.</p>
				<p>Mikor Mátyás holtfáradtan megérkezett és a járókelők apja szállásába igazították,
                    a beteg aludt. Nem lehetett hozzábemennie. S akik a szomszéd szobában kisírt
                    szemmel, halkan suttogva várakoztak, inkább halott mellett, semmint beteg
                    mellett virrasztóknak tetszettek. Ott volt László maga, komoran üldögélve, két
                    térde közt tartva kardját. Ott volt Szilágyi Mihály, a hatalmas győzelem másik
                    hőse, feleségével, Báthori Margittal, ott volt Szilágyi Zsófia, a Geréb János
                    felesége, férjével és három fiával együtt, Hunyadi Klára és férje, Dengelegi
                    Pongrác, a két fiúgyermekkel, Hunyadi Mária és férje, Oláh Manzilla, egyetlen
                    fiokkal, és ott volt, mint földön járó szellem, Kapisztrán János. Ahogy Mátyás
                    belépett, megjelenése valamennyiöket sírásra fakasztotta. Nem ölelkeztek vele,
                    nem borult nyakába senki, csak intettek neki és elfordultak kitörő könnyekkel.
                    Leült ő is, egyebet nem tehetett. Az álom ott nyomta el a széken. Másnap késői
                    órán egy ismeretlen ágyban ébredt fel.</p>
				<p>Arra ébredt fel, hogy anyja lépett be hozzá. Keményen összeszorította vékony
                    ajkait Erzsébet asszony. Ő megragadta az anyai kezet, megcsókolta, aztán
                    homlokához szorította. És felült az ágyban.</p>
				<p>- Nincsen mentség, anyámasszony?</p>
				<p>- Nincsen. Serkenj tüstént, látni kíván apád.</p>
				<p>Gyorsan magára kapkodta ruháit és útközben is öltözködve még, követte anyját. A
                    virrasztó szobában éppen úgy ült az atyafiság, mint előző napon. Senki sem
                    köszönt senkinek. Mátyás belépett az anya után a besötétített boltíves szobába.
                    Világossághoz szokott szeme csak lassan hatolt belé a homályba, anyja kezét
                    kellett fognia, hogy a betegágy közelébe botorkáljon. A levegő rettenetesen
                    fülledt volt és dögletes szagú. Lassan körvonalat kaptak a tárgyak. Fehér
                    vánkosok között meglátta felismerhetetlenné aszott apját. Az ijesztően
                    megvékonyodott arcban két beteges ragyogású szem tétova nézése fénylett.</p>
				<p>- Mátyás... fiókám... - suttogta a beteg alig hallhatóan.</p>
				<p>A fiú elhatározta, hogy méltó lesz nevéhez és szívét megkeményíti. De nem bírt
                    fájdalmával. Térdre borult az ágy mellett és panaszosan, szinte haragosan tört
                    ki belőle a zokogás:</p>
				<p>- Apámuram... miért tészen illy dolgot vélem?</p>
				<p>Ott sírt mozdulatlanul, homlokát az ágy szélére nyugtatva. Anyja végül
                    megérintette vállát, akkor felkelt.</p>
				<p>- Elegendő ez, - szólt Hunyadiné, - hadd nyugosznia.</p>
				<p>Még ránézett az imádott emberre, aztán megfordult és kiment. De az ajtóban
                    gyorsan megtörölte szemét, mert restellte könnyeit a többiek előtt.</p>
				<p>Mátyás kiment. Ott sokan várakoztak, messze földről jött idegenek, keresztes
                    tisztek, nándorfehérvári méltóságok. Mindegyikkel beszélnie kellett. Kínzóan
                    terhére esett ez, de összeszedte magát. Most családja nevében kellett helyt
                    állania. És elkezdte elintézni a részvétlátogatásokat, kinek-kinek rangja
                    szerint adván meg az üdvözlést, ami járt neki. Senki sem volt, aki ne sírt
                    volna, de ő most tartotta magát. Hirtelen anyja keménységét érezte meg magában,
                    mialatt odabent apja készült itt hagyni az életet.</p>
				<p>Aznap délután még egyszer a beteghez járult a két tehetetlen orvos. Mikor
                    kijöttek, Hunyadiné kiszólott, hogy a beteg az egész atyafiságot látni kívánja.
                    Megdöbbent izgalom keletkezett. A várakozó rokonok mind bevonultak.</p>
				<p>- Világot, - mondta halkan, de egész tisztán a beteg, - lássalak mendőtököt.</p>
				<p>László ablakot nyitott. Kintről madárcsicsergés és egy szekér nyikorgása tódult
                    be a hirtelen fénnyel. A beteg most élesen láthatóvá lett. Senki meg nem ismerte
                    volna. Mintha teste szállt volna el és csak lelke feküdnék ottan.</p>
				<p>- Szeretteim, - szólt a haldokló gyenge hangon, de tisztán és nyugodtan, -
                    immáron végemöt jőni érezém. Még titeket utólszor látnom akartalak.</p>
				<p>Felcsukló sírás hangzott köröskörül. Csak ketten nem sírtak: Hunyadiné az ágy
                    egyik fejénél, Kapisztrán az ágy másik fejénél. Két kísérteties, mozdulatlan
                    szobor gyanánt álltak ottan. És mikor Kapisztrán megszólalt, az olyan
                    megrendítően hatott, mintha egy szobor szólalt volna meg. Csak egy szót mondott
                    latinul, gondolván, hogy a haldokló ezt érteni fogja:</p>
				<p>- Testamentum, Joannes, testamentum!</p>
				<p>A haldokló rápillantott és szemével csupán, nem feje mozdulatával, intett, hogy
                    az már rendben van. Aztán magyarul szólt a többiekhez:</p>
				<p>- Hogy lelkömet kilehelnem rendeltetik mingyárt, nem gondom. Kinek üdeje jőnie,
                    jöjjön. Igaz szerrel éltem, az mi Urunk Jézusban halom halálomot. Ezen ne
                    sírjatok, de örvendezjetek, mert imé elnyeréndem az idvességnek pálmáját.
                    Hozzátok szólok mastan, két fiaim, Lackó fiam, Matykó fiam...</p>
				<p>László és Mátyás térdre ereszkedtek az ágy mellett.</p>
				<p>- Reátok az Hunyadi nevöt hagyom. Mind az világra szól, fényességös, tiszta.
                    Megparancsolom, hogy ez fényösségben s tisztaságban adjátok továbbad az tik
                    maradékjaitoknak. Egy dógot kötök lelkötökre: ketten eggyazon üdőn az odvarnál
                    sose legyetök. Addsza orczádot, Lackó.</p>
				<p>A nagyobbik fiú felegyenesedett, apja fölé hajolt, hogy a haldokló
                    megcsókolhassa.</p>
				<p>- Matykó, te is.</p>
				<p>Mátyás követte bátyja példáját. Olyan volt az apai búcsúcsók, mint egy lázasan
                    forró lehelet. Mátyás egy könnye rácseppent a beteg arcára. Az vagy nem érezte
                    már, vagy nem volt ereje letörölni.</p>
				<p>- Mastan az végső szentséget... - Hunyadiné megmozdult, hogy induljon, de a
                    haldokló szeme megállította.</p>
				<p>- Nem, angyalom. Nem itten. Nem méltó, hogy az szolgához jöjjön az úr. Az szolga
                    járuljon urához. Vitessetek át az templomba. Ott érjem halálomat, úgy
                    akarom.</p>
				<p>László azonnal kiment, Mátyást maga után intette. Gyors suttogással megbeszélték,
                    hogy Mátyás szolgákat hív, László pedig előre szalad a templomba és magyar papot
                    rendel, akinek a haldokló gyónhasson. A szolgák gyorsan előkerültek. A nagy
                    mennyezetes ágy azonban nem fért ki az ajtón. Mátyás letörte róla a mennyezetet.
                    Recsegtek a deszkák. Aztán végre kivihették az ágyat. A szolgák mindjárt le is
                    maradtak, mert Geréb, Pongrác, Szilágyi, Oláh, Mátyás és Kapisztrán elbírták
                    hatan. Levitték a lépcsőn, végigvonultak az utcán. A ház előtt várakozók
                    csoportja követte őket. Vakítóan sütött a most alkonyodó nap, forró augusztusi
                    délután volt. Az utcai járókelők megrendülve álltak meg, aztán csatlakoztak a
                    kísérő csoporthoz. Elül vitték a letört elejű, csonka ágyat.</p>
				<p>A templom kapuja már tárva várta őket, a harangok akkor szólaltak meg, mikor a
                    menet belépett a küszöbön. A halálos ágyat felvitték az oltárhoz. Letették. Már
                    várt a zimonyi magyar papok egyike. Mindenki visszavonult most, a pap letérdelt
                    a vezérhez és meggyóntatta. A kóruson egyszerre megszólalt az orgona. A gyónás
                    röviden lefolyt, mert a beteg két nappal azelőtt gyónt utoljára. Akkor
                    Kapisztrán lépett oda. A két pap latin igéket mormolt. Feladták Hunyadi Jánosnak
                    az utolsó kenetet. Az orgonán komoran zúgott a Requiem. Hunyadi megcsókolta a
                    feszületet.</p>
				<p>Hunyadiné felállott és így szólt:</p>
				<p>- És mastan immáron csak az enyém, én uram, párom, mindenöm.</p>
				<p>Kilépett a padból, felment az oltárhoz. Egyetlen pillantással elküldte a
                    haldoklótól a két papot. Letérdelt az ágy mellé az oltár lépcsőjén és ráborult
                    férjére. Hangja nem hallatszott, csak válla mozgásán látszott, hogy sír. László
                    és Mátyás megrendülve néztek egymásra.</p>
				<p>Ez soká tartott így. Az orgona szólt, s ők imádkoztak valamennyien. Hosszú idő
                    multán Kapisztrán felállott és felment az oltárhoz. Gyengéd mozdulattal
                    felsegítette az asszonyt, aztán fejét Hunyadi János mellére illesztette. Az
                    egész család odasietett. Kapisztrán felegyenesedett és megdöbbentően,
                    rejtelmesen mosolyogva így szólt a halott mellett:</p>
				<p>- Győztél, Joannes.</p>
				<p>De ugyanebben a pillanatban megszédült. Végig is zuhant volna az oltárlépcsőn, ha
                    Szilágyi és Mátyás gyorsan fel nem fogják. Támogatták, míg magához tért és fel
                    nem egyenesedett. Akkor eltolta magától segítségöket és még mindig azzal a
                    megdöbbentő, rejtelmes mosolygással ezt mondta a semmibe nézve babonás
                    tekintetével:</p>
				<p>- Imádkozzatok értem, én már nem élek. Jézus szólít.</p>
				<p>Azzal elindult barátja holtteste mellől, mint a holdkóros, aki nem maga elé néz
                    lépés közben, hanem ismeretlen távolba. Kiment a templomból és Zimonyban senki
                    sem látta többet. Később tudták meg, hogy elment szerzetének újlaki kolostorába
                    és ott meghalt.</p>
			</div>
			<div type="chapter">
				<head>
                   IX.
                </head>
				<p>Már azon a hosszú úton, amely Zimonytól Gyulafehérvárig látta a nagy ember
                    koporsóját a gyászoló család és fegyvereseik közepette elvonulni, izgalmas hírek
                    hozói jelentkeztek minduntalan. Ha valaha Hunyadi Jánost névtelen és neves
                    levelek óvták Ulrik gróftól, most ezek a levelek és szóbeli híradások egyszerre
                    megsokasodtak. Kétségtelen volt, hogy Ulrik gróf a két Hunyadi-fiút el akarja
                    tenni láb alól. Most már nem is titkolta szándékát, egész nyíltan hangoztatta a
                    bécsi udvarnép füle hallatára, hogy az ő ideje elérkezett: most fogja a
                    kutyanemzetséget teljesen és véglegesen kiirtani. Sőt, a halott emlékének is
                    ádázul nekitámadt, mikor annak kihűlt testét még el sem temették. Határozottan
                    felvetette a vádat, hogy Hunyadi János annakidején megdézsmálta az ország
                    pénzét. Csalt és lopott. S ezért hátramaradottait kell felelősségre vonni.</p>
				<p>A gyulafehérvári temetésre az ország távoli földjeiről összesereglettek a
                    Hunyadi-család törzsökös hívei. Nem nagy nevek, hanem köznemesi ivadékok. A
                    harcmező viszontagságaiban edzett, napbarnította, marcona alakok, akik a kardot
                    hivatalos és öröklött mesterségök szerszáma gyanánt forgatták, falusi szittyák,
                    kevéssé litterátusak, olyik még írni-olvasni sem tudott, a megíratott levélre a
                    kard markolatára ötvözött címerrel ütött pecsétet és haját varkocsba fonva
                    hordta. De a törvényeket mind ismerték és a köznemesség szabadságjogaira,
                    kiváltságaira vonatkozó szabályokat még az Árpádok korából is idézni tudták.
                    Koppányos lázadó hév szikrázott mindegyikben, szilaj szavakkal gyalázták a
                    mágnásokat és becsmérelték a királyt, akit nem tartottak jogos királynak, mert
                    nem az ősi módon koronázták, vállát nem érintette a palást, derekát nem övezte a
                    szent kard, kezét nem avatta a jogar és az országalma. Gyászoló összejövetelök
                    nem temetés volt csupán, hanem valóságos országgyűléssé nőtt, csonka
                    országgyűléssé, amelyen a szent korona titokzatos szimbólumában megtestesült
                    testnek csak egyik fele verődött össze: a törzsökös, magyarságára gőgös apró
                    nemesek tábora. Ezen az országgyűlésen a halott elnökölt, a köznemesi sarjadék,
                    aki, az ő vérökből való vér, anemzet természetes fejévé lett, amíg élt. Az ő
                    hallatlan dicsőségének és színarany magyarságának ereje tüzelte őket lázadó
                    önérzetre. Így tanakodtak hevesen, temetéshez nem illő harsogással és
                    szitkozódással hazájok dolgáról, amely most, ha nem ügyelnek, egy vadidegen,
                    öntelt, kapzsi osztrák gróf kénye-kedve alá kerül. S az eleinte tanácstalan,
                    zűrzavaros kiabálásból hamarosan eléömlött az egységes elszántság folyama. Most,
                    vagy soha, - ezt mondták a Pongráczok, a Gerébek és a többiek valamennyien.</p>
				<p>Mikor a temetés szertartásának utolsó szava elhangzott, az özvegy a nagyobbik
                    fiához fordult és kezét annak fejére tette. A gyászszertartásra egybegyűltek
                    megértették az anyai áldás értelmét: a lezárt kősír mellett vadul és lelkesen
                    csörtetni kezdték kardjaikat. Mátyást is elragadta az általános hév, ő is
                    odaverte kardját a kőtalajhoz és odaadó hűséggel tekintett testvérbátyjára, aki
                    kiegyenesedve, kifeszített mellel, villogó szemmel állt közöttük.</p>
				<p>Hunyadi László gróf átvette a vezetést. Kiválogatott három-négy embert s azokkal
                    szűkebb tanácskozásra vonult vissza, míg a többiek a tor boroskupái mellett
                    vitatkoztak tovább. Szilágyi nem volt ott, ő Nándorfehérvárt őrizte tovább. De
                    Mátyás ott volt. Egyelőre úgy határoztak, hogy megvárják a futtaki
                    országgyűlést. Látni szükséges, hogy Ulrik gróf hogyan szándékozik cselekedni.
                    Ha nem túlságosan erőszakos, meg lehet még kísérelni, nem boldogulhatnának-e
                    együtt. Hunyadi László kétségkívül követi apját a főkapitányi állásban és
                    rövidesen feleségül veszi a Gara leányát, ezáltal a mágnáscsoport hatalmi
                    érdekeit talán össze lehet egyeztetni a köznemesség most már türelmetlen szót
                    kérésével, és egyelőre mennek majd a dolgok, ahogy mennek. Ha azonban Ulrik gróf
                    túl mohó lesz a hatalom után való vágyában és csakugyan megkísérli elveszejteni
                    a két fiút, akkor ki a karddal.</p>
				<p>Beszterce idősebbik grófja mindenekelőtt hosszú levelet írt a királynak. Illetve
                    maga is aláírta azt a levelet, amelyet kettejök nevében Mátyás fogalmazott.
                    Megírták, hogy kézhez vették ugyan a futtaki országgyűlésre szóló meghívót, de a
                    szállongó mendemondák folytán László nem tehet eleget a meghívásnak mindaddig,
                    amíg a király kétségbevonhatatlan okmányt nem küld arról, hogy boldogult apjok
                    hivatali működését szeplőtlennek ismeri el. A követ elvágtatott a levéllel, ők
                    pedig vártak.</p>
				<p>A válasz megjött: V. László kifogástalan írást adott arról, hogy a nagy hős
                    emlékét nem lehet bántani. A Hunyadi-párt tehát felkerekedett. Elindultak zuhogó
                    őszi esőben az országgyűlésre. De felkészülve minden eshetőségre: rendes
                    hadsereg volt az a kíséret, amelynek beláthatatlan sorai ott lovagoltak mögöttük
                    a feneketlen sárban. Anyjok kurta mondattal búcsúzott tőlük:</p>
				<p>- Apátoknak fiai maradjatok. Menjetek.</p>
				<p>S ők mentek. Már útközben folyvást kapták a híreket: a király kihirdette Bécsben,
                    hogy maga akarja folytatni a megvert törökök ellen esetleg szükséges újabb
                    hadmozdulatokat, összehívatta a még szét nem oszlott kereszteseket és elindult
                    Futtak felé, útközben minden királyi várnál megállapodott s azt a fővezér
                    elholtára hivatkozván, átvette a maga birtokába. Ez előrelátható volt. Hiszen
                    minden hatalom alapja a vár. Az diktál, akinek a kezében a várak vannak. A
                    királyi várakban mindenült a Hunyadi János emberei ültek, azokat a király
                    hatalmába visszavett váraknak kell nyilvánítani. Látszott, hogy Ulrik gróf résen
                    van.</p>
				<p>Futtakon már ott volt a király és Ulrik gróf. A találkozásnak országgyűlés volt a
                    neve, valójában két sereg találkozása volt. Buda felől jött a király az
                    állítólagos keresztes hadsereggel, Gyulafehérvár felől jöttek a Hunyadi-fiúk a
                    magok kíséretnek nevezett haderejével. Amott a hatalmas mágnások
                    összeházasodott, kérlelhetetlenül uralkodni akaró, a kényelmetlen hős halálával
                    megkönnyebbült egységes családja, emitt a kisnemesek, mint megannyi ordas
                    farkasok, oldalukon izgatott karddal, kemény koponyájukban a pusztaszeri
                    szerződés és az aranybulla konokul őrzött elveivel.</p>
				<p>A király azonnal fogadta az érkező fivérek hódolatát. Mélyen megilletődött arccal
                    jött elébök és kezét nyújtotta nekik. Még a hangja is tudott remegni, mikor a
                    lángelméjű hős halála felett való részvétét fejezte ki. Aztán esdő arccal
                    tekintett mindkettőre és az új helyzetben úgy kérte támogatásukat nehéz
                    fejedelmi munkájában, mint az elhagyott gyermek.</p>
				<p>- Az ország nagyjai hűséget fognak esküdni nekünk - mondotta szép fejét
                    félretartva - kimondhatatlanul boldogok vagyunk, hogy László gróf is köztük
                    van.</p>
				<p>Aztán nem is várván választ meglepő bejelentésére, a temetés részletei felől
                    kezdett érdeklődni. Ulrik gróf ott állott mögötte. A kihallgatás alatt csak
                    fejbiccentéssel üdvözölte őket és nem szólt semmit. De végül szólt helyette a
                    király. Váratlanul abbahagyta a temetést és egy-egy kezét a Hunyadiak vállára
                    tette.</p>
				<p>- Gróf uraim, kérésünk van hozzátok. Ti szeretett nagybátyánkat, Ulrik grófot,
                    számos félreértés következtében rosszul ítéltétek meg. Higyjétek el nekünk: ő jó
                    és nemes. Forró kívánságunk az, hogy minden eddigi rossz érzést felejtsetek el
                    és kössetek minden köteléknél erősebb baráti kötést. Ez királyi akaratunk.</p>
				<p>Kis szünet telt el. Néhány pillanatnyi, de annál feszültebb. Mátyás Ulrik grófra
                    pillantott. Az némán állt ott, vörös és dagadt szemhéjjal álmosan, szinte
                    unottan bocsátkoztak le közömbös tekintetére. Akkor László megszólalt:</p>
				<p>- Nem vagyok ellensége a békességnek. Leülhetünk a baráti kötés részleteiről
                    tanácskozni, és pedig Nándorfehérváron, ahová hódolattal meghívjuk felségedet és
                    a grófot is: tekintsék meg a győzelmi jelvényeket és általában színhelyét annak
                    a nagy diadalnak, amellyel néhai atyánk felséged országát megmentette.</p>
				<p>Most már megszólalt Ulrik gróf.</p>
				<p>- A király menjen Nándorfehérvárra, ahol még ti ültök bent! Mit forgattok ti a
                    fejetekben?</p>
				<p>- Nem értem a kérdést, - szólt nyersen László, - ugyan mit forgatnánk vajjon?</p>
				<p>- Akármit, mindegy. Ezt a várat is át fogjátok adni. A király így akarja.</p>
				<p>- Akkor átadjuk, - szólt László, - egyáltalában minden hatalmunkat átadjuk, amely
                    nem a családunké, hanem a király rendelkezésére jutott atyánk kezeibe. De ha
                    majd mindent átadtunk, várni fogjuk, hogy őfelsége Hunyadi János fiaiban Hunyadi
                    János utódait lássa.</p>
				<p>Ulrik gróf epés arckifejezéssel mondani akart valamit, de a király örvendezve
                    elébe vágott:</p>
				<p>- Hiszen akkor jól van minden. Éppen úgy ragaszkodunk hozzátok, mint fennkölt
                    emlékű atyátokhoz. Azonban királyi óhajtásunk az, hogy az egyességet ne
                    háborgassátok. Annak még itt, az országgyűlés alatt, rendbe kell jönnie, így
                    legyen. És most kegyelemben elbocsátunk benneteket.</p>
				<p>A fivérek kijöttek a királytól. Egymásra néztek. A hűségeskü tervéről
                    mindmostanáig nem tudtak. Sok mindent szerettek volna erről mondani egymásnak,
                    de a rendek, fegyveresek, kancellisták, apródok nyüzsgő sokaságában nem
                    beszélhettek. A kicsiny városban tolongott a tömeg, a rendek közül kevesen
                    kaptak szállást, de különben is szívesebben tanyázott ki-ki a táborszerűen
                    felütött sátrakban. Ők is mentek a magok sátra felé, hogy odakéressék pártjuk
                    főembereit. De nem is kellett kéretni őket, ott vártak izgatott kíváncsisággal.
                    Itt már lehetett beszélni nyugodtan, vastag szőnyegek fogták el a kívül
                    járkálóktól a hangot s a fegyveres őrszemek úgysem engedtek a sátor közelébe
                    idegent.</p>
				<p>A vita a két fivér beszámolója után heves volt, de rövid. Elhatározták, hogy a
                    hűségesküt le fogják tenni. Annak megtagadása nyílt hadizenet lenne. Az
                    erőviszonyok pedig aggodalmasak. A királlyal jött hadak harcszerű stratégiával
                    helyezték el a tábort, a Lichtenstein-dandárok, a Rosenberg-dandárok és az
                    Ulrik-dandárok úgy vették örül Futtakot, mint valami ostromló sereg; a
                    Hunyadi-hadaknak a gyűrű egy kis karéja maradt csupán. Azt is elhatározták,
                    hogy az egyezkedést Ulrik gróffal meg kell kísérelni. Éppen kezdték befejezni a
                    tanácskozást, mikor érdekes üzenet jött a királytól: Hunyadi Mátyás besztercei
                    gróf, őfelsége belső kamarása jelentkezzék szolgálattételre.</p>
				<p>A kamarás tehát jelentkezett szolgálattételre. Egész sereg szolga vitte utána
                    ládáit. És ettől kezdve mint királyi kamarás kísérte figyelemmel a futtaki
                    országgyűlést. Csak azt látta belőle, ami parádé volt, aminél a király jelenléte
                    kellett. Tanúja volt legelső napon a hűségeskünek. Az öreg prímás ott állt
                    díszes galambszürke ornátusban a templom oltára előtt, oldalt bíboros mennyezet
                    alatt trónon ült a király, mellette szertartásos rendben kilenc kamarás és
                    kilenc apród díszkíséretül. Körülöttük a zászlósurak nehéz mentéikben,
                    sziporkázó ékkövekkel. S a padsorokban a rendek, fiatal mágnástól kezdve parlagi
                    öreg köznemesig. Zengve szóltak az esküminta latin igéi, a hercegprímás magasra
                    tartotta a feszületet, mellette buzgón tömjéneztek a hímzett ruhájú papok. S a
                    magyar nemzet esküre emelt jobbjai olyan képet adtak, mint a nyugvó vérteshad
                    lándzsaerdeje. Ott emelkedett közöttük a Hunyadi László jobb keze is. És az
                    elhangzó zárómondatban, amelyet mindnyájan ismételtek, ott szólott a Hunyadi
                    László hangja is.</p>
				<p>Másnap azonban a király Ulrik grófot nevezte ki országos főkapitányul és még
                    ugyanaz napon törvényt hozott az országgyűlés a királyi várakról; a magyar
                    nemzet meghagyta Hunyadi László grófnak, hogy a még át nem adott várakat, így
                    Nándorfehérvárt, haladéktalanul bocsássa a király, illetve most már Ulrik gróf
                    hatalmába. Hoztak még egyéb törvényeket is, például hogy mi legyen a
                    váltópénzzel. Hunyadi János halálakor valami különös dolog történt: a pénz
                    megmagyarázhatatlanul kevesebbet kezdett érni. Az országgyűlés soká tanakodott,
                    mitévő legyen, végül kimondották, hogy ha az arany forintért kétszáz ezüst
                    fillért, vagy négyszáz batkát követelnek a pénzváltók, hát akkor legyen úgy, az
                    aranyért ezentúl több váltópénzt kell fizetni.</p>
				<p>Az országgyűlés ünnepélyes berekesztése után Hunyadi Lászlót kihallgatáson
                    fogadta a király. Közölte vele, hogy nándorfehérvári látogatásával kapcsolatban
                    a várat ünnepélyesen át fogja venni. A besztercei gróf menjen előre és készítsen
                    elő mindent az uralkodó méltó fogadására.</p>
				<p>A két testvér csak futólag búcsúzhatott egymástól. Bizalmas szót nem is
                    válthattak. Csak egymás szemében olvasták a szégyenletes vereség és megaláztatás
                    égő keserűségét.</p>
				<p>Ulrik gróf az egyik osztrák keresztes vezért, Lamberger nevezetűt, elküldte
                    Nándorfehérvárra, tekintse meg a király és kísérete számára elkészített
                    szállást. Ez volt a nyilvános parancs. De a bizalmas parancs, amelyet Mátyás
                    szolgája a királyi lakájok fecsegéséből megtudott, úgy szólott, hogy Lamberger
                    kémlelje ki a vár erejét, mi várható arra az esetre, ha fegyveres zavargásra
                    kerülne a sor. Az udvaronc elment. Hogy mit jelentett kutató útjáról, azt nem
                    lehetett tudni, de a király nevében Ulrik gróf azonnal kiadta a parancsot, hogy
                    másnap az udvar és keresztes serege indulnak Nándorfehérvárra.</p>
				<p>Aznap éjjel Mátyás halk neszre riadt fel. Azonnal felült medvebőrös ágyán és
                    kezébe kapta tőrét. A mécses gyenge világánál meglepetve látta ágya mellett
                    guggolni Gianninót, a király egyik törpe bohócát. A torz kis alak némán tette
                    ajkára egyik keze tömpe, vastag ujját. Szemében rettegés ült és izgalom. Mátyás
                    felugrott. De a törpe olyan halkan súgott valamit, hogy le kellett ülnie az
                    ágyra, mert másképpen nem hallotta.</p>
				<p>- Kutass ki, uram - súgta a törpe.</p>
				<p>Mátyás végigtapogatta a bohócot, gondosan és alaposan. Nem volt nála fegyver.
                    Bólintott. Erre a törpe felkuporodott melléje az ágyra és úgy sugdosott a
                    fülébe. Hangja remegett, hallani lehetett szíve lüktető dobogását. Mátyás készen
                    tartotta a tőrt.</p>
				<p>- Uram, az életemmel játszom. Esküdj meg, hogy nem árulsz el. Anyádasszony
                    életére esküdj meg.</p>
				<p>- Esküszöm.</p>
				<p>- Szökjél meg innen. Lamberger ma este felbérelt engem, hogy öljek meg
                    valakit.</p>
				<p>- Kit?</p>
				<p>- Nem tudom. Azt, akit majd Nándorfehérváron megmutat. Arra is kitanított, hogy
                    az illető sodronyinget visel és a nyakába kell döfnöm. Uram, szökjél meg, a
                    Jézus sebeire kérlek. Ha az udvarnál maradsz, le kell, hogy szúrjalak, különben
                    engem tesznek el láb alól. De te jó voltál hozzám, mert pofonverted azt a két
                    lakájt, akik engem rugdostak.</p>
				<p>- Emlékszem. De hogy jutottál be ide? Szolgám ott alszik a küszöbön.</p>
				<p>- Törpe vagyok s a kürtő széles. Könyörgöm, szökjél meg. És emlékezz rá: ha
                    elárulsz, anyádasszony élete megbánja. Úgy-e, megesküdtél? Esküdj meg még
                    egyszer.</p>
				<p>- Esküszöm!</p>
				<p>A törpe lecsúszott az ágyról és kúszni kezdett a folyosóról fűlő kályha felé.
                    Furcsa volt nézni a homályban, hogy ez a tömzsi szörny milyen kígyóügyességgel
                    mozog. Mátyás rápisszegett, mert még faggatni akarta. De az rázta a fejét és
                    eltűnt a kályhában. Mátyás odalépett az ajtóhoz és kinyitotta. A küszöbön alvó
                    szolga azonnal talpra ugrott és kardjához kapott.</p>
				<p>- Senki nem jöve erre?</p>
				<p>- Lélök sem.</p>
				<p>- Jól vagyon. Nyughass.</p>
				<p>Betette az ajtót. Még hallotta, hogy a küszöbön lefekvő szolga hogyan vackolódik,
                    kényelmes fekvést keresve. Aztán széket tolt a kályhanyíláshoz, arra rátett egy
                    óntányért. Majd pedig visszafeküdt. Sokáig tűnődött. Azt határozta, hogy marad.
                    Másnap reggel találkozott Lambergerrel. S ahogy az ránézett, abban a
                    tekintetben világosan meglátta a maga halálának tervét.</p>
				<p>Didergő, fagyos időben hajóra szálltak.</p>
				<p>Mikor a vár elé értek, a híd gerendáin túl, ott várakozott Hunyadi László
                    lóháton, körötte fegyveresek, mellette címeres hírmondó, annak kezében
                    bársonypárna, a párnán három aranykulcs. Trombita recsegett. A katonák
                    tisztelegtek. A szokott ceremónia lejátszódott. Hunyadi László tisztelgett
                    kardjával.</p>
				<p>- Nándorfehérvár királyi vár kulcsait hódolattal átadom felségednek. A vár a
                    királyé!</p>
				<p>A király jelképesen megérintette a kulcsokat. Aztán tovább indult, Hunyadi László
                    megfordította a lovat. Megindultak. De alig haladtak harminc lépést, egyszerre
                    váratlan kürtszó hallatszott. Értvén a kürtjeleket, mindenki meglepetve fordult
                    vissza. A híd felől zavaros kiáltozás hallatszott. Ugyanekkor megint felhangzott
                    a mennydörgő csikorgás. Ulrik gróf magából kikelve üvöltött Hunyadi
                    Lászlóra:</p>
				<p>- Mi ez? A hidat azonnal engedjétek vissza. Mi ez?</p>
				<p>- Nem tudom, - felelte Hunyadi László hűvösen, - bizonyára a vár kapitánya
                    rendelkezett így. A magyar törvények szerint idegen hadakat a végvárakba
                    bocsátani szigorúan tilos. Ezek a keresztesek pedig idegen hadak.</p>
				<p>- Disznóság, - ordította Ulrik, - árulás! A király hadait kintrekesztik! Azonnal
                    eresztesd vissza a hidat, te áruló!</p>
				<p>- Sajnálom, - szólt Hunyadi László még mindig nyugodtan, - a kapitány
                    rendelkezéseit nem ismerem, azokat majd odabent megvizsgáljuk. A törvény
                    törvény, őfelsége legfőbb megtartója a törvénynek.</p>
				<p>- Hallod-e, - üvöltözött Ulrik, - velem ne tréfálj. A kapitány Szilágyi Mihály,
                    mi azt jól tudjuk. Eresztesd vissza azt a hidat! Felség, parancsolja meg, hogy a
                    hidat eresszék le.</p>
				<p>- Ne ordíts, Ulrik gróf, Hunyadi Lászlóval beszélsz! A király az ő szolgái között
                    van, itt biztonságban érezheti magát. Belőled a lelkiismeret ordít, de én azzal
                    nem törődöm. Fogd be a szádat. Felség, mehetünk.</p>
				<p>Zűrzavaros lárma támadt, a kíséret tagjai közül többen kiáltozni kezdtek. Mátyás
                    Lambergert tartotta szemmel. Az néma maradt, de egész testében reszketett. Ulrik
                    megragadta a király karját. De a király olyan lenézéssel, mintha ruhájára
                    szállott szárnyas hangyát rázott volna le, kivonta karját nagybátyja
                    kezéből.</p>
				<p>- Menjünk, - mondotta halkan és különös mosollyal, - a törvény törvény.</p>
				<p>Indultak. A vár alól most már az ordítozás egész vihara hallatszott. A kintrekedt
                    ezer és ezer ember egyszerre ordítozott. Rozgonyi Rajnáld tanácstalanul nézett
                    vissza, kardját már kirántotta. De a király leintette, ő erre visszadugta
                    kardját és indult. Embereit kétoldalról a lovas várbeliek fogták közre. Most már
                    Ulrik is hallgatott. Olyan fehér volt, mint a fal. A király jobbján haladt ő és
                    Ottó bajor herceg, a király balján Vitéz János. Közvetlen mögöttük számos idegen
                    úr, a kamarások és apródok közt Mátyás. Élesen csattogtak a paták az úton, de
                    emberi szó nem hangzott. Csak a vár alól. Hatalmas zúgássá egyesült a
                    lentmaradottak dühös kiáltozása.</p>
				<p>Mikor a király szállásához értek, Hunyadi László kürtöse díszjelt adott.
                    Megálltak. Ulrik gróf azonnal kiáltozni kezdett:</p>
				<p>- Én a király mellől nem tágítok. Én is itt akarok lakni.</p>
				<p>- Itt van szállásod, Ulrik, nem kell hiába kiáltoznod. Ottó herceg úr másutt
                    lakik.</p>
				<p>Az utcán szorongásig zsúfolva állottak a katonák. Csak üggyel-bajjal tudtak
                    helyet nyitni valami közelgő lovascsapatnak. Ez már fáklyákkal érkezett. A
                    szurkosan sercegő fáklyák fénye hirtelen még sötétebbé tette a homályt, amelyből
                    Szilágyi Mihály paripán ülő alakja bontakozott ki. A Hunyadi-fiúk nagybátyja
                    megállt a király előtt. Olyan szorosan voltak itt, hogy egymáshoz ért a lovasok
                    lába. A várkapitány mereven tisztelgett a király előtt, aztán kevélyen Ulrikra
                    pillantott.</p>
				<p>- Valami baj van talán?</p>
				<p>- Ez hitvány árulás, - kiáltotta Ulrik, - kizártátok keresztes seregeinket, csak
                    Rozgonyi századát eresztettétek be. Ti pedig kétezren vagytok.</p>
				<p>- Tévedsz, - válaszolt Szilágyi, kaján farkasvicsorgással, - ötezer emberem van.
                    De amikor a te Lambergered itt járt, elrejtettem őket. Korábban kelj fel, Ulrik
                    gróf, ha a mi eszünkön túl akarsz járni.</p>
				<p>A király mindezt némán hallgatta, arca majdnem unatkozónak tetszett. Cilli grófja
                    ónfehér volt dühében.</p>
				<p>Másnap mindnyájan az elszánt képmutatás napjára ébredtek. A király és Ulrik gróf
                    olyan magatartást követtek, mint akik a helyzet urai. A király királyi módon
                    volt kegyes, leereszkedő és megelégedett, Ulrik gróf pedig úgy tett, mintha
                    hadai szinte az ő parancsából maradtak volna odalent a Száva partján. Viszont
                    Hunyadi László és Szilágyi Mihály a hódoló alattvalók viselkedését öltötték
                    magokra. Aprólékos gond vigyázott a közjogi tiszteletadás minden részletére.
                    Tisztelgésben, címerpajzsban, zászlóban, kürtjelben pontosan a helyén volt
                    minden, ami az uralkodónak és az országos főkapitánynak kijárt. Hunyadi László
                    következetesen atyámuramnak szólította Ulrik grófot, az pedig fiamuramnak
                    Lászlót. Mátyás, mint kamarás jártkelt a király mellett, senkivel szót nem
                    váltott; bátyja és nagybátyja rá sem pillantottak, avatatlan ember azt hitte
                    volna, hogy nem is ismerik egymást.</p>
				<p>Mikor a nándorfehérvári mulatás napirendjéről volt szó, határozatlan mondatokat
                    mondtak Ulrikék is, Hunyadi Lászlóék is. Egyik fél sem akart színt vallani,
                    egyelőre óvatosan kémlelték egymás mozdulatait, mint a porondra kiállott
                    bajvívók. Csak annyi ment határozatba, hogy másnap az udvar és a vár vezetősége
                    Márton-napi misét fog hallgatni, a misét Vitéz János királyi kancellár, váradi
                    püspök celebrálja. Ezzel tért ki-ki nyugovóra. Mátyás is a király szállásán,
                    anélkül, hogy bátyjával, vagy annak akármelyik bizalmasával egyetlen szót is
                    váltott volna. Csak mikor vetkezett, akkor talált dolmánya zsebében nagy
                    csodálkozására egy cédulát. Ennyi állt rajta mindössze: “Holnap reggel résen
                    légy”. Az írás László írása volt. De hogy ez a cédula hogyan került a zsebébe,
                    azt nem tudta elképzelni.</p>
				<p>Vajon mi lesz holnap reggel? Mit tervez bátyja? A királyt akarja elfogni, hogy
                    helyét esküszegéssel elvegye, vagy egyelőre megelégszik azzal, hogy Ulrik
                    gróffal leszámoljon? Megfordult a fejében, ahogy forró homloka számára hűvös
                    helyet keresett a vánkoson, az a gondolat is, hogy hátha bátyja a király életét
                    akarja elvenni. És figyelmesen vizsgálta lelkét: miképpen néz erre a gondolatra?
                    Nem tudta eldönteni. Mert ahogy ösztöne visszariadt az öléstől, viszont önnön
                    életének védelme azt magyarázta neki, hogy ez a vele egykorú ifjú őket
                    kétségkívül el szeretné tenni láb alól. A király és Ulrik körülbelül egyet
                    jelentenek. Hunyadi László pedig hétpecsétes titokként őrzött a nagy leszámolás
                    percére egy régi levelet, amelyet Ulrik írt apósának, az akkor még élő Gyorgye
                    királynak. Ebben két golyóbist ígért neki, amelyekkel kedvére játszadozhat majd
                    az öreg. A levelet a Hunyadi-ház emberei elfogták. Gyenge bizonyíték a törvény
                    előtt, de az ő számukra bizonyítéknak, figyelmeztetésnek, önvédelmi késztetőnek
                    éppen elég. A két golyóbis egyelőre még ott ül a két Hunyadi-nyakon. De ha ez a
                    két golyóbis nem használja eszét és nem parancsolja elé kellő pillanatban a
                    kardot, akkor a király és Ulrik gróf csakugyan tekének használhatják egy szép
                    napon.</p>
				<p>A Márton-nap reggelén Mátyás már készen állott arra, hogy a királyt misére
                    kísérje, mikor Lamberger, a keresztes alvezér jelent meg a király szállásán.
                    Azonnal kihallgatást kapott. Pár percig tartott ez mindössze, s utána Ulrik gróf
                    magához hívatta Mátyást.</p>
				<p>- Bátyád családi dolgokról tanácskozni akar és a te jelenlétedet is kívánja,
                    őfelsége bele is egyezett, hogy a szentmiséről elmaradj. Mehetsz bátyádhoz.
                    Mondd meg neki, hogy nemsokára én is odamegyek.</p>
				<p>Mátyás azonnal indult a kapitányi palotába. Futott volna az utcán, ha nem
                    restelli. Így csak szapora sietéssel szedte a lábát. A kapu fegyveres őre
                    útbaigazította: a tanácsterem mellett való kis szobában várják az urak.</p>
				<p>Gyűlést talált, mikor benyitott oda. Fojtott hangú vita folyt, de beléptekor
                    abbamaradt. Bátyja volt ott, Mihály bácsi, Rozgonyi Sebestyén, Kanizsai László,
                    Nagy Simon, Modrár Pál, Horváth Pál, Bodó Gáspár és még egy-két úr. Mindenkinek
                    arcán meglátszott, hogy nem közönséges dologra készülnek. Asztal körül ültek,
                    csak a nyughatatlan idegű Szilágyi méregette a szobát kemény lépteivel. László
                    mellvértet viselt és sodronykesztyűt, oldalán kard.</p>
				<p>- Elvégre láthatlak, bátyám uram.</p>
				<p>- Ülj le, Matykó, főbenjáró dolog az, kiről szólunk neked. Is hamar mondom, mert
                    Ulrik minden pillanatban jöhet.</p>
				<p>- Izeni neköd, hogy nemsokára kelletik várnod, némi haladék lévén.</p>
				<p>- Hát tudjad: órája üte. Elveszejtjük az mai napon.</p>
				<p>- Kit?</p>
				<p>- Ulrikot, nem mást.</p>
				<p>- S jó lészen ez?</p>
				<p>- Soká tusakodám ennen lelkömben, órákon keresztül imádtam én az Jézushoz, hogy
                    engöm megvilágosítson. Immáron elvégeztem, hogy megteszem. Tökéletest meg es
                    nyugodtam.</p>
				<p>Szilágyi Mihály megállott az asztal mellett. Mint mindig, ha nagyon izgatott
                    volt, bajsza reszketett.</p>
				<p>- Mely pipogya vagy, hogy eddiglen meg nem tötted, hé! És még az várat általadtad
                    volna! Nándorfehérvárat! Az guta megüt, ha eszömbe jő ez! Hülye vagy te,
                    szerelmes öcsém, nem egyéb. Mióta prédikálom vala Ulrikot méltót menden
                    kegyetlenségre, he?</p>
				<p>Elfúlt a haragtól, nem tudott tovább beszélni. László intett neki, hogy
                    nyugodjék.</p>
				<p>- Elvégeztem, Mihály bácsi hallhatja. Te, öcsém, vésjed eszödben, hogy te magad
                    nem véssz részt semmiben is. Csak az végre hivattalak, hogy ha zavar lészen,
                    idegen helyön ne találtassál, hol nem védhetlek.</p>
				<p>- Engöm? Nem kell enmagamat mindenben neked hasonlanom, de az sarat megállom, ha
                    baj vagyon.</p>
				<p>- Jó, jó. Itten ülj, vesztegj. Tusának, egyébnek lármájára bejönnöd tiltalak,
                    értöd-e?</p>
				<p>- Értöm. De az gyovónásrul kérdést töttél-e? Hátha fel nem ódoznak a papok? Én ez
                    dógot nem tönném, bátyám.</p>
				<p>- Ne féltsél öregebbet. Szóltam ez dologrul Vitéz püspöknek.</p>
				<p>- Mit monda?</p>
				<p>- Ravka módon felele, - szólt László, sápadt arcán fanyar mosollyal, - nem hiszi
                    ez dógot jónak, úgymond, de ha elkövetkezik, igazságos Isten bosszújának lött
                    lenni tartándja.</p>
				<p>A többiek nem szóltak, izgalmukban nyilván restellték az előbbi vitát folytatni.
                    Mátyás leült. Nem tagadhatta maga előtt, hogy rekeszizmában feszült nyomást érez
                    és szíve vadul kalapál. Amit hallott, az ellen ösztönei most tiltakozni
                    kezdtek.</p>
				<p>- Nézjed csak, - szólt László, - még tovább is vagyon ez. Ha az dógot végire
                    hajtottam, én királyhoz mék legott, hogy szóljak véle. Tégedöt száz ló vár az
                    kapunál. Nyargalvást indulsz Temesvárrá anyánk asszonyhoz. Hogy mi leszen az
                    dolog után, nem tudhatja senki is. Valamékőnk légyen anyánk asszonynak mellette.
                    Értöd!</p>
				<p>- Értöm.</p>
				<p>Csend lett, mind hallgattak. László dolmánya mellébe nyúlt, hogy meggyőződjék,
                    ott van-e egy bizonyos levélköteg. Mátyás tudta mi ez: évekre visszamenő
                    levelek, amelyek a Hunyadi-család állandó életveszedelmét igazolják. Köztük volt
                    az a bizonyos Brankovics-levél is. Szilágyi Mihály le s fel járkált szüntelenül,
                    bajsza remegett. És dohogott magában. Fejét rázta dühös csodálkozásában. Nagyon
                    haragudott az idősebbik fiúra, hogy az - törvény ide, törvény oda - hajlandó
                    lett volna Nándorfehérvárat kiadni a család kezéből.</p>
				<p>Egyszerre csak felkapták fejöket valamennyien. Lépések hallatszottak a szomszéd
                    tanácsteremből, amelyet ettől nem ajtó, csak kárpitos nyílás választott el.
                    Több ember léptei voltak azok. A kárpit félrevált. Szolga szólt be rajta.</p>
				<p>- Itt vagyon az gróf.</p>
				<p>Suttogva, igen gyorsan hozzátette:</p>
				<p>- Fegyvertelen. Egy apródja vagyon, fegyveres.</p>
				<p>Mindenki halkan, óvatosan kihúzta a kardját. A kárpithoz osontak lábujjhegyen.
                    Hunyadi László keresztet vetett.</p>
				<p>- Istennek nevében, - mondta maga elé.</p>
				<p>És idegesen határozott lépésekkel átment a tanácsterembe. Szilágyi Mihály
                    mérgesen fújt egyet, nyilván sokallta az ilyen dolgokban a vallásos
                    fohászkodást. Az itt várók meg sem moccantak. Ő is megállt, hogy mindent hallani
                    lehessen. Minden kézben meztelen kard.</p>
				<p>- Itt vagyok, - hangzott a kárpiton túlról Ulrik rekedt, csikorgó hangja, - hol
                    akarsz velem tanácskozni?</p>
				<p>- Jó lesz itt is. Nem akarok én egyebet, mint hogy leszámoljak veled, gyalázatos,
                    hitvány, bitang féreg.</p>
				<p>- Megőrültél?</p>
				<p>- Most jött meg az eszem. Mert most leszámolok veled, aki idegen létedre
                    idejöttél, hogy beleártsd magad a mi nemzetünk dolgaiba, amelyekhez semmi közöd.
                    Hogy apám becsületét kikezdjed gálád aknamunkáddal. Hogy az életére törjél, meg
                    az enyémre, meg az öcsém életére! Most felelni fogsz, hogy...</p>
				<p>Ebben a pillanatban csattanás hallatszott.</p>
				<p>- Most! - kiáltotta Szilágyi, a szakember.</p>
				<p>Ő volt az első, aki berohant, utána a többi. Egymás sarkantyúját tapodták le
                    siettökben. Mátyás ülve maradt. Gégéjében érezte szíve dobogását, két kezével
                    keményen markolta a szék két támláját. Összefolyó ordítozás, csapkodás,
                    sikoltozás hallatszott odaátról. Futólépések rohanó zaja, egy fiatal hang
                    segélykiáltása. Zuhanás.</p>
				<p>- Nékem hagyjátok, eb az annyát, - kiáltotta Szilágyi hangja.</p>
				<p>Olyan csapások jöttek, mint amilyet a mészáros tönkjén hallani. Bugyborékolás,
                    topogás, lihegés.</p>
				<p>- Mátyás, - kiáltotta László.</p>
				<p>Ő felállott, de térde megrogyott és vissza kellett ülnie. Erőt vett magán mégis.
                    Imbolygó léptekkel odament a kárpithoz. Keze, amely a brokátot félrerántotta,
                    reszketett. Azok valamennyien egy csoportban állottak és a Hunyadi László kezét
                    nézték.</p>
				<p>- Apródja kardját rántotta ki beste férge, - sziszegett László, - íme jól rám
                    vágott.</p>
				<p>Vaskesztyűjét csatolták le. Keze feje erősen vérzett. A kardcsapás behasította a
                    vaskesztyűt.</p>
				<p>- Vérzik homlokod is, - mondta Kanizsai.</p>
				<p>Csakugyan, László fél arcán vékony vérfonál csordogált lefelé. A körülállók
                    kardja is csupa vér volt.</p>
				<p>- Ihol ni, - mondta Szilágyi Mihály, - ez immár nem főkapitány
                    Magyarországon.</p>
				<p>Szolgák futottak be mindenhonnan és elhűlve állottak meg.</p>
				<p>- Lepedőt hozjatok, - kiáltott rájok Szilágyi, - ne tátsátok szátokat. Te
                    kediglen, Matykó, szedjed az sátorfát.</p>
				<p>Mátyás nem szólt senkihez, nem is köszönt. Sietve indult a kijárat felé. A
                    kapuban két fegyverest látott, amint az Ulrik apródját karjánál fogva hurcolták
                    visszafelé. Szája be volt kötve kendővel, hogy ne kiálthasson. A kapu őre előbb
                    kikémlelt az utcára, aztán bólintott.</p>
				<p>- Mehetsz, uram.</p>
				<p>A kapuban nyergelt ló várta és útrakész katona, aki bélelt bekecset tartott a
                    kezében. Mátyás ezt felöltötte és felpattant a lóra. Indultak. Amerre mentek,
                    vidáman nyüzsgő népség zajlott az utcán. A kapunál ott volt a száz lovas.
                    Tisztjök tisztelgett. Egy zászlós a kamarásnak járó királyi zászlót tartotta. A
                    kaput leeresztették. Mátyás a kapun túl ügetni kezdett, a külvároson túl pedig
                    átment kurta vágtába. A keresztes hadak táborán kellett átlovagolnia. Ügyet sem
                    vetett a meglepett fegyveres sokaságra. Mikor a királyi zászlóval átjutott a
                    táboron, még kompot kellett várnia. A percek idegesítő lassan teltek. Végre
                    átjutottak a túlsó partra.</p>
				<p>Most aztán hajrá. Megeresztette a kantárt. Szíve nagyon nehéz volt. Aki életére
                    tört, az megérdemelten meghalt. Mégis úgy érezte, hogy az egész, ahogyan van,
                    nincsen jól.</p>
			</div>
			<div type="chapter">
				<head>
                 X.
                </head>
				<p>Hunyadi özvegye nem csodálkozott, mikor fia betoppant Temesvárra és elmondta
                    neki, ami történt. Mozdulatlan arccal, komolyan hallgatta végig fia
                    elbeszélését.</p>
				<p>Mátyás hosszasan, részletesen elmondott mindent. Akkor aztán számba vették, mi
                    történhetik. Minden eshetőséget megtanácskoztak. Végeredményben úgy látszott,
                    hogy családjuk helyzete nem lesz rossz. Ha László feleségül veheti a nádor
                    leányát, a megmaradt Hunyadi-ellenségek talán megbékélnek. Kétségtelen, hogy a
                    király teljesen hatalmában van Lászlónak. Bizonyára sikerül belőle valami
                    egyességet, ígéretet, vagy megállapodást kiszorítani. Most várniok kell a
                    Nándorfehérvár felől érkező híreket, más teendő nincs. Gabriele da Verona volt
                    várakozó társok, a Kapisztrán barátja, aki a szent ember halála után
                    Hunyadinéhoz költözött gyóntatónak.</p>
				<p>A hírek jöttek. Mindenekelőtt arról kaptak tudósítást Lászlótól, hogy Ulrik
                    lemészárlása után ő azonnal felkereste a királyt, aki kényszerhelyzetben lévén,
                    kijelentette, hogy nagybátyja halálát Isten rendelésének tekinti és megbocsátja.
                    Majd hír jött, hogy a Nándorfehérvár alatt tanyázó keresztes sereg, mikor
                    fővezérének véres halálát hírül vette, lázongani kezdett és ebből apró
                    csetepaték, zavargások keletkeztek. A király erre kiüzent, hogy most már, télvíz
                    idején, úgy sem mehet a törökre, a kereszteseket szélnek ereszti. Hiszen
                    teljesen László hatalmában lévén, hasznukat úgy sem vehette, a zsold pedig sok
                    költségébe került, minden áldott nap. A keresztesek elszéledtek, nekivágtak az
                    országutaknak.</p>
				<p>És a következő híradást már személyesen hozta maga László. Erős fegyveres
                    csapattal érkezett éjszakának idején. Úgy verte fel anyját és öccsét, akik már
                    aludtak. Elmondta, hogy vendéglátásra kell készülődni, ő ugyanis felkérte a
                    királyt, hogy teljes bocsánata jeléül látogassa meg a családot a temesi várban.
                    A király igent mondott. De nem egyedül jön, hanem számos zászlósúr
                    kíséretével.</p>
				<p>- Hunnan vöszi azokat? - kérdezte meglepetve Hunyadiné.</p>
				<p>- Hírt kűde mindenikhez még az Ulrik-dolognak napján. Azok jőnek Nándorrá
                    csatlakozniuk hozzája. Onnen ide.</p>
				<p>- S kik?</p>
				<p>- Nádor, Újlaki, Gúthi Ország Mihály, Bánfi, az főajtónálló. Mit tudom én.
                    Annyian vagynak, mikint az nyű.</p>
				<p>Hunyadiné azonnal kancellistákat ébresztetett. Mert a vendéglátás az ő dolga
                    volt. Megbeszélte fiaival, hogy a zászlós urak családjait sürgősen meghívják
                    Temesvárra, hadd legyen családias színe az összejövetelnek. Ahol asszonyok
                    vannak, ott a politika is másképpen megy. És ezek most sorsdöntő napok: fontos,
                    hogy Gara nádor leánya eljöjjön hozzájok. Hajnalig diktálták hárman a
                    meghívókat, utána alig aludtak valamit, máris nagy sebbel-lobbal elindították a
                    királyfogadás előkészítését. De saját biztonságuk biztosítását is. Ez nem
                    látszott nehéznek. Temesvár a Hunyadiak magánbirtoka volt várastul, határostul,
                    őrserege elég nagy. A vendégek kíséretéből annyit engednek majd be, amennyit
                    akarnak, de nem is lesznek azok népesek. A királynak már nincs serege,
                    eleresztette.</p>
				<p>Egy napon bevágtatott az első habos paripa a várba: jön a király. Az özvegy és
                    fiai öltözködni kezdtek. Gyászruhát öltöttek mind a hárman, mint Hunyadi János
                    hátramaradottjainak illik; a fiúknak is, ha nem hadban vannak. És mikor egyik
                    hírnök a másik után jelezte a közelgőket, mind a hárman kimentek a frissen esett
                    hóban a várkapu elé. Ott fogadta az érkező királyt mély gyászban özvegy Hunyadi
                    Jánosné, jobbján László, balján Mátyás. A király leszállt a lóról, az özvegy
                    pedig letérdelt előtte.</p>
				<p>- Isten hozta felségedet szerény otthonunkban. Hódolattal kéri felségedet Hunyadi
                    János özvegye, hogy a vár kapuját a harag és bosszú érzése nélkül lépje át.</p>
				<p>A király felemelte a térdelő asszonyt. Kegyes volt és szelíd.</p>
				<p>- Emelkedj fel, grófné asszonyom. A mi szívünkben sem harag, sem bosszú nincsen.
                    És miért hordasz gyászt? A mi nagy Hunyadi Jánosunk most Jézus mellett
                    fényeskedik és uralkodik odafenn, őt nem kell gyászolnunk. Királyi óhajtásunk,
                    hogy ez a vár lakosaival együtt a fájdalmakat felejtse el. Legyenek itt
                    tartózkodásunk napjai vidámak és kedvesek.</p>
				<p>Lászlónak is, Mátyásnak is kezet nyújtott a király, az előkelő emberek új
                    szokását követve. Egy idő óta ez volt az úri módi: odanyújtani a kezet,
                    mutatván, hogy nincsen benne fegyver smég meg is szorítani egymás kezét, mintegy
                    kínálván a tapogatást, hogy elrejtett tőr a kesztyű alatt sincsen. Sőt az
                    illendőséget nagyra tartó gavallérok mindig le is húzták találkozáskor a
                    kesztyűt.</p>
				<p>A kíséret tagjai is leszállottak üdvözölni az özvegyet és fiait. Furcsa kíséret
                    volt, két halálosan ellenséges párt egybekevert emberei. Ott volt maga Gara
                    nádor és a gőgös, előkelő Ujlaki, viszont ott volt Szilágyi Mihály és Kanizsai
                    László. Ott volt Bánfi Pál és Ország Mihály, de ott volt Nagy Simon és a váradi
                    püspök is. Hosszú ceremónia volt ez, ott a havon, míg mindenki köszönt
                    mindenkinek, míg a király kamarásai és apródai is bemutatkoztak az özvegynek.
                    Akkor a király és Hunyadiné beültek az első szánba, a nádor és László a
                    másodikba, Ujlaki és Mátyás a harmadikba, és így tovább. Sokan visszaültek
                    lovaikra s az egész menet nagy csilingeléssel megindult a belső vár szűk
                    utcáin.</p>
				<p>S ettől kezdve nem múlt el óra, hogy új vendégek ne jöttek volna. Érkeztek a
                    nappal és az éjjel minden órájában, messzi földekről. Nyolc ló is némelyik szán
                    előtt, a szánokban prémes lábzsákokba, bundákba burkolt hölgyek és urak.</p>
				<p>És megindult a vigasságos élet, ahogy a király kívánta.</p>
				<p>Ott volt a hölgyek közt a nádor leánya is, Gara Anna. Elég közeli rokona a
                    királynak. Szálasra nyúlt, büszke szűz volt, fejét gőgösen hordta szép magas
                    nyakán és csak viselte a nádorlány rangját hideg némaságban; akik mellette
                    iparkodtak, nehezen tudták szavát venni, vagy éppen mosolyra fakasztani. Mással
                    a királyon kívül nem táncolt, csak eljegyzett mátkájával, Hunyadi Lászlóval. De
                    beszélni azzal sem igen beszélt. A tánc közben való társalkodást tiltotta az
                    udvari illem, máskor pedig az elfoglalt házigazda sehogy sem foglalkozhatott
                    arájával. Az illendőség egyébként is azt kívánta, hogy a jegyesek egymás
                    szüleivel beszélgessenek. Hunyadiné két ízben eleget is tett a társadalmi
                    parancsnak, de a gőgös, hideg leány csak kurta szavakban válaszolgatott jövendő
                    anyósának. Nyilván atyja, a nádorispán, parancsolta meg neki, hogy míg a
                    lakodalom idejét, amely a közügyek alakulásától függött, ki nem tűzték, addig
                    semmiféle kijelentésre a jelentéktelen általánosságokon kívül ne ragadtassa
                    magát. Ugyanígy folyt le a vőlegény társalgása a nádorral. A nádornéval,
                    tescheni Alexandrina hercegnővel pedig nem lehetett beszélgetni, mert a
                    testes, gyémántoktól sziporkázó, méltóságos hölgy egyik fülére sem hallott
                    semmit. És hiába is beszélgettek vendéglátók és vendégek bármilyen sima
                    palotahangon: Ulrik gróf véres emléke ott kerengett minden mondat szavai között.
                    A nádor első unokatestvére volt Ulrik grófnak. És Hunyadi László, mikor
                    odavágott a karddal, menyasszonya nagyanyjának testvérét ölte meg.</p>
				<p>A nyüzsgő ékkövektől tündöklő társaság németül társalkodott. Az előkelő hölgyek
                    között olyan is akadt, aki nem tudott magyarul. A nádor leányát is németül
                    nevelték. Csak szórványosan hallatszott még latin szó is. Ha pedig magyarul
                    beszéltek valahol, az csak a Hunyadi-párt két köznemesi embere lehetett, akik a
                    fényes mágnások között idegenül csetelve-botolva egymásra találtak és boldogan
                    szólaltak meg a hazai nyelven. Szilágyi Mihály tüntetően nem is beszélt
                    másképpen, csak magyarul. Ha zászlósúrral akadt össze, annak hátat
                    fordított.</p>
				<p>- Ládd-é, - mondta az első este táncvígasságánál Mátyásnak, aki egy percre
                    megállt mellette, - olajat a vízvel össze nem önthetöd. Kétfelé válik ez
                    sokadalom, ha mit tessz véle, mindig. Az mái Magyarországot szemlélhedd ez
                    falaknak közte, öcsém. Az mágnások amodaát király mellett, együtt, szorosan
                    pedig. Semmit, ki köz, vélünk nem érzenek. Emitt az mi hadunk, büdös köznemesök,
                    törzsökös magyarok, kényelmetlenök, jogainkot hántorgatók, az magyar szabadságot
                    őrözők. Hogy ez két párt békességben megférhetnénk, mese az, ilyenvel ne ámítsad
                    magadot. Csak kardval megyen ez, öcsém, csak kardval. No eriggy dógodra.</p>
				<p>Hunyadiné két napon keresztül fáradhatatlanul teljesítette háziasszonyi teendőit.
                    Harmadnap nem jelent meg a társaságban. Déli étkezéskor, a későn kelő király
                    megkérdezte ugyan, hogy hol van, de a válaszra már nem hallgatott. Este azonban
                    már feltűnt neki az özvegy távolléte. Kockázott estebéd után a nádorral és két
                    fiatal mágnással. Játék közben odaszólt az asztal mellett elhaladó
                    Mátyásnak:</p>
				<p>- Grófné asszonyomat egész nap nem láttam. Csak nem gyengélkedik talán?</p>
				<p>- Kimentését kéri, felség, fejfájás gyötri már tegnap óta.</p>
				<p>- Úgy. Javulást kívánok.</p>
				<p>De nemsokára abbahagyta a játékot, körülnézett és magához intette a nádort.
                    Ketten beszélgettek valamit, aztán odakérették a Hunyadi-fiúkat.</p>
				<p>- Őfelsége, - mondta Gara nádor, - szeretné személyesen kifejezni sajnálatát a
                    grófné asszonynak, hogy gyengélkedik. De attól tart, hogy késő az idő a
                    látogatásra.</p>
				<p>- Nem késő, - szólt László, - éppen most voltam nála. Olvas. Sietek felségedet
                    bejelenteni.</p>
				<p>Hunyadi László előresietett. A király, a nádor és Mátyás elindultak. Mire
                    Hunyadiné lakosztályához értek, László már jött is vissza.</p>
				<p>- Anyámasszony hódolattal várja felségedet. Én megyek vissza, hogy a társaság
                    vendéglátó nélkül ne maradjon.</p>
				<p>Mátyásra vetett pillantása elárulta, hogy ezt anyjával beszélte meg így. És ebből
                    az is tudnivaló volt, hogy az anya Lászlóról szándékozik beszélni a királlyal.
                    Az ajtónyílásban várt az özvegy, mögötte Gabriele, a pap. A magas vendégek
                    beléptek. Mátyás is velök.</p>
				<p>- Szabad felséged engedelmével Gabriele papnak itt maradnia?</p>
				<p>- Örvendünk az egyház jelenlétének.</p>
				<p>Leült és kézmozdulattal megengedte a többieknek is, hogy leüljenek.</p>
				<p>- Sajnálattal halljuk, grófné asszonyunk, hogy fejfájásod miatt nem vigadhatsz
                    velünk.</p>
				<p>- Nem fáj a fejem, felség, - szólt váratlanul Hunyadiné.</p>
				<p>- Nem fáj? Akkor miért nem örvendeztetsz meg társaságoddal?</p>
				<p>Hunyadiné maga elé nézett és nem felelt. Különös szünet volt ez pár pillanatig.
                    Akkor megszólalt a pap.</p>
				<p>- Ha nekem szabad felelnem a kérdésre, felség, akkor megmondhatom, hogy grófné
                    asszonyom fél felségedtől.</p>
				<p>- Tőlem? - hüledezett a király. - Miért félhet tőlem, aki őt annyira nagyra
                    becsülöm? Hiszen azzal a szóval léptem be a vár kapuján, hogy nincs harag és
                    nincs bosszú a szívemben.</p>
				<p>- Igen, felség, - szólt most már maga Hunyadiné, - de én ezt nem tudom
                    elhinni.</p>
				<p>A nádor meghökkenve kapta fel a fejét a nyers szóra. A király azonban nyugodt
                    maradt és elmosolyodott.</p>
				<p>- Ejnye, asszonyom, hát nem hiszel a királyi szónak? Milyen embernek tartasz te
                    engem?</p>
				<p>Az özvegy egyenesen a király szemébe nézett.</p>
				<p>- Félelmesnek, felség. Felséged mosolyogva és nyájasan öleli meg a fiamat, aki
                    felséged kedvelt nagybátyját megölte. Ez nem lehet természetes. Felséged egyidős
                    az én fiammal. Alig több, mint gyermek. És én mégis rettegek felségedtől.</p>
				<p>A király megfogta Hunyadinénak az asztalon nyugvó kezét.</p>
				<p>- Ó Istenem, mennyire félreismersz. Nem gyermek vagyok én, grófné asszonyom,
                    hanem bölcs. Az élet tett azzá. A te fiadnak könnyű volt. De én apámat sohasem
                    ismertem és anyám két éves koromban halt meg. Az élet sokra megtanított. Inkább
                    sajnálj engem, semhogy rettegj tőlem.</p>
				<p>A behízelgő hangú ifjú előre hajlott.</p>
				<p>- Nézz a szemem közé, asszonyom. Onnan mást, mint őszinte bocsánatot, nem
                    olvashatsz ki. De anya vagy, értem aggodalmadat. Mondd meg, hogyan tegyek
                    bizonyságot őszinteségemről? Hallgass ide. Szegény, boldogtalan Ulrik bátyám
                    Magyarország főkapitánya volt. Ez a hivatal üres. Ha kinevezem fiadat országos
                    főkapitánnyá, hiszel nekem?</p>
				<p>A nádor megrezzent és fészkelődni kezdett. De a király nem figyelt rá. Az özvegy
                    válaszát várta, akinek közben gyengéden simogatta a kezét. De az özvegy nem
                    válaszolt. A király folytatta:</p>
				<p>- Főlovászmesterünk hivatala is üres. Azt is fiadnak adjuk. Hiszel már
                    nekünk?</p>
				<p>- Felség, - szólt Hunyadiné, - hiába főkapitány és főlovászmester valaki, ha a
                    király el akarja veszíteni.</p>
				<p>- Hát mit csináljak? Esküdjem meg neked az oltár előtt?</p>
				<p>- Igen. Esküdj meg az oltár előtt, felséged.</p>
				<p>Mátyás a nádorra nézett. Az meggypiros nadrágjának térdén nyugtatta kezét. S a
                    kéz remegett. A király tűnődött kissé, és nem lehetett tudni, mire gondol. Végre
                    vállat vont.</p>
				<p>- Ha neked könnyebbség, grófné asszonyom, meg fogok esküdni az oltár előtt. Akár
                    holnap vagy holnapután, akármikor. De most már csak hiszel?</p>
				<p>- Az eskünek hinni fogok, felség. És a díszes hivatalokat mély hálával
                    köszönöm.</p>
				<p>A király felállott. Mind felálltak ők is.</p>
				<p>- Tetszett nekünk, hogy kedvelt hívünknek, Hunyadi János özvegyének örömet
                    szerezzünk. Akit fiaitól teljes szívvel irigyelünk. Isten veled, asszonyom.</p>
				<p>Hunyadiné térdet hajtott, de a király megfogta két vállát és magához ölelte. Még
                    meg is veregette a hátát szeretetteljes mozdulattal. És a ceremóniát könnyedén
                    gúnyolva, tréfásan recitálta a hivatalos szöveget:</p>
				<p>- Kihez egyébiránt királyi kegyelmünkkel állandóan hajlandók maradunk. Mehetünk,
                    nádor uram.</p>
				<p>Mátyást nem szólította, Mátyás maradt. Rábámult anyjára.</p>
				<p>- Talán most megnyugszom, - szólt az anya, - de az is lehet, hogy nem nyugszom
                    meg. Gabriele atya, mi a te véleményed?</p>
				<p>- Ez a koronás fiatalember igen boldogtalan lélek, asszonyom.</p>
				<p>- És te, Matykó?</p>
				<p>- Nem tudom. Én azt hiszem, hogy akármit mond, abban apillanatban, mikor mondja,
                    csakugyan hiszi. De egy perc múlva nem. Sokat gondolkoztam a királyon, de
                    mindmáig érthetetlen előttem. Lászlónak mindenesetre megmondjuk, hogy egy
                    pillanat alatt főkapitány és főlovászmester lett. Képzelem, hogy kínozza most a
                    királyt szemrehányásokkal a nádor...</p>
				<p>Sietett kifelé. De a jó hírrel elkésett. László már tudta. A király maga közölte
                    vele. A táncteremben éppen most tódultak az új zászlósúrhoz a szerencsekívánók.
                    Huszonhárom éves volt Hunyadi László és két zászlósúri rangot kapott egyszerre a
                    királytól, tíz nappal azután, hogy megölte a király nagybátyját. A hír nagy
                    feltűnést keltett. Gara és Ujlaki intettek Bánfi Pálnak, összeültek.
                    Beszélgetésüket nem lehetett hallani. De megdöbbent, csodálkozó arcaikat látni
                    lehetett.</p>
				<p>November huszonharmadikán Gabriele da Verona ünnepi misét mondott a
                    várkápolnában, amely olyan szűk volt, hogy az egész vendégseregnek nem tudott
                    helyet adni. Mise alatt a király, mikor Gabriele felszólította, odalépett az
                    oltár elé, közvetlen utána egy fiatal szerpap. Ennek hártyapapírból való tekercs
                    volt a kezében. Az orgona elhallgatott. Gabriele odatolta a király keze ügyébe
                    az evangéliumot, arra a király rátette balkezét, jobbjának két ujját pedig a
                    magasba emelte. A szerpap kibontotta a tekercset és olvasni kezdte két-három
                    szavanként a szövegét. A király utána mondta:</p>
				<p>- Nos Ladislaus Quintus...</p>
				<p>- Nos Ladislaus Quintus...</p>
				<p>- Hungariae ac Bohemiae Rex, Austriae Dux et caetera...</p>
				<p>- Hungariae ac Bohemiae Rex, Austriae Dux et caetera...</p>
				<p>A latin szövegben a király esküvel kötelezte magát arra, hogy Ulrik gróf
                    megöletését örökre elfelejti, ebből eredt sérelmét és keserűségét elfojtja,
                    nagybátyja halálát soha senkin megbosszulni nem fogja, egyszersmind özvegy gróf
                    Hunyadi Jánosnét édesanyjául, fiait pedig testvérekül fogadja. “Isten minket úgy
                    segéljen és a Boldogságos Szűz és Istennek minden szentjei”. Az orgona diadalmas
                    búgással felzendült, a király odalépett a közelben álló Hunyadinéhoz,
                    megölelte és kétfelől megcsókolta, majd egymásután megölelve magához szorította
                    Hunyadi Lászlót és Hunyadi Mátyást.</p>
				<p>A mise után megint elkezdődött a temesvári királylátogatás vígassága. Valamivel
                    felszabadultabban, kevésbé szorongóan, mint azelőtt. De a nagy társaság kétféle
                    emberei ezután sem tudtak eléggé keveredni. A király tüntetően kedves és nyájas
                    volt a Hunyadi-családdal, az özvegyet, “anyánk asszonyunk, a grófné” címmel
                    nevezte, a két fiút pedig “László gróf, kedves testvérünk” és “Mátyás gróf,
                    kedves testvérünk” szavakkal emlegette. Vidám volt, szórakozott, gyakran
                    nagyokat nevetett és a köznemesek hölgyeit mind megtáncoltatta. A köznemesek
                    valósággal kezdtek beleszeretni. Igyekeztek önmagokat és egymást meggyőzni, hogy
                    a király kedves, derék és jóságos fiatalember a lelke mélyén, ha eddig baj volt
                    körülötte, azt mind rossz szelleme, Ulrik gróf okozta. De Ulrik gróf nincs
                    többé, a békesség helyreállott, Hunyadi László megkapta atyja rangját, most már
                    nyugalmas belső állapotban lehet felkészülni a török veszedelem ellen.</p>
				<p>Még egy hétig maradt a király Temesvár falai között. Az utolsó napon csak úgy
                    mellékesen odavetve tudatta Lászlóval, hogy Budán most a komoly országlás
                    munkája kezdődik, természetes tehát, hogy az országos főkapitány is vele megy
                    Budára, annál inkább, mert közben mindenféle országos ügyek miatt Csanádon,
                    Szegeden és Kecskeméten is meg kell állani és a főkapitányra mindenütt szükség
                    lesz. László ugyan szeretett volna még anyja mellett maradni, de most a király
                    óhajtásával nem tartotta helyesnek alkudozni. Csomagoltatott ő is.</p>
				<p>- Te itthol maradol, Matykó, - szólt az anya a kisebbik fiúnak.</p>
				<p>- Kamarás vagyok hiszen, asszonyanyám, szógállatom vagyon.</p>
				<p>- Nem engedlek mégis. Apátok váltig ezt mondotta vala néköm: sohult az két fiú
                    egy azon időben az odvarnál ne légyen, ez gondos rendöt örökétig megtartsuk. Én
                    hát nem engedlek.</p>
				<p>Mátyás nem felelt, mert habozott. Szeretett volna Budára menni, de halott apjának
                    a síron túl is élő rendelkezése mélyen hatott rá. S mialatt ő habozott, anyja
                    nem maradt veszteg. Felkereste a királyt és megkérte, hagyná most itthon a fiát,
                    mert nagyon egyedül van. A király a kérést azonnal teljesítette. Határozatlan
                    időre felmentette Mátyást az udvari szolgálat alól. Mikor a háznéptől
                    elbúcsúzott, így szólt Mátyáshoz:</p>
				<p>- Irigyellek, kedves Mátyás testvérem, te most itt maradsz lustálkodni, míg én
                    megyek az országos gondokba. De legalább a fegyverforgatást el ne hanyagold. Ha
                    majd a török ellen vezetem az országot, nagy hasznodat szeretném venni, mint
                    apádnak vettem. Hiszen ti Hunyadiak, ha a dinasztiáról van szó, oly kitűnően
                    forgatjátok a kardot...</p>
				<p>Ezt akár Ulrik gróf halálára vonatkozó ördögi célzásnak is lehetett érteni. De a
                    búcsúzó király szeméből csak úgy ragyogott a szeretet és őszinte
                    háládatosság.</p>
				<p>Az udvar elment, vele együtt a fényes vendégsereg is. A vár egyik napról a
                    másikra üres maradt, a csillogó, zenélő zsivajt a behavazott december magányos,
                    mély csendje váltotta fel. A hosszú estéket hármasban töltötték együtt:
                    Hunyadiné, Mátyás és Gabriele da Verona. Órák hosszat beszélgettek. Vagy a pap
                    érdekes elbeszéléseit hallgatták Olaszországról, Rómáról, a ragyogó pápai udvar
                    belső életéről és azok ragyogó fényűzéséről, kivált a nápolyi udvar pazar
                    pompájáról, amely kétségkívül minden más európai udvar fényességét felülmúlta.
                    Vagy közös emlékeiket elevenítették fel, sokat emlegették főként Kapisztránót, a
                    csodálatos papot, aki pár hete halt meg csupán, de a nép már úgy beszélt róla,
                    mint a legrégibb kereszténység legendás szentjeiről. Maga Mátyás is szentnek
                    tartotta.</p>
				<p>A sok izgalom után jól estek a pihenés eseménytelen napjai. De egy napon Mátyás a
                    pihenést is kezdte megelégelni. Ha nem mozoghatott, nem cselekedhetett, tevékeny
                    természete kínozni kezdte. Már javában tűnődött, milyen okot vessen anyja előtt,
                    ha fel akar menni Budára, mikor levél jött Lászlótól. Azt írta, hogy országos
                    tornaversenyt akar rendezni, mert a testedzésre nagy gondot fordít főkapitányi
                    hivatalában. Olyan lesz ez a tornaverseny, amilyet még nem láttak az udvarnál.
                    De ehhez Mátyás jelenlétére, aki ma kétségkívül az ország legjobb
                    lándzsavívója, okvetlenül szükség van. Az előkészítés és szervezés munkáját nem
                    meri más szakértő felügyelete alá rendelni. Mátyás sietve jöjjön Budára.</p>
				<p>Az özvegy elolvasta a levelet. Soká töprengett.</p>
				<p>- Lackó feje az családnak, véled parancsol. Ha menned mond, menj. De viszontag
                    kit apád hagyott intelmöt, aztat eszödben idézjed. Egy azon üdőn ne légyetek az
                    odvarnál.</p>
				<p>Mátyás a paphoz fordult, az mit szól a dolgokhoz. A pap erőteljesen ellenezte
                    Mátyás útját, ő egy napig gondolkozott. Meghányta-vetette magában a dolgot. És
                    végül úgy döntött, hogy a király temesvári esküjében lehetetlen dolog nem
                    bíznia. Másféle veszedelem pedig nem fenyegeti.</p>
				<p>- Fölmék Budára, asszonyanyám, úgy határoztam. László kit rendölt, fogadom
                    azt.</p>
				<p>Anyja nem tartóztatta. Nem nézte már gyermeknek tizenhét éves fiát, akit jóval
                    érettebbnek ismert évei számánál. És szoktatni is szerette ahhoz, hogy saját
                    feje szerint, saját felelősségére cselekedjék. De mikor elbúcsúztak, ezt mondta
                    neki:</p>
				<p>-Menden lépésödet vigyázjad, néköd vesznöd nem szabad. Lászlót is vigyázjad,
                    azonba tenmagadot még jobban. Apádval örökkül mondottuk vala, hogy kettőtökbe te
                    vagy a trónra termöttebbik. Mastan szemembe nézj.</p>
				<p>Mátyás meglepetve nézett anyja szemébe. Ott félelmes akaratot és keménységet
                    látott.</p>
				<p>- Inkább holtan lássalak, semhogy a szent korona nélkül fejedön. Menj.</p>
				<p>Nem is bámulhatott anyjára, az acélból való asszony megfordult, ő pedig mélyen
                    gondolkodva vágott neki a budai országútnak csilingelő kíséretével, jókora
                    seregnél nem kisebbel. Amit anyja mondott neki, az úgy hangzott, mint egy sírból
                    jövő parancs, amely szívét vadul megdobogtatta. Anyja, s az anya által halott
                    apja is megparancsolták neki, hogy magyar király legyen. De mi lesz akkor
                    Lászlóval? Nyilván úgy gondolják, hogy majd bátyja után következik ő. Azt már
                    tudta, hogy apja nekik, fiainak, kívánta a magyar királyi méltóságot, bár erről
                    csak egyetlenegyszer tett neki vallomást bátyja, a titkos szándékról még családi
                    körben sem beszéltek máskor soha. De mindig úgy éltek, szülők és két fiú, hogy a
                    mondatlan szóból értették egymást. Ilyen nyíltan és keményen még sohasem mondta
                    ki a nagy célt anyja, mint most. Még hozzá valósággal átokszerűen, esküszerűen:
                    inkább holtan lássa, mint a szent korona nélkül. Vajon mit készít elő László és
                    mennyit tud abból anyja? Lehet, hogy László most már maga a király ellen tervez
                    valamit? Nem lehetetlen, neki majd csak az utolsó pillanatban fog szólni, mikor
                    már befejezett dolgokkal számolhatnak, mint Ulrik gróf esetében tette. Így
                    tűnődve baktatott a hosszú úton végig Temesvár és Buda között. Hogy mi várja
                    odafent, nem tudta, csak sejtette, hogy nagy dolgok következnek, amelyeket
                    bátyja nélküle készít elő.</p>
				<p>Mikor Budára érkezett, ezeknek a nagy dolgoknak semmi jelét sem látta. Az udvar
                    élete folyt a rendes kerékvágásban.</p>
				<p>Ahogy azonban teltek a napok, apró jelek kezdték felütni afejüket. Mintha mégis
                    csak készült volna valami. A szolgálattól felmentett Mátyás most keveset tudott
                    ugyan a királyi fogadószoba forgalmáról, de azok az udvari emberek, akikkel a
                    verseny miatt érintkezett, mindig hoztak valami alattomoson sompolygó
                    mendemondát. Leginkább azt, hogy Hunyadi Lászlónak jó lesz ügyelnie magára,
                    mert sok az ellensége a király körül. Jó lenne, ha valami fegyveres erővel
                    fedezné magát.</p>
				<p>Ezek a mendemondák Lászlóhoz is eljutottak. Ő eleinte vállát vonogatta. De aztán,
                    hogy jóakarói békében hagyják, vagy talán, mert csakugyan készült valamire,
                    felhozatott birtokaikról hatszáz lovast és még sokkal több gyalogos parasztot.
                    Akkor egyszerre megfordult a mendemonda: ellenőrizhetetlen valakik azt
                    rebesgették, hogy a főkapitány forral valamit, mert íme, saját katonáival
                    körülvette a király várát. De hogy ki és kinek mondta ezt, annak nem akadt
                    gazdája.</p>
				<p>A testvérek elég keveset találkoztak, elfoglalta munkája mind a kettőt. De mikor
                    Mátyás egy reggel azt hallotta, hogy bátyja lemondott a főkapitányi állásról,
                    megdöbbenve sietett felkeresni. Fogcsikorgató, ingerült állapotban találta.</p>
				<p>- Nem vagy immár főkapitány?</p>
				<p>- Nem vagyok. Falják fel rangjaikot.</p>
				<p>- Faggatni nem szoktalak, bátyám uram, de mastan bizony kérdlek. Mi ez? Mi vagyon
                    itt? Nem vagyok immár csecsemő, beszéljed az egészet.</p>
				<p>László kényszeredetten beszélt, öccsét sohasem szerette főbenjáró dolgokba
                    avatni, e tekintetben atyja természete lakott benne, aki még hitvesével sem
                    közölt volt mindent. De most mégis beszélt a lemondott főkapitány; ha
                    kibeszélhette magát, jól esett haragjának. Elmondta, hogy az első naptól kezdve
                    folyton piszkálgatták állását, folyton célozgattak rá, hogy erőszakkal csikarta
                    ki a főkapitányságot a királytól, mikor az ki volt neki szolgáltatva Temesvár
                    falai közt. Egy darabig tűrte a célzásokat, de mikor végre maga a király is tett
                    egy ilyen fullánkos megjegyzést, dühében odavágta az állást. Lemondott. A király
                    is haragot mutatott és a lemondást elfogadta. De már egy óra múlva kinevezte
                    tárnokmesternek. Most tehát a haderő a mágnások kezére csúszott, ő pedig még
                    csak szemrehányást sem tehet, hiszen a tárnokmester is zászlósúr, és a király
                    hivatkozhatik arra, hogy kegyének elég díszes jelét adta.</p>
				<p>Mátyás gondolkozott. Aztán megfogta bátyja karját.</p>
				<p>- Bátyámuram, mondd meg néköm, ha mit király ellen forralsz.</p>
				<p>László mogorván, makacsul nézett maga elé, aztán fejét rázta.</p>
				<p>- Semmit.</p>
				<p>- Ha semmit, úgy menj asszonyanyánkhoz Temesvárra, mert ugyan nyughatatlan, hogy
                    ketten vagyunk itt.</p>
				<p>- Mennék. De nem mehetök.</p>
				<p>- Nem-e?</p>
				<p>- Nem. Király parancsolta marannom.</p>
				<p>Mátyás elhűlve nézte komor bátyját. Az csak vizsgálta a padlót sötét
                    bika-tekintetével. A helyzet nyilvánvaló volt. Megint foglyok, de most már mind
                    a ketten egyszerre. Amitől anyjuk úgy óvta őket. És fegyveres erejök most nem
                    elég. Ami emberök Buda alatt van, azt a király napok alatt szétszórhatja. Túszuk
                    nincsen. Szilágyi a végeken. Ennek fele se tréfa.</p>
				<p>- Hordol-é páncélingöt, Lackó?</p>
				<p>- Hordok, - bólintott az mogorván, - de hogy melly hasznos az, Ulrik gróf dógánál
                    láthatod vala.</p>
				<p>A gyanús jelek folyton szaporodtak, a mendemondák már a legkalandosabb
                    fondorlatokat vélték tudni. A Hunyadiak emberei úgy jártak az utcán, hogy
                    felosztották maguk közt az irányokat: ki merre figyel. Mátyás páncélt viselt és
                    küszöbén inasát hálatta. A levegőben volt valami feszült és megfoghatatlan.
                    Valami, amit nem lehetett megnevezni, s ami napról-napra szabályosan,
                    erőteljesen növekedett. A látóhatáron csapatok jelentek meg. A híres felföldi
                    vezér, Giskra, aki eddig a pesti oldalon járkált hadaival, egyszer csak átjött
                    Budára. És híre járt, hogy Ujlaki haddal érkezett a király látogatására. Most
                    már a Hunyadi fegyverek semmit sem számítottak a két fivér védelméül. De minden
                    gyanakvás még mindig lehetett képzelődés is. Az országos lándzsaversenyt március
                    tizenhatodikára tűzték volt ki, nem volt abban csodálatos, hogy az egész ország
                    feltódul erre tornát látni.</p>
				<p>Tizennegyedikén délelőtt Hunyadi László kihallgatást kért a királytól. Jelentést
                    tett neki a verseny előkészületeinek befejezéséről és meghívta a királyt:
                    tekintené meg a fellobogózott és szőnyegdíszes pályát a vár alatt. A király igen
                    nyájas szavakkal elfogadta a meghívást. Megbeszélték, hogy délután hat órakor
                    odalovagolnak. Erről Mátyás is értesítést kapott. Pontosan hat órakor el is
                    indultak a várból. A királyt Giskra kísérte és a két Hunyadi-testvér, mögöttük
                    királyi csatlósok. Amerre haladtak, feltűnően sok volt a katona. Rossz idő volt
                    különben, közelgő vihart lehetett érezni.</p>
				<p>A pálya megtekintése nem sokáig tartott.</p>
				<p>Mikor fellovagoltak a várba, még több katonát láttak. Közben kitört a vihar,
                    hatalmasan mennydörgött és felhőszakadás érte utol őket. Az esztergomi kapunál
                    még meg is kellett állniok egy összetorlódott lovascsapat miatt. Buda utcái a
                    megszállott vár benyomását tették. A király csehül beszélgetett Giskrával. Mikor
                    a várpalota udvarán csuromvizesen leszálltak csorgó lovaikról és felmentek a
                    folyosóra. Mátyás szállása előtt mentek el. Itt a király megállott.</p>
				<p>- Mátyás testvérünket kegyelemben eleresztjük. De László testvérünkkel országos
                    dolgokban még tanácskoznunk kell.</p>
				<p>Hárman tovább mentek. Mátyás ott maradt. Még utánok nézett egy pillanatra. Látta
                    bátyja dús hajú szőke fejét, széles vállú zömök termetét eltűnni a fordulónál.
                    Akkor bement a szobájába. Átöltözött. Éppen készen volt öltözködésével, mikor
                    erősen kopogtak az ajtón, Ő háttal állott az ajtónak.</p>
				<p>- Szabad.</p>
				<p>De mindjárt meglepetve is fordult hátra, mert szokatlan fegyverzörgést hallott.
                    Az ajtóban Giskrát pillantotta meg, háta mögött páncélos katonákat. Csodálkozni
                    sem ért rá, két katona beugrott. Rárohantak és lefogták két karját. Giskra
                    intett.</p>
				<p>- Vigyétek.</p>
				<p>Ment velök ellenállás nélkül. Kint vakító villámok cikáztak.</p>
			</div>
			<div type="chapter">
				<head>
               XI.
                </head>
				<p>Pincebörtönbe vitték és mindenekelőtt alaposan kikutatták. Le kellett vetkőznie.
                    Tőrét és páncélingét elkobozták tőle. Aztán megvasalták. Ez abból állott, hogy
                    jobb kezét és jobb lábát lánc fűzte össze, amelynek bilincskarikája volt a
                    csuklón is, a bokán is. A láncon súlyos vasgolyó lógott. Ez többnyire ülő
                    helyzetbe kényszerítette. Ha fel akart állni, két kezével meg kellett a
                    vasgolyót emelnie. De egészen kiegyenesedni akkor sem tudott. Tömlöcének
                    egyetlen kis ablaka volt, az is nagyon magasan. És olyan vastag volt volt a
                    börtön fala, hogy az égből sem láthatott semmit, hiába ágaskodott.</p>
				<p>Mi történhetett? Miért fogták el őt és minden jel szerint a Hunyadi-híveket vele
                    együtt, elsősorban magát Lászlót is? Nem értett az egészből semmit. Csak annyit
                    látott egész világosan, hogy a király nyíltan a Hunyadi-ház ellen fordult. Vajon
                    mi a szándéka velök? Az sem lehetetlen, hogy életöket készül elvenni.</p>
				<p>Mátyás vállat vont. Úgyszólván öröme tellett abban, hogy most bátornak és erősnek
                    látja önmagát.</p>
				<p>Folytonos mennydörgés és villámlás kísérte a megbilincselt fogoly tépelődéseit.
                    Egy pillanatra feltámadt benne a méltatlankodás, hogy most életét kell
                    vesztenie, holott maga semmiben sem részes. Talán még meg is menthetné életét,
                    ha bátyját megtagadná. Ha rávallana. Ha előadná annak a gyanakvásnak apró
                    elemeit, mely hallgatag bátyjának terveit illetőleg benne is felébredt. De ezt a
                    gondolatot mindjárt el is űzte magától, Őt Hunyadi János ütötte lovaggá. És
                    bátyját cserbenhagyni nem lenne méltó Hunyadi lovagjához.</p>
				<p>Csak hajnaltájt nyomta el az álom. Kora reggel megcsikordult a kulcs a
                    börtönajtóban. Egy marcona, álmos börtönőr, aki egyetlen szót sem ejtett,
                    ónedényben gőzölgő levest hozott neki, karéj kenyérrel. Annak farkasmódra
                    nekiesett. Aztán várta, mi lesz.</p>
				<p>Már jó magasan járt a nap az égen, mikor megint nyílt az ajtó. Két lándzsás
                    porkoláb jött érte. Nevét olvasták egy céduláról, nagy-hivatalosan. Bilincseit
                    levették róla és hátrakötözték a kezét, aztán megindultak vele. Ismeretlen
                    folyosókon vezették, lépcsőkön, udvaron. Útközben nem látott senkit. Majd megint
                    valami folyosóra került s onnan egy előterembe. Itt leültették. Kíváncsian
                    nézett körül, de nem tudta megállapítani, hogy hol van. Több porkoláb és
                    törvényszolga jött-ment, üldögélt. Láttára németül összesúgtak, ő büszkeségből
                    nem szólt kísérőihez. Mély csend volt a helyiségben, csak egyik ajtón túlról
                    hallatszott néha egy-egy emelt szó. Megismerte: bátyja hangja volt. Tehát
                    tárgyalás folyt odabent.</p>
				<p>Erősen odafigyelt, hátha elkaphat egy-egy szót, amiből majd következtetni tud
                    valamit. De nem értett meg semmit. Anyjára gondolt. Az lent Gabriele pappal
                    sétálgat most a temesvári bástyán és semmiről nem tud semmit.</p>
				<p>Egyszerre kicsapódott az ajtó és két porkoláb közt László lépett ki rajta. Az ő
                    keze is hátrakötve. Meglátták egymást.</p>
				<p>- Nekünk ugyan megesött, - mondta László.</p>
				<p>Meg is akart állni, de az egyik porkoláb németül rákiáltott, hogy ne beszéljen. A
                    lócához vezették. Ugyanekkor bentről kiszólt egy kancellista:</p>
				<p>- Hunyadi Mátyás, besztercei gróf!</p>
				<p>Felállott, ment a két lándzsás között befelé. Nagy teremben találta magát. Hosszú
                    tanácskozóasztal, falfelőli oldalán egymás mellett az urak hosszú sora.
                    Egyetlen gyors pillantással végiglátta őket. Középen ült Gara László, a nádor,
                    előtte feszület két égő gyertya között és nagy halmaz írás. Két oldalt a többi
                    bíró. Csupa szemenszedett Hunyadi-ellenség.</p>
				<p>- Comes Mathias de Beszterce! Scis latine?</p>
				<p>Ezt a nádor kérdezte, nyilván hivatalos formaságból.</p>
				<p>- Scio.</p>
				<p>A tanácskozás vagy tárgyalás tehát latinul folyt. A nádor felnézett
                    írásaiból.</p>
				<p>- Azzal vádolnak téged, Mátyás gróf, hogy összeesküdtél őfelsége a király élete
                    ellen. Társaiddal együtt meg akartad őt ölni, hogy a királyi hatalmat
                    magatokhoz ragadjátok. Elismered a vádat?</p>
				<p>- A vád gyalázatos és hitvány ostobaság.</p>
				<p>- Lassabban a hanggal, fiú. Az életeddel játszol.</p>
				<p>- Az én életem biztos. A király esküje védi.</p>
				<p>- A királyból kényszer csikarta ki az esküt, az nem érvényes. De ha érvényes
                    volna is, ellenkezik a joggal, hogy az eskü csak őt kösse, ti pedig szabadon az
                    életére törhessetek. Szóval tagadod a vádat.</p>
				<p>- Nem. Felháborodva visszautasítom.</p>
				<p>- Ti összeesküdtetek, hogy a tervezett lándzsás verseny napján, mikor a király az
                    udvari páholyban tartózkodik, körülveszitek a játékteret, a keletkezett zavarban
                    a királyt megölitek, a hozzá hű országnagyokat letartóztatjátok és ezalatt
                    vidékről felhozott hadaitok a várat hatalmokba kerítvén, bátyádat királlyá
                    kiáltják ki. Tagadod ezt?</p>
				<p>- Ismétlem, hogy felháborodva visszautasítom.</p>
				<p>- Tehát azt állítod, hogy bátyád ezt a tervet nem közölte veled.</p>
				<p>- Nem ezt állítom. Én azt állítom, hogy bátyámnak ilyen terve nem is volt.</p>
				<p>A nyolc úr egyszerre élénk lett. Gúnyosan legyintettek, nevettek, egymáshoz
                    hajoltak. A nádor folytatta:</p>
				<p>- Ezt hiába állítod, ezt mi már megállapítottuk, hogyan volt. A bátyád szerepe
                    előttünk tisztázva van, most a te szerepedről van szó. Várjál csak...</p>
				<p>A nádor jegyzeteibe nézett, keresgélt valamit, aztán bólintott.</p>
				<p>- Igen, mondd meg nekem, hol voltál március tizedikén délután hat órakor?</p>
				<p>Mátyás gondolkozott. Majd vállat vont.</p>
				<p>- Nem tudom. Valószínűleg a versenytéren voltam, mert az utóbbi időben a nap
                    túlnyomó részét ott töltöttem.</p>
				<p>- Gondolkozz csak. Nem vettél-e részt valamilyen összejövetelen?</p>
				<p>- Nem. Az egészen bizonyos, hogy nem. Mióta Budára feljöttem, semmiféle
                    összejövetelen nem vettem részt.</p>
				<p>Buzlai, a főpohárnok, türelmét vesztve az asztalra vágott.</p>
				<p>- Úgy hazudik, mintha könyvből olvasná.</p>
				<p>Mátyás hirtelen kardjához akart kapni. De csak hátrakötött keze rándult meg.
                    Arcát elfutotta a pirosság.</p>
				<p>- Szerencséd, hogy a kezem hátra van kötve.</p>
				<p>A nádor felemelte hangját. Rárivallt Mátyásra.</p>
				<p>- Hogyan beszélsz te egy zászlós úrral, kölyök?</p>
				<p>- Én nem kölyök vagyok, jegyezd meg, nádor, hanem Hunyadi Jánosnak, mindnyájatok
                    megmentőjének, a fia.</p>
				<p>Most Czernin szólt közbe, cseh kiejtésű latin szóval.</p>
				<p>- Hunyadi János a király alkalmazottja volt s amit csinált, a király erejével
                    csinálta.</p>
				<p>- És a király pénzével, - fűzte hozzá a nádor, - és ezekről a pénzekről is sokat
                    lehetne beszélni.</p>
				<p>Mátyás fejét elfutotta a vér. Hiába tette fel magában, hogy okos lesz és nyugodt,
                    most elvesztette indulatai felett az uralmat. Odarohant az asztal közvetlen
                    közelébe és mialatt a dulakodóhoz hasonlóan rángatta hátrakötött kezét, a nádor
                    arcába kiáltott:</p>
				<p>- Gyáva fráter vagy nádorispán! A hatalmatokban vagyok, meg is ölhettek, de a
                    képedbe kiáltom, hogy gyáva fráter vagy! Oldasd le a bilincseimet, úgy mondd,
                    amit mondtál! Esküszöm, hogy puszta kézzel a torkodnak esem!</p>
				<p>De akkor már a két poroszló, akiknek Gara László könnyű fejmozdulattal intett,
                    nyersen megragadta és visszaráncigálta előbbi helyére. Hosszú csend következett.
                    Mátyás melle úgy lihegett, mint a fujtató. És remegett a térde.</p>
				<p>- A nádori méltóság megsértéséért - szólt végre a nádor, - külön meg foglak
                    büntetni. Most térjünk vissza a tárgyra. Mióta Budára jöttél, voltál-e a
                    Kanizsai László uram házánál? És kikkel találkoztál ott?</p>
				<p>- Egyszer voltam...</p>
				<p>A bírák mozgolódtak. Aha, aha, - lehetett hallani egyiknél is, másiknál is.
                    Mátyás, még mindig remegő hangon, folytatta:</p>
				<p>- ... de nem találtam otthon. Két lovát akartam megnézni a verseny miatt,
                    összesen egy percig tartózkodtam a házában és szolgáin kívül senkit sem láttam
                    ott. Szóval, ha oda akarsz kilyukadni, nádor, hogy valami titkos összejövetel
                    lett volna s én azon részt vettem volna, akkor tévedsz. Kijelentem kereken, hogy
                    semmiféle összejövetelről nem tudok, bátyám uramnak a király ellen való semmi
                    tervéről nem tudok, sőt, mikor őt mendemondákra figyelmeztettem, ő nekem
                    négyszemközt határozottan kijelentette, hogy a király ellen semmi terve nincsen.
                    A főkapitányi állásról is azért mondott le, mert a ti célozgatásaitok
                    büszkeségét sértették. Ez a tiszta igazság, erre meg is esküszöm az evangéliumra
                    tett kézzel, akár csak... akár csak szeretett testvérem, V. László őfelsége.</p>
				<p>- Őfelsége személyét, - szólt szigorúan Ujlaki Miklós, - ne vonjuk ide.</p>
				<p>- De csak vonjuk. Én azt kívánom, hogy a király szemtől-szembe vádoljon engem. Ne
                    ti vádoljatok. Tőle akarom hallani, hogy én összeesküdtem ellene és hogy ő ezt
                    komolyan hiszi.</p>
				<p>Gara legyintett.</p>
				<p>- A vizsgálat útjait nem te fogod megszabni. Jobb lesz, ha ilyen szemtelen
                    viselkedés helyett vigyázol a bőrödre és védekezel, ahogyan tudsz.</p>
				<p>- Én nem védekezem, nádor. Én nem fogadom el a vádat. Már mondtam, hogy
                    visszautasítom. Ez a vád, amely nem származhatik a királytól, van olyan
                    szemtelen, mint az én viselkedésem.</p>
				<p>Jodokus, a véglesi várnagy, félhangon megszólalt:</p>
				<p>- Van esze a fiúnak.</p>
				<p>- És a nyelve is fel van vágva, - mondta Bánfi Pál.</p>
				<p>- Csendet kérek, urak, - intette őket kedvetlenül Gara, - így nem tárgyalhatunk.
                    Ide hallgass, Mátyás gróf. Ha mindent töredelmesen megvallasz, az a büntetés
                    kiszabásánál nagy hasznodra lesz. Bátyád el van veszve, ne vesszél te is utána.
                    Gondolj édesanyátokra...</p>
				<p>- Anyám személyét hagyd békén. Bátyám pedig nem lehet elveszve, mert
                    ártatlan.</p>
				<p>- Ártatlan? Ez jó. És Ulrik grófot ki ölte meg?</p>
				<p>- Nem tudom. A király megesküdött, hogy ezt elfelejti. Én is elfelejtettem.</p>
				<p>Gara tehetetlen haraggal pillantott a vádlottra. Gondolkozott, hogy mit feleljen,
                    de aztán jobbnak látta nem válaszolni. Odafordult jobb és bal szomszédjához,
                    halkan néhány szót váltott velök, aztán így szólt:</p>
				<p>- Magadra vess, ha nem viselkedtél bűnbánóan és töredelmesen. Végeztünk.
                    Visszamégy a börtönbe.</p>
				<p>Majd intett a porkoláboknak. Mátyás sarkon fordult és kiment a két fegyveres
                    között. Még hallotta a nádor hangját, aki a következő vádlott nevét mondotta. És
                    a kancellista a nyíló ajtóban kikiáltott mögötte:</p>
				<p>- Joannes episcopus váradiensis!</p>
				<p>Csodálkozva nézett Vitéz Jánosra, aki jött szemközt őreivel és nyájasan
                    rámosolygott. Nem látszott kétségbeesettnek. Hát ezt is lefogták? Garáék nyilván
                    alaposan dolgoztak. Még visszanézett bátyjára, aki ott ült a lócán és nem nézett
                    fel. Dacosan a padlóra szegezte tekintetét. Mátyás legalább egy testvéri
                    pillantást szeretett volna váltani vele. De rászólni nem akart, mert nem tette
                    ki magát annak, hogy a szolganép rendreutasítsa. László tovább nézte a padlót, ő
                    pedig visszament börtönébe, ott megint ráverték a vasat. Édeskevés új anyaga
                    volt gondolkozni, azt tudta meg mindössze, hogy a Hunyadi-csoport ellen
                    összeesküvési vádat kovácsoltak. Bizonyára azért, hogy mindnyájokat ezen a címen
                    ítélhessék el, s a király ne legyen kénytelen a temesvári esküt megszegni.</p>
				<p>Lassan teltek az órák, változatosságot nem hozott semmi. A déli harangszó volt az
                    első esemény. Az a harangszó, amelyet a pápa rendelt az egész világra, hogy
                    millió és millió keresztény lélek imádkozzék annak a magyar vezérnek
                    győzelméért, akinek fia most tömlöcben hallgatja ezt a harangszót. A zengés
                    aztán elveszett a levegőben, a néma börtönőr megint kenyeret és levest hozott,
                    aztán megint órákig nem történt semmi. Késő délután azonban látogató jött:
                    Carvajal, a pápai nuncius. Nem egyedül: segédpapja kísérte, ellenőrzés céljából
                    pedig Bánffi Pál is velök jött.</p>
				<p>- Az egyház vigasztalását hozom, kedves fiam.</p>
				<p>- Nem kell engem vigasztalni, atyám, hanem békíteni. Én nem bánatos vagyok, hanem
                    haragos.</p>
				<p>- A békítés nem az én dolgom. Amit tehetek, megteszek érted, mert az
                    anyaszentegyház nem felejtheti el, mivel tartozik Hunyadi Jánosnak. Még ma gyors
                    futárt küldök Rómába, hogy őszentsége közbenjárását kérjem. De a király
                    őfelségét magam is fel fogom keresni. Van-e valami kérésed, amelyet
                    tolmácsolhatok nála?</p>
				<p>- Van, atyám. A vasat vegyék le rólam. Nem vagyok lótolvaj. Íme, nehéz
                    felállanom, hogy megtisztelhesselek. Azonkívül kérlek, írjál sürgős levelet
                    anyámnak és vigasztald.</p>
				<p>- Meglesz. Azonkívül... - Itt a főajtónálló közbeszólt:</p>
				<p>- Bocsánat, atyám, a nádor csak ennyi időt engedélyezett. A foglyot láttad, most
                    mennünk kell, ha nem veszed rossz néven...</p>
				<p>Carvajal csókra nyújtotta a melléről függő ékköves feszületet, aztán megáldotta a
                    foglyot. Látszott rajta, hogy nincs ínyére ilyen gyorsan távoznia. De a
                    hivatalos hatalommal nem akart vitába szállani. Eltávoztak. Az órák megint
                    eseménytelenül múltak. Míg végre este, már vaksötétben, megint megszólalt a
                    kulcs rozsdás lármája. Fáklyafény öntötte el celláját, lándzsás őrök jöttek
                    érte. Levették bilincseit, vitték.</p>
				<p>Az előteremben valóságos sokaságot talált. Most látta, hogy vádlott-társai
                    kicsodák. Valamennyi két-két lándzsás között ült a lócán. Sorban megismerte
                    bátyján kívül, aki most is komoran nézte a padlót, valamint Vitéz Jánoson kívül
                    a Hunyadi-család legbensőbb embereit: Rozgonyi Sebestyént, Kanizsai Lászlót,
                    Bodó Gáspárt, Modrár Pált, Horváth Pált és a Hunyadi-hadak egyik kitűnő német
                    alvezérét, Frodnacher Eusztákot. Senki sem szólhatott a másikhoz, csak
                    szempillantásaik üdvözölték egymást. Hunyadi László volt az egyetlen, aki nem
                    nézett sem jobbra, sem balra, hanem mélyen gondolataiba merült.</p>
				<p>Kisvártatva megnyílt az ajtó és a kancellista kiszólt:</p>
				<p>- A vádlottak! László, besztercei gróf! Mátyás, besztercei gróf! János, váradi
                    püspök...</p>
				<p>Bevonultak valamennyien, nevök olvasása sorrendjében. Egész kis hadicsapatnak
                    tetszettek a lándzsák között. Felálltak egymás mellé, szemközt a bírák állva
                    várakoztak az asztal mentén. Mikor mind elhelyezkedtek, a nádor megszólalt:</p>
				<p>- Az Atya, Fiú és Szentlélek nevében. A bíróság valamennyi vádlottat bűnösnek
                    találta a király őfelsége élete ellen szőtt összeesküvés bűnében, s ezért
                    valamennyi vádlottat fejének és jószágainak elvesztésére ítéli. Az ítélet
                    jogerős. Isten legyen nekik irgalmas.</p>
				<p>Hunyadi László tajtékzó haraggal kiáltott fel:</p>
				<p>- Bitangok! Esküszegők! Tiltakozom az ítélet ellen! Gyilkos gazemberek! Ti,
                    akik...</p>
				<p>De két őre már megragadta, egyik erőszakkal befogta a száját. Dulakodtak. Senki
                    sem mehetett László segítségére, kezök hátra volt kötve. És őreik már
                    taszították, terelték is őket kifelé. Gara ónfehéren nézte a dulakodást, Ujlaki
                    lesütötte a szemét, Bánffi Pál írásokat markolászott és remegett a keze. Az
                    ajtóban Mátyás volt az első, aki kiment. Keményen összeszorította a száját. Nem
                    nézett a többiekre. Kihúzta magát és mellét megfeszítette. És mialatt lépkedett
                    a kövezett folyosón, elhatározta, hogy utolsó kívánságul beszélgetést fog kérni
                    bátyjával. Meg fogja kérni, hogy kivégzéskor ne heveskedjék. Haljanak meg illő,
                    néma, előkelő méltósággal.</p>
				<p>Ettől fogva minden percben várta a papot és a poroszlókat, akik érte jönnek. Már
                    hozzászokott a gondolathoz, hogy meg fog halni. Másnap késő éjjeli órán
                    csakugyan jöttek érte. Levették bilincseit.</p>
				<p>- Utolsó kívánságom, - mondta a német porkoláboknak nyugodtan, - hogy bátyámmal
                    szót válthassak.</p>
				<p>- Az már nehéz lesz, - felelt az egyik.</p>
				<p>- Mi történt bátyámmal? - kérdezte.</p>
				<p>- Lenyakazták, uram, ma este, a Friss palota előtt.</p>
				<p>- A többiekkel együtt?</p>
				<p>- Ő volt az egyetlen, akit kivégeztek. A püspököt a hercegprímás őrzi. Modrár
                    külön helyen van, a többi megszökött.</p>
				<p>- És én? Engem most kivégezni visztek?</p>
				<p>- Nem, uram, más parancsot kaptunk. De bocsáss meg, ennyit sem lett volna szabad
                    mondanom.</p>
				<p>Indultak kifelé. Az udvaron keszkenővel bekötötték a szemét. Aztán az utcára
                    támogatták kézen fogva s a kapu előtt kocsiba tuszkolták. Miután jó darabig
                    zörgött a kocsi és érezni lehetett, hogy a meredek utakon leszállnak a vár
                    tövébe, egy helyen kiszállították. Mikor a kendőt levették szeméről,
                    bebútorozott szobában nézett körül. Börtön volt ez is, de tisztes börtön.
                    Bilincseit nem rakták vissza. Magára hagyták.</p>
				<p>Imazsámoly is volt a szobában. Azonnal odatérdelt, hogy László lelkiüdvösségéért
                    imádkozzék. De csak szórakozottan tudott imádkozni. Egész kicsiny kora jutott
                    eszébe, mikor Vajdahunyadon a szőnyegen hancúrozott bátyjával. Mint medvék
                    ijesztgették egymást és nagyokat kacagtak. Egyszerre elsírta magát és az imát
                    nem tudta tovább folytatni.</p>
			</div>
			<div type="chapter">
				<head>
          XII.
                </head>
				<p>Tisztességesebb fogságban őrizték most, de nem kisebb gonddal. Új börtönének
                    másnapján udvari tisztviselő jelent meg nála. Noha jól ismerték egymást és sokat
                    lovagoltak együtt a tornán, a kancellista most hivatalos merevséggel állott meg
                    előtte és mialatt elmondta mondókáját, mindenhová nézett zavarában, csak éppen
                    Mátyás arcába nem.</p>
				<p>- Parancsom van tudatni a gróffal, - mondta hivatalos latinsággal, - hogy
                    őfelsége a király, kegyelmének különös jeleképpen, a halálos ítéletet
                    életfogytiglan való fogságra változtatta. Magnificentiád a bilincsek viselése
                    alól felmentetik, saját költségén élelmezheti és ruházhatja magát. Azonban
                    leveleit, mind a küldött, mind a kapott leveleket, szigorú ellenőrzés fogja
                    figyelni, óvakodjék tehát magnificentiád más úton, mint a porkolábon keresztül
                    hírt adni, vagy kapni. Dicsértessék a Jézus.</p>
				<p>- Hó, hó, Godofréd, megállj csak.</p>
				<p>- Bocsánatot kérek, de szigorú tilalmat kaptam: magnificentiáddal társalkodnom
                    nem szabad.</p>
				<p>- Hivatalos ügyben sem?</p>
				<p>A kancellista habozott. Nem felelt, csak állt.</p>
				<p>- No ugye. Tehát kéréseim a következők. Először is naponta alkalmat kérek valami
                    testgyakorlásra a szabad levegőn. Fegyverrel szeretném, de miután ez aligha
                    lesz lehetséges, fegyver nélkül is jó lesz. Másodszor könyveket kérnék,
                    mindenekelőtt Sallustiust, Tacitust és Xenophont, a többi autorokat majd
                    felírom. Harmadszor kérem egy gyóntató lelkiatya kirendelését, még pedig
                    Carvajal pápai követ útján. A gyóntató magyar legyen.</p>
				<p>A kancellista meghajtotta magát.</p>
				<p>- A kéréseket jelenteni fogom a királyi kancellárián. Dícsértessék.</p>
				<p>És iszkolt kifelé. Rettenetes zavara nagyon meglátszott rajta. Mátyás még mindig
                    nem engedte.</p>
				<p>- Hó, hó. Ne szaladj, én tereád nem haragszom. Valahogyan meg kell hogy beszéljük
                    a ruházkodást, meg az élelmet, nem?</p>
				<p>A kancellista zavart meghatottsággal visszafordult.</p>
				<p>- Igenis.</p>
				<p>- Nos tehát. Költségemre sürgős futár induljon Temesvárra. Értesítsék anyámat,
                    hogy küldjön bizalmi embert, aki megtárgyalja az illetékes hatósággal a
                    mosatást, az ételküldést, a letétbe helyezendő összegeket, egyszóval, amit kell.
                    Írószerszámra is szükségem van. A várpalotában heverő fehérneműimet kérem
                    ideküldeni, tisztálkodó felszerelésemmel együtt. Három napja nincs fésűm,
                    szájmosó alkalmatosságom és borotvám. Végül pedig felsőruhákat is sürgősen
                    kérek, mindenekelőtt valaki keresse ki fekete köntösömet, fekete nadrágot és
                    fekete csizmát. Úgy tudom, hogy bátyámat kivégeztétek. A király talán meg fogja
                    engedni, hogy gyászoljam. Jó, jó, tudom, hogy nem te ölted meg. Jól vésd eszedbe
                    mindazt, amit kértem. Most menj.</p>
				<p>Kéréseit, a testgyakorlás engedelmét kivéve, teljesítették. A szobát nem volt
                    szabad elhagynia, de különben mindent megkapott. Még aznap megérkeztek
                    fehérneműi, ruhái, könyvei, írószerszáma, öltözködő holmija. A porkoláb közölte
                    vele, hogy élelmét a porkolábné fogja főzni a fogoly szabad választása szerint.
                    És még aznap egy fiatal pap jelent meg nála, ösztövér, aszkéta-arcú minorita.
                    Bemutatkozott és Carvajal bíborosra hivatkozott. Mátyás kutató szemmel nézett a
                    szeme közé.</p>
				<p>- Barát gyanánt jössz, vagy ellenség gyanánt?</p>
				<p>A pap halkra fordította a hangot.</p>
				<p>- Vigyázz, Mátyás gróf, hallhatnak. Híved vagyok. Tödd, mintha gyónnál. Szólj
                    deákul, kit porkolábod nem ért.</p>
				<p>Mátyás letérdelt és így kezdtek beszélgetni. A pap mindenekelőtt elmondta
                    mindazt, ami elfogatása körül történt. Mikor a király Hunyadi Lászlóval és
                    Giskrával hármasban maradt, tovább haladtak a király magántermei felé. Itt egy
                    adott pillanatban a király csehül szólt valamit Giskrának és elsietett. Giskra
                    megragadta Lászlót s mindenünnen alabárdosok rohantak elé. Ugyanezen időben
                    előre megbeszélt terv szerint összefogdosták a többieket is. A várkaput
                    felhúzták. A budai dombtetőn, a városban, ahonnan a várral megszakadt az
                    érintkezés, egy pillanat alatt az a hír terjedt el, hogy a királyt megölték.
                    Ezért verték félre a harangokat is. A Hunyadi-hadakat a vár alól szétkergették,
                    azok teljesen tájékozatlanok lévén, elvonultak Temesvár felé. Lászlót harmadnap
                    végezték ki, szokatlan időben és szokatlan helyen. Nyilván féltek, hogy ha a
                    vesztőhelyen s a kivégzések szokott reggeli óráján végeznek vele, az ilyenkor
                    összegyülekező nagy tömeg zavargásban tör ki. Ezért sebtiben a Zsigmond új
                    palotája előtti téren állították fel a tönköt és Lászlót este hatkor vitték oda.
                    A népet így sem lehetett egészen elzárni, jókora sokaság verődött össze az arra
                    menőkből. László előtt a rendes szokás szerint fekete zászlót vittek. Keze hátra
                    volt kötve. Nyugodtan és derekasan viselkedett. Igen szép, arannyal hímzett
                    köntös volt rajta, állítólag éppen az, amelyet Temesvárott kapott a királytól.
                    Magától térdelt a tönk elé és ellenkezés nélkül fektette fejét a pallos alá. A
                    király jelen volt a kivégzésnél, egyik palota ablakában állott Gara nádorral. A
                    bakó első csapásánál a pallos éle elcsúszott a László vállig érő sűrű haján.
                    Másodszor is vágott a bakó, de ez a csapás is csak a sűrű hajat metszette el és
                    a tarkón csak könnyebb sebet ejtett. A harmadik csapás sem tudta a csigolyát
                    elmetszeni, bár ez már súlyos sebet vágott. László ekkor talpra ugrott, a király
                    felé fordult, és felkiáltott az ablakba, hogy a magyar törvényes hagyomány
                    szerint az olyan elítéltnek, akivel három csapásra nem tud végezni a hóhér,
                    mindig kegyelmet adnak, ő tehát tiltakozik a kivégeztetése ellen. De a király
                    intett a bakónak, hogy vágjon. A bakó utána eredt a vértől már teljesen
                    elborított és ingadozó lovagnak és feltaszította, László a földre esett. A hóhér
                    ekkor igen nagy lendülettel negyedszer vágott oda és a fejet teljesen
                    elválasztotta a törzstől. A király erre azonnal becsukta az ablakot. A sokaság
                    felháborodva zúgolódott. Sok helyen tüntetett a nép. Egyik budai templom papja
                    vakmerő prédikációban célzott a vérengző zsarnokságra.</p>
				<p>- Mi van a többi fogollyal? Igaz, hogy megszöktek?</p>
				<p>- Jó részök megszökött. Vitéz Jánost a Szécsi prímás őrizetére bízták, az
                    mindjárt Esztergomba vitette. De a többiek segítséget tudtak kapni, a nép
                    mellettük volt, kötélhágcsót szereztek és egy kifeszített ablakon mind
                    leereszkedtek. Nyomuk veszett.</p>
				<p>Ettől fogva Mátyás napi élete rendszeres mederbe terelődött. Sokat olvasott és
                    ahogy tudott, tornászott a négy fal között, kibámult az egyetlen ablakon a
                    néptelen udvarra, figyelte a verebeket, esténként mécsvilágot gyújtott, sokáig
                    imádkozott, mindig különös áhítattal emlékezvén meg Kapisztrán papról, és
                    szüntelenül várta a hét leteltét, mikor megint jön a gyóntató. Az gyorsan
                    elmondott neki a gyónás örve alatt minden elmondhatót.</p>
				<p>Hétről-hétre így tudta meg a világ folyását. Megtudta, hogy a király László
                    kivégeztetése után oklevelet bocsátott ki, amelyben az ország és a világ előtt
                    igazolni igyekezett eljárását. Az oklevélben mindenekelőtt ellenségesen
                    emlékezett meg Hunyadi Jánosról, bűnös hatalmi törekvésekkel és hűtlen
                    pénzkezeléssel vádolta. Aztán elmondta, hogyan ölték meg a Hunyadi-hívek Ulrik
                    grófot, s őt hogyan vitték akarata ellenére Temesvárra, hogyan csikarták itt ki
                    belőle erőszakkal a királyi bocsánatot, hogyan esküdtek össze utóbb élete ellen,
                    s ha a bűnösöket le nem fogatja, azok őt három nap múlva megölték volna. A
                    királyi deklaráció végül magasztalta a bíróság tagjait és mindenki ellen
                    oltalmáról biztosította őket. “Mindenki ellen”, ez Szilágyi Mihályt jelentette.
                    Szilágyi a vagyonkobzásra vonatkozó ítéletet, amely például Besztercét is vissza
                    akarta venni a családtól, egyszerűen nem vette tudomásul és mivel a besztercei
                    szászok boldogan nyilvánították ki a szigorú Hunyadi-uralom alól való
                    felszabadulásukat, haddal támadt rájok, kegyetlenül megrendszabályozta őket,
                    sok embert lenyakaztatott, sőt egész Erdélyországot meghódoltatta. Ujlaki
                    Miklós, a hivatalos erdélyi vajda, tehetetlen haraggal vette az Erdélyből
                    érkezett híreket. Ami rendelkezésére állhatott a hivatalos hatalomnak, azt a
                    fenyegető török ellen kellett tartogatni. S az udvarnál rettegve gondoltak arra
                    a lehetőségre, hogy Szilágyi hirtelen fordulattal a szultán szövetségesévé
                    válik. Hunyadi özvegye sem maradt tétlen. A vagyonkobzást ő sem vette tudomásul,
                    tovább uralkodott roppant birtokai felett és minden ereje megfeszítésével hadat
                    toborzott. Azonkívül szövetséget kötött azzal a Szentmiklósi Pongrác-családdal,
                    amely a legutóbbi időkben igen nagy hatalomra tett szert a felföldön. Az egész
                    ország hangulata szenvedélyesen a király ellen fordult, s ha a Hunyadi név eddig
                    is népszerű volt a kisemberek százezrei körében, ez a népszerűség most egyszerre
                    kétszeressé szökkent. Szerteszéjjel népdalokat énekeltek Hunyadi László, a deli
                    levente, vértanúhaláláról és Hunyadi Mátyás neve máról-holnapra varázslatosan
                    népszerű nemzeti eszmény-névvé változott. S az eszmény nem volt festett kép
                    csupán, nemcsak népdalok állottak mögötte, hanem óriás vagyon és a királyéval
                    vetekedő katonaság. Mátyás, aki két hónappal ezelőtt még vakmerő ábrándnak
                    gondolhatta, hogy valaha uralkodni fog, most hirtelen a trón közvetlen közelében
                    látta magát. Akár rögtön belé is ülhetett volna, ha nem ült volna ott
                    valaki.</p>
				<p>Mindezt jól tudta az a valaki is, aki ült benne. Mátyást egyre szigorúbb gonddal
                    őrizték. S a fogoly tisztában volt vele, hogy életét csak az ország
                    közhangulatának köszönheti. Ha Garáék nem féltek volna attól, hogy az ország
                    elemi erővel felzúdul az udvar ellen, már rég eltették volna láb alól.</p>
				<p>Két hónapja vesztegelt már új börtönében, a Gellérthegy tövén, mikor a
                    kancellista megint felkereste.</p>
				<p>- Először is azt kell tudomására hoznom magnificentiádnak, hogy édesanyja, a
                    grófné asszony, semmiképpen nem hajlandó a levélírási engedelmet igénybe venni.
                    A grófné asszony biztosítékot követelt, hogy levelei fölbontatlanul fognak a
                    címzett kezébe érkezni. Az udvar ezt természetesen megtagadta. A grófné asszony
                    erre kijelentette, hogy ilyen körülmények között lemond a levelezésről. A
                    kancellária súlyt helyez rá, hogy ez a körülmény helyes világításban jusson
                    magnificentiád tudomására.</p>
				<p>- Tudomásul veszem, Godofréd. Én sem írok anyámnak. Megértjük mi egymást levél
                    nélkül is. Még mi újság?</p>
				<p>- Küldetésem másik célja felszólítani magnificentiádat, hogy minden szükséges
                    holmiját még ma csomagolja össze, mert holnap Bécsbe fog szállíttatni.</p>
				<p>- Értem. A király Bécsbe megy és engem magával visz. Helyes, készen leszek.</p>
				<p>Másnap kora hajnalban felköltötték. Gyorsan öltözködött, a kocsi várt rá. Mikor
                    kilépett az utcára, a régóta nélkülözött szabad levegő kissé megszédítette. De
                    nem volt módjában soká örülni az utca fal nélkül való nagy tágasságának.
                    Sürgették, hogy beszálljon.</p>
				<p>Bécsben már sokkal nehezebb volt híreket szerezni, kivált magyarországiakat. De a
                    lelemény segített: Mátyás engedelmet kért, hogy csehül tanulhasson, mert idejét
                    nem tudja naphosszat olvasással és szobai tornával tölteni. Az udvar pedig,
                    bizonyára azt gondolván, hogy jobb egy fogolynak csehül tanulni, semmint meddő
                    óráin mindenféle terveket kieszelni, megadta az engedelmet. Egy jámbor cseh
                    szerzetes járt tehát mindennap a fogságba, aki csakhamar bőbeszédű hírforrásnak
                    bizonyult. Elmondta, hogy magyar földön valóságos polgárháború folyik, a nép
                    fegyveresen lázadozik, a király Ujlakit küldte sereggel rendcsinálónak, s ebből
                    szabályos ütközetek fejlődtek ki. A királyi sereg nem bír a néppel, a király
                    máris békekövetet küldött Hunyadinéhoz. Aztán elmondta, hogy László király
                    házasodni készül, elveszi feleségül VII. Károly francia király egyik leányát, a
                    tizennégy esztendős Madeleinet. Az esküvőt jövő tavasszal Prágában fogják
                    tartani. Elmondta azt is, mennyi bonyodalom kerekedett Ulrik gróf öröksége
                    körül. Ezen a király volt gyámjával, Fridrik császárral marakodott, az özveggyel
                    nem igen törődött senki. Király és császár már sereget küldtek egymás ellen. És
                    a török is fenyeget. Szóval a király sem alszik rózsalevelekből vetett ágyon.
                    Nem csoda, hogy a Hunyadi-párttal mindenáron a békét keresi.</p>
				<p>Mátyás váltig csodálkozott, hogy vele nem tárgyal senki. Csak őrzik lakat alatt,
                    mint leltári tárgyat. De egy szép napon megint beállított hozzá Godofréd, az
                    udvari tisztviselő.</p>
				<p>- Parancsom van, hogy felolvassak magnificentiádnak egy béketervezetet, amelyet
                    egyrészről a király őfelsége, másrészről Hunyadi grófné asszonyom már
                    részletesen megtárgyaltak. Mindkét fél kívánsága az, hogy ezt a tervezetet
                    magnificentiád is ismerje és hozzájárulása jeléül kézjegyével ellássa.
                    Olvashatom?</p>
				<p>- Hallgatlak, Godofréd. De csak a lényeget olvasd, a cifráját hagyjuk. Az okirat
                    úgyis itt marad nálam holnapig, hogy alaposan átnézzem.</p>
				<p>- Igenis. Hát akkor a négy főpontot olvasom csupán. “Először: gróf Hunyadi
                    Jánosné visszaadja Beszterce, Déva, Görgény, Hátszeg, Karakó, Miháldi,
                    Nándorfehérvár, Szentlászló, Sót, Trankó, Szörény, Orsova, Kövi, Besztercebánya,
                    Lucsa, Oroszlánkő, Léva, Zsolna és Sztrecsen királyi várakat, melyeket most
                    hatalmában tart. Másodszor: a várak átadásáig gróf Hunyadi Mátyás Ujlaki Miklós
                    erdélyi vajda által Esztergomba vitetik, hol a vajdának és az esztergomi
                    érseknek felügyelete alatt fog tartózkodni, a várak átadása után pedig úgy ő,
                    mint a Hunyadi-ház minden fogságban lévő híve szabadon bocsáttatik. Harmadszor:
                    Szentmiklósi Pongrác visszakapja Óvárt és Sztrecsent. Negyedszer: a Hunyadi-ház
                    háborítatlanul megmarad a Zsigmond és Albert királyoktól nyert birtokaiban,
                    valamint azokban, melyeket vétel útján, vagy más módon szerzett, sőt ezekre új
                    adománylevelet is nyer.” Ez volna a lényeg.</p>
				<p>- Hagyd itt, Godofréd, majd elolvasom. Annyit máris mondhatok, hogy tetszik. Sem
                    bosszúról, sem esküről, sem efféléről nincs szó benne. Hanem a lényegről.
                    Holnap jöjj el érte.</p>
				<p>Alaposan áttanulmányozta, aláírta és várta, hogy mikor indul Ujlaki Miklóssal
                    Esztergomba. De ezt hiába várta. Türelmetlen hangulatban múltak a hetek. Végre
                    megint jött az udvari ember. A király nevében tudtul adta a fogolynak, hogy a
                    szerződést a két országban már nyilvánosan ki is hirdették, végrehajtására
                    mégsem kerülhet a sor, mert Szilágyi Mihály megtagadta hozzájárulását. Semmi
                    esetre sem hajlandó például Nándorfehérvárt átadni. A király ezt nagyon sajnálja
                    és minden felelősséget elhárít magától.</p>
				<p>Az üzenetben rejlett némi fenyegetés is, de Mátyás már nem féltette életét. Már
                    tudta, hogy az ő élete igen becses lett a királynak. Ha Hunyadi Mátyásnak valami
                    baja esik, a király magyarországi uralma azonnal felfordul. Jól tudta ezt
                    Szilágyi Mihály is, azért merészkedik szembeszállni a királlyal, noha öccsét a
                    király kezei közt tudja. A békekötés tehát felborult, nincs más hátra, mint
                    várni, míg a megszorult király őt mégis csak kiadja.</p>
				<p>De más következett be, mint amit várt: egy napon váratlanul tudtára adták, hogy
                    gyorsan készülnie kell, mert utazik, a király új helyet jelölt ki fogságául, még
                    pedig Csehországban, a kuttenbergi várban. Odaszállítják Modrár Pállal
                    együtt.</p>
				<p>A Prágába utazó király menetéhez csatlakozott a fogolyszállító kocsi, azzal tette
                    meg az utat derűs őszi időben Kuttenbergig. Ott a király tovább folytatta útját
                    egész menetével, a rabot visszatartották. Tisztességes, de megint csak igen
                    szigorúan őrzött szállást kapott, melynek falai közül egy lépést sem tehetett.
                    Hírek nem érték el, tépelődő egyhangúságban teltek el a napok és a hetek. Már
                    beköszöntött a novemberi fagy, mikor új rendelkezés jött: a király úgy döntött,
                    hogy mégis inkább Prágában szeretné tudni foglyát, összecsomagoltak, vitték
                    Prágába. Most már nyolcadik hónapját töltötte fogságának Mátyás. Arca
                    megsápadt, de a jövőben kalandozó álmai annál színesebbek voltak. Életét
                    biztonságosnak érezte. Várta a fordulatot. Hogy ez a fordulat mi lesz, nem
                    tudta. De mintha Kapisztrán pap látnoki sejtelmei ihlették volna meg, olyan
                    öntudatlan bizonyossággal ment elébe annak az ismeretlenül várakozó nagy
                    dolognak, hogy ezen a bizonyosságon még maga is meglepődött. És rendületlenül
                    hitt tovább.</p>
				<p>November huszonharmadikán érkeztek Prágába. A Hradsin egy várfolyosóján jelölték
                    ki szobáját. Ezek már lakószobák voltak, előkelő urakhoz méltók, gyönyörű
                    kilátással a mélyen alant elterülő völgyre s a hídszalaggal ékített folyóra. Az
                    ajtaik elé állított fegyveres őröket akár díszőrségnek is nézhette volna az
                    avatatlan. Valami rendkívüli dolog történhetett a városban, mert izgatott
                    lótás-futást észleltek. Velök nem törődött senki. Kényelmesen csomagolták ki
                    holmijokat, berendezkedtek negyedik fogságuk hétköznapi életére. Kint valamiért
                    erősen kongtak a város összes harangjai.</p>
				<p>Már elköltötték estebédjöket, amelynek különleges cseh ételsorában nagy kedvöket
                    lelték, mikor egy udvari embernek látszó cseh úr lépett be és Mátyást tudakolta.
                    Ő elébe lépett és hogy élvezze újonnan szerzett nyelvtudását, csehül
                    válaszolt.</p>
				<p>- Én vagyok.</p>
				<p>- Kövess, uram, a kormányzó úr óhajt beszélni veled. Ne öltözködj most, maradj,
                    ahogy vagy.</p>
				<p>Indultak. Az ajtó előtt két fegyveres csatlakozott hozzájok és kísérte őket
                    jobbról-balról. Nem messzire mentek. Egy kisebb teremben ott várt Csehország
                    kormányzója, pogyebrádi Bocsek György, vagy mint általában nevezték: Girzsik.
                    Köpcös ember volt, kicsiny termetű, pókhasú, fehér és puffadt arcában éles
                    vonást adott igen hegyes és hosszú orra. Negyvenedik évéhez közelgő, java
                    erejebeli embernek tetszett, agyafúrtság és élénkség volt tekintetébe írva. Két
                    kezét előre nyújtva sietett Mátyás elé. Fejét kissé negédesen oldalt fordította,
                    hogy fájdalmas kifejezése még jobban hasson.</p>
				<p>- Milyen fájdalmas dolog, hogy ilyen megrendítő hírrel fogadlak: a mi szép és
                    kegyes fiatal királyunk meghalt.</p>
				<p>Mátyást ez nem is lepte meg. Holott a királyt makkegészségesnek tudta. De ennek
                    így kellett lenni.</p>
				<p>- Meghalt? Mikor?</p>
				<p>- Két órával ezelőtt. Ott voltam utolsó pillanatánál. Járvány van most Prágában,
                    illetve csak volt, hiszen már majdnem teljesen elmúlt, őfelsége a legutolsó
                    áldozat. De talán foglalj helyet. Mátyás gróf, magam is szívesebben ülök, a nagy
                    izgalom igen elfárasztott.</p>
				<p>Leültek. A kormányzó intett az udvari úrnak, aki azonnal kiment.</p>
				<p>- Kérlek, három nappal ezelőtt, vasárnap, őfelsége még igen jókedvű volt, egy
                    vidéki keresztelőn együtt vettünk részt, ő tartotta Sternberg Zdenkó úr
                    újszülött fiát a keresztvíz alá. Mert mint tudod...</p>
				<p>- Zdenkó úr nem kelyhes, - bólintott Mátyás, - hanem római hitű. Tudom. Sőt ő a
                    római hitűek vezére itten.</p>
				<p>- Úgy van. A keresztelőről még együtt jöttünk haza Prágába. Útközben már
                    panaszolta, hogy fáj a feje. Hétfőn, mint ennél a pestisnél szokott kezdődni,
                    két nagy daganat támadt a testén. Ma délelőtt eret vágtak rajta, az sem
                    használt. Délután, mikor beléptem hozzá, már láttam, hogy baj van. A feleségem
                    állandóan mellette volt, ő is lemondott már róla. De őfelsége maga is tudta,
                    hogy meg fog halni. Megfogta a kezemet és szorongatta. Engem ugyanis nagyon
                    szeretett. Rám bízta Csehországot és kérve-kért, hogy vigyázzak a rendre. Aztán
                    bejöttek a papok, feladták neki az utolsó kenetet. Akkor még azt parancsolta,
                    hogy vágjuk le tövig a haját, mert semmi földi hiúságot nem akar a koporsóba
                    vinni. De mi ezt mindenféle ürügyekkel halogattuk. Szentelt gyertyát kért a
                    kezébe végül és nézte a feszületet, amelyet a pap elébe tartott. Már nagyon
                    nehezen lihegett. Akkor elkezdte mondani a Miatyánkot. De az áment már nem tudta
                    kimondani, meghalt.</p>
				<p>- Szóval utolsó szava...</p>
				<p>- Utolsó szava ez volt: “Szabadíts meg a gonosztól...”</p>
				<p>- Szegény. Szívből sajnálom.</p>
				<p>Hallgattak. Akkor a kormányzó megköszörülte torkát.</p>
				<p>- Nézd csak, Mátyás gróf, a király rámbízta Csehország rendjét. Ehhez nekem
                    szükséges, hogy a szomszéd Magyarországon se legyen rendetlenség. Ehhez viszont
                    az szükséges, hogy téged, aki most Magyarország legfontosabb személye vagy,
                    biztonságban tudjalak. Már pedig sehol sem lehetsz nagyobb biztonságban, mint
                    itt, az én közelemben. Szóval...</p>
				<p>- Szóval fogva tartasz. Erre el voltam készülve abban a pillanatban, mikor
                    kimondtad, hogy a király meghalt.</p>
				<p>- Hogy fogva tartalak, az nem helyes kifejezés. Én csak nem akarom az események
                    szálait kiengedni a kezemből. Szabadon fogsz itt járni-kelni a Hradsinban és
                    mindenki úgy fog tisztelni, mint családom tagját. De a Hradsint nem fogod
                    elhagyni. Szeretném, ha ezt bizonyos szövetségi viszonynak tekintenéd köztünk,
                    amelyet én vezetek, hiszen én vagyok az idősebb és tapasztaltabb, Ha rám
                    hallgatsz, mind a ketten el fogjuk érni, amit akarunk.</p>
				<p>Mátyás rápillantott pogyebrádi Girzsik arcára. Kutató pillantással nyugodtan.</p>
				<p>- Cseh király akarsz lenni?</p>
				<p>- Úgy van, - bólintott Girzsik, - a magyar trón a tiéd, ott te vagy a természetes
                    jelölt. Ujlaki nekem sógorom éskirály szeretne lenni. Mégis melléd fogok állni,
                    mert a magyarok melletted vannak. Akarod?</p>
				<p>Mátyás beletette kezét az elébe tartott kézbe. Röviden kezet szorítottak.
                    Felálltak.</p>
				<p>- A teendőket részletesen megbeszéljük a temetés után, addig sok lesz a dolog.
                    Fő, hogy elvben rendbejöttünk. Természetesen a legszigorúbb titok terhe alatt.
                    Most elnézésedet kérem, de vissza kell sietnem a ravatalhoz. Te bizonyára
                    visszavonulsz az utazás után...</p>
				<p>- Nem. A levegőre akarok menni. Nyolc hónapja nem vettem rendes lélegzetet.</p>
				<p>- Ahogy parancsolod. Most sietek.</p>
				<p>A folyosón elváltak. Mátyás visszament lakosztályába, hogy bekecset vegyen.
                    Benyitott Modrárhoz, hadd hallja a nagy hírt és aztán ő is járkáljon egyet. De
                    Modrár aludt.</p>
				<p>Girzsik gyorsan intézkedett. Mert mikor Mátyás kilépett a folyosóra, a két
                    fegyverest már nem látta sehol. Kintről szüntelenül kongtak Prága összes
                    harangjai.</p>
			</div>
			<div type="chapter">
				<head>
                XIII.
                </head>
				<p>A cseh főváros nagy pompájú gyásszal búcsúztatta a fiatalon elment királyt. Míg
                    élt, nem nagyon lelkesedtek érte, mert türelmetlen pápista volt és idegenkedett
                    a kelyhesektől, de most, hogy meghalt, rengeteg fekete zászló lengett a házakon.
                    A mulatságokat a hatóság megtiltotta. Mátyás mindezt csak a Hradsin magaslatáról
                    szemlélte, a várat nem hagyhatta el. De a váron belül mindenkin meglátszott, aki
                    csak útjába került, hogy Girzsik a legteljesebb tisztességadást parancsolta
                    számára.</p>
				<p>Már az első napon megismerkedett Girzsik családjával. Népes család volt ez:
                    felesége és hat gyerek. Johanna asszony, a kormányzóné, feltűnően fiatalnak
                    tetszett. Magas növésű asszony volt és ösztövér, egész tenyérnyivel felülmúlta
                    férjét. Kis emberek az ilyen jól megtermett asszonyokat szokták szeretni. Három
                    suhanc fia közül Viktorin volt az idősebbik, Hinkó és Henrik a másik kettő, a
                    lányok közül a legidősebbnek, olyan tízéves formának, Kunigunda volt aneve. De
                    egyik gyereket sem így nevezték családi körben, hanem cseh módon becézve:
                    Viktorint Vicéknek, Henriket Jinzsiknek, Kunigundát Csunkának. Volt még két
                    kisebb leányka, de azokat még nem eresztették a vendégek elejbe. Köpcös,
                    gömbölyded gyerekek voltak mind, fakó hajuk és hegyes orruk az apjokéra ütött.
                    Mátyás mindjárt összebarátkozott velök és döcögve ugyan, de kedélyesen
                    eltársalkodott velök csehül.</p>
				<p>Mátyás azt gondolta magában, hogy akár egy falusi cseh köznemes családjának
                    körébe képzelhetné magát. Az estebédet is velök költötte el. Nagyétkű és
                    bőséges jómód alatt roskadoztak a tálak pompa nélkül, de annál kiadósabban.
                    Háromféle módon készített heringet kaptak, vaddisznó pecsenyét és gombócot. A
                    fiúk rengeteget ettek, jófajta cseh sert ittak hozzá és étkezés után szuszogni
                    is alig tudtak. A családfő maga nem volt jelen, országos dolgokban lótott-futott
                    egész nap. De mikor Mátyás már visszavonult, késő este bekopogtatott hozzá,
                    ébren van-e még. Ébren volt még, Lucanus Pharsaliáját olvasgatta. Beszélgetni
                    kezdtek.</p>
				<p>- Mit szólsz gyermekeimhez? - kérdezte Girzsik. - Ugye kedvesek? Különösen
                    felhívom figyelmedet a kis Csunkára. Jóságos indulatú, szeretetreméltó leányka,
                    anyja nagyszerűen neveli. Egész helyes királykisasszony lesz belőle. De most már
                    aludjunk, mert holnap sok a dolog.</p>
				<p>Mátyás elfújta a tövig égett lángot, aztán a sötétben még elgondolkozott. Hogy
                    Girzsik a kis Csunkára hívta fel figyelmét, annak elég nyilvánvaló volt az
                    értelme. Ha Hinkó nőül veszi az Ujlaki leányát, akkor a magyar király számára
                    elég célszerű nőül venni a cseh király másik gyermekét. Ujlaki talán megelégszik
                    azzal, hogy az új dinasztiával is szoros atyafiságba kerüljön. De mi lesz a
                    többiekkel? Például Gara nádorral? Nem lenne jobb Gara Annát feleségül venni?
                    Akkor viszont mi lesz Ujlakival, aki most kétségkívül maga is a koronára gondol?
                    Sokáig tépelődött így, míg elnyomta az álom. De utolsó gondolata, amellyel
                    átment az ébrenlét határán, a tiltakozás gondolata volt: Gara Annát, a László
                    gyilkosának leányát, nem lehet elvennie soha, akármilyen érdekek
                    parancsolnak.</p>
				<p>A királyt negyednap temették. Mátyás ez alkalommal udvarias meghívást kapott
                    Girzsiktől, hogy a ceremóniát egy városbeli ház ablakából nézze végig. Illő
                    kíséret címén természetesen két udvari embert rendelt melléje.</p>
				<p>A temetés után két héttel levél érkezett Hunyadi Jánosnétól. A levél kevés
                    beszédű volt, de annál bőbeszédűbb, aki hozta: maga Vitéz János, a váradi
                    püspök. Nyilvánosan a Hunyadi-párt követeként jött Prágába. Előbb természetesen
                    Girzsiket kereste fel, a foglyot forma szerint nem kereshette. A foglyot nem is
                    találta volna börtönében, mert az Vicék és Hinkó, a kormányzó fiai, társaságában
                    vadászni ment és csak későn délután tért haza. Addigra már Girzsikkel megbeszélt
                    mindent, álmélkodván, hogy küldetését ilyen könnyen tudja elvégezni.</p>
				<p>Mátyás hangos örömmel esett a püspök nyakába.</p>
				<p>- János bácsi! Ez csudát nem vártam, meghiggye. Hoza levélt néköm? Ide tüstént,
                    ide!</p>
				<p>Feltépte és átfutotta anyja levelét. Azok addig vártak. Mikor pedig Mátyás
                    feltekintett, Girzsik nevetve megszólalt. Latinul, a főpapi vendégre való
                    tekintettel:</p>
				<p>- Tudod-e, mivel toppant be hozzám a püspök? Hogy fogódzam a székbe, olyan nagy
                    dolgot akar mondani. Erre én nyugodtan feleltem: jó, jó, Mátyás lesz a magyar
                    király, újabb hírt mondjon. Láttad volna a püspököt, hogy leesett az álla.</p>
				<p>Mátyás nevetett.</p>
				<p>- Megegyeztetek mindenben?</p>
				<p>- Körülbelül. Csak a váltságdíjat sokallja ez a derék püspök.</p>
				<p>- Váltságdíjat, - csodálkozott Mátyás, - miféle váltságdíjat?</p>
				<p>- Hogyhogy, miféle váltságdíjat? Amit ti fizettek nekem azért, hogy szabadon
                    bocsátalak. Mihelyt a király az én tanácsomra cseh területre hozatott, cseh
                    közigazgatás alá tartoztál. A király meghalt, a kormányzó én vagyok, tehát
                    Csehország nevében én rendelkezem felőled. Ha gonosz ember volnék, meg is
                    tagadhatnám, hogy hazaeresszelek. De ezt csak tréfából mondom, természetesen
                    hazaeresztelek s az ilyenkor szokásos váltságdíjban szépen meg fogunk állapodni.
                    Eddig ott tartunk, hogy én nyolcvanezer aranyat kérek, a püspök pedig már
                    felment harmincezerig.</p>
				<p>Mátyás ránézett az édesdeden mosolygó Girzsik ravasz, pufók arcára és maga is
                    elnevette magát.</p>
				<p>- Nagy szamár vagyok én mégis, - mondta derűsen, - mert mikor a dúsgazdag Modrár
                    Palit első szavamra elengedted, azt mondtam magamban: nini, milyen gavallér
                    ember ez a kormányzó. Most látom, hogy elsiettem a dolgot.</p>
				<p>- Látod, édes fiam, - mondta Girzsik és félszemével kacsintott hozzá, - én mégis
                    valamivel idősebb vagyok. Ne tartsál te engem gavallérnak, inkább tartsál okos
                    embernek.</p>
				<p>János püspök türelmetlenül beleszólt a két nevető fél társalgásába:</p>
				<p>- Gondoljátok meg, uraim, hogy én ebből egy szót sem értek. És harmincezer
                    aranynál többet lehetetlen adnunk.</p>
				<p>- Ugyan, ugyan, - alkudozott Girzsik, - ne nevettesd ki magad. Európában minden
                    gyerek tudja, hogy mi az a Hunyadi-vagyon. Mondjunk hetvenezret, ne beszéljünk
                    annyit. Áll?</p>
				<p>- Harminckettőig elmegyek, de grófné asszonyom rettenetesen le fog szidni.</p>
				<p>Így alkudoztak még jó ideig, mintha kupec vett volna lovat, nem pedig királyt egy
                    nemzet. De mind a hárman vidáman csinálták ezt az embervásárt. Végre Mátyás
                    felemelte a kezét. Azok elhallgattak.</p>
				<p>- Halljad utolsó szavamat, Girzsik uram. Ezennel megkérem feleségül Csunka
                    leányodat. S ha nekem adod, akkor leányod mátkájáért elégedj meg negyvenezer
                    arannyal.</p>
				<p>Vitéz János megdermedve nézte őket. Mátyás mosolygott. Girzsik borostás állat
                    dörzsölgette, mintha haboznék. De szemében megvillant az áruló és boldog
                    öröm.</p>
				<p>- Mit csináljak, - szólt végül mímelt tehetetlenséggel, - apa vagyok, aki
                    gyermekét jó házban akarja tudni. Megfogtál. Eljegyzés és negyvenezer. De az
                    eljegyzést még ma megtartjuk.</p>
				<p>- Az eljegyzést akkor tartjuk meg, - mondta Mátyás, - ha a szerződést szépen
                    írásba foglaltuk és mind a ketten aláírtuk. És ez csak előzetes szerződés lesz,
                    a véglegeset majd akkor cseréljük ki, ha elbúcsúzom embereidtől, akik a magyar
                    határig fognak kísérni. A negyvenezer arany a határon lesz esedékes.</p>
				<p>- Embereimtől? Magam kísérlek a határig, fiú, ez csak természetes. Tudd meg,
                    püspök, hogy úgy megszerettem jövendő királyodat, mintha a saját fiam volna.</p>
				<p>Vitéz János figyelmesen szemlélte Mátyást. Lassan mondta, bizonyos meglepetéssel
                    a hangjában:</p>
				<p>- Én pedig, ha elnézem és hallgatom, akkor is vállalnám királyomnak, ha nem az én
                    szent gazdámnak, Hunyadi Jánosnak, de akárkinek a fia volna. Hiába, nagy dolog a
                    sikerült gyermek. Mindig vágytam arra, hogy fiam legyen, de az egyházhoz
                    állottam, nem lehet. Meg kell elégednem azzal, hogy egyik öcsémben lelem
                    örömömet. Pompás fiú, ajánlom figyelmedbe kedves gróf uram.</p>
				<p>Mátyás bólintott. Szívén könnyed kis remegés futott végig. Ez volt az első jele a
                    még be sem következett királyságnak. Már pártfogolnak nála valakit. Az ügyes
                    püspök gyorsan elhelyezi öccsét a leendő király kegyeibe.</p>
				<p>- Ki az az öccs? - kérdezte.</p>
				<p>- Nagyszerű fiatalember, Jánosnak hívják, mint engem. Testvérem fia, Csezmiczei
                    Jánosnak neveztetik, de Ferrara városában taníttattam a világhírű Guarino
                    mellett. Azóta Janus Pannoniusnak nevezi magát. Huszonegy esztendős fiatalember,
                    hihetetlen esze van. Hosszú költeményeket elég egyszer végigolvasnia előtte,
                    egyszeri hallásra hibátlanul elmondja az egészet. Kanonoki helye van a váradi
                    káptalanban. Most Pádovában él és dolgozik. A pápa megbízásából fordítja latin
                    nyelvre az Iliászt. Már küldött mutatót belőle. Mondhatom, hogy bámulatos...</p>
				<p>- Jól van, - szólt kegyesen a leendő király, - ha csakugyan olyan kitűnő az a
                    fiatalember, majd csinálunk vele valamit...</p>
				<p>Vitéz János azzal utazott el Prágából, hogy ha otthon valahogyan sikerül Gara
                    nádor kétségtelen trónigényeit leszerelni, akkor Mátyás királysága majdnem
                    biztosnak tekinthető. Ujlakit magára vállalta Girzsik, Fridrik császárt
                    elfoglalta Ausztria igénye és az Ulrik-féle örökség, a néhai király nővérei nem
                    jöhettek komolyan számba. Drezdából ugyan hír jött, hogy az egyik nővér, Anna
                    szász hercegné, már fel is vette a “Magyarország született királynéja” címet, de
                    ettől nem kellett félni. A teljesen idegen szász herceg semmiféle pártra nem
                    számíthatott Magyarországon, s a cím maga nem jelentett semmit, hiszen a nápolyi
                    király most is állandóan hordta a “Magyarország királya” címet, csak azért, mert
                    Albert idején Hunyadi János titokban ezt a dinasztiát meghívta a magyar
                    trónra.</p>
				<p>Most tehát azon múlt minden, hogy Hunyadiné és Szilágyi mit tudnak otthon Garával
                    kezdeni. Girzsik külön irodát rendezett be a maga, s egy másik külön irodát a
                    Mátyás szervezkedése számára. Mind a kettőben reggeltől estig leveleket
                    diktáltak és leveleket vártak. Ebben a rettenetes időben nem volt könnyű
                    levelezést folytatni Prága és Buda, vagy Prága és Temesvár között. Két hónapon
                    át kellett a késlekedően érkező híreket várni, olykor hiába, mert a hírhozó
                    elfagyott útközben, vagy megették a farkasok.</p>
				<p>De ami hír mégis jött, az élesztette a reményeket. Az első nagy hír a
                    országgyűlés felől érkezett, amelyet Budán újév napján tartottak a rendek. Itt
                    Gara nádor vitte a szót, de látván a közhangulatot, a maga jelöltségét mégsem
                    merte felvetni. Hogy időt nyerjen, azt határoztatta a rendekkel, hogy előbb
                    hallgassák meg a korona igénylőit, aztán majd bölcs megfontolással megválasztják
                    a legmegfelelőbbet, így időt nyert arra, hogy érintkezésbe léphessen a
                    tárgyalásokat indítványozó Hunyadi-párttal.</p>
				<p>Mátyás ebben az időben keveset aludt. Nyomasztó volt tudnia, hogy sorsa minden
                    pillanatban eldőlhet, s ő erről a nagy távolság miatt csak hosszú napok múlva
                    fog megtudni valamit. Nagy erőfeszítésébe került, hogy gondolatait fegyelmezze.
                    Egész nap irgalmatlanul szorította rá az álmatlanságtól feszült agyát, hogy a
                    helyzet minden részletét folyton egybefogóan tekintse át. De mikor éjszakára
                    egyedül maradt, fáradt eszméletével az imádkozás jótékony varázsába menekült. És
                    minduntalan maga elé idézte a Kapisztrán földöntúli alakját. Buzgón kérte az
                    Istennél való közbenjárását, mintha Kapisztrán az egyház hivatalos szentje lett
                    volna. Imáiban emlékeztette a papot hajdani jóslatára, mintegy felelőssé tette
                    ezért a jóslatért és valósággal követelte töprengéshez hasonló imáiban, hogy
                    most álljon helyt azért, amit jövendölt.</p>
				<p>Még januárban megkapta a hírét annak, hogy az utolsó komoly akadályt sikerült
                    legyőzni: családja Szegeden összejött a nádorral. Az özvegy és Szilágyi Mihály
                    le tudták venni a nádort a lábáról. Titkos szerződést kötöttek, amelynek
                    lemásolt példányát azonnal lóhalálában küldték Prágába. Mint fontos leveleknél
                    szokták: három példányt küldtek három küldönccel, érhesse bármi viszontagság a
                    küldöncök kettejét, a harmadik majd csak célhoz ér. És Mátyás egy januári
                    délután dobogó szívvel olvasta a szerződést. Amelyről csak neki és Girzsiknek
                    volt szabad tudnia, a cseh uraknak nem.</p>
				<p>Az izgalmas okirat azzal kezdődött, hogy egyfelől özvegy Hunyadiné és Szilágyi
                    Mihály, másfelől a nádor és felesége, Alexandria tescheni hercegnő, az Ulrik
                    gróf és Hunyadi László halála által keltett érzéseket elenyésztetik lelkökből. A
                    két véres eset kiegyenlíti egymást, a halottak nyugodjanak békével. A nádor és
                    neje kötelezik magokat, hogy Hunyadi Mátyásnak a magyar trónra való emeltetését
                    nem fogják gátolni, sőt minden erejükkel segítik és lekötik párthíveik: Szécsi
                    Dénes prímás, Bánfi Pál és a pécsi püspök teljes erővel érvényesítendő
                    segítségét is. A nádor a választás számára megnyitja a budai várat, amely most
                    az ő kezén van, a Hunyadi-pártnak szabad járása lesz a várban. A nádor állása és
                    minden birtoka sértetlen marad. Viszont Mátyás feleségül fogja venni Gara Annát.
                    Erre Mátyás nevében úgy anyja, mint nagybátyja esküvel kötelezik magokat.
                    Valamennyi szerződő fél kötelezte magát, hogy ezt az esküt a pápai követ és az
                    esztergomi érsek előtt megújítja. És valamennyien kötelezték az oklevélben
                    Mátyást, hogy hazajövetele után huszonöt napon belül ő is megesküdjék az okirat
                    összes pontjaira.</p>
				<p>Mátyás azonnal megmutatta a szerződést Girzsiknek. Annak nem tetszett a dolog.
                    Homlokát ráncolta.</p>
				<p>- Nos? - kérdezte gyanakvó, kutató pillantással.</p>
				<p>- Nem veszem el Gara Annát. Csunkát fogom elvenni.</p>
				<p>- S ezt megírod haza?</p>
				<p>- Dehogy írom. Garáék csak dolgozzanak nekem. Ráérnek megtudni a királyválasztás
                    után, hogy ez a szerződés csak anyámat és nagybátyámat köti. Engem nem. Én nem
                    esküdtem semmire.</p>
				<p>- Nem féltelek, Mátyás. Van eszed. De ki biztosít engem arról, hogyha mint király
                    hazajutottál, nem gondolod meg magadat? Ha anyád sír, majd meglágyulsz. És ha
                    nagybátyád jön a katonasággal, majd megijedsz.</p>
				<p>- Ne félj. Anyám soha nem sír, és én soha sem ijedek meg. A biztosításodról
                    gondoskodhatunk. A határon szerződést adok neked, amelyben eljegyzem Csunkát.
                    Addig nem engedsz át a határon, míg meg nem kapod ezt a szerződést.</p>
				<p>- És a negyvenezer aranyat. Azt ne felejtsük.</p>
				<p>Megállapodtak és nem válaszoltak a szegedi levélre. Vártak. Végre megjött a hír:
                    Mátyást a magyar országgyűlés királlyá választotta. Girzsik hamarabb tudta meg a
                    nagy hírt, mint maga Mátyás. Mert a lilává fagyott, holtfáradt követet először
                    hozzá vezették. Mátyás az uzsonna-asztalnál sakkozni tanította a kis Csunkát,
                    mikor Girzsik viharosan berontott a terembe, odarohant Mátyáshoz és megölelte,
                    megcsókolta. A sakktábla felborult, a csontfigurák szanaszéjjel gurultak.
                    Mátyás felugrott. De Girzsik mindjárt leültette. Egy másik helyre. A
                    főhelyre.</p>
				<p>- Mit fizetsz, ha jó hírt mondok?</p>
				<p>- Előbb halljuk a jó hírt.</p>
				<p>- Boldog vagyok, - mondta Girzsik szélesen mosolygó arccal, - hogy mint legelső
                    üdvözölhetem felségedet. Csunka, csókolj kezet őfelségének. Mindenki csókoljon
                    kezet őfelségének.</p>
				<p>A gyerekek mind engedelmeskedtek a parancsnak. Csak Nimcsa nem. Mátyás rávillant
                    a dacosan elforduló Ujlaki-leánykára. Nem törődött vele. A küldönchöz fordult,
                    aki ott topogott Girzsik mögött.</p>
				<p>- Mi hírt hoztál?</p>
				<p>A küldönc térdre ereszkedett Mátyás előtt és ő is kezet csókolt.</p>
				<p>- Grófné asszonyom kűde felségödhöz, mondanám el mend az dólgokat.</p>
				<p>- Tudol-i csehül?</p>
				<p>- Tudok, felségös király. Azér kűde anyádasszony éngöm ippen.</p>
				<p>- Akkor szólj csehül. Kezdetvitül kezdjed.</p>
				<p>A küldönc megreszelte a torkát. Elkezdte. Buda is, Pest is már hetek óta zajgott,
                    rengeteg sokaság jött fel vidékről a kegyetlen hideg ellenére is. Szilágyi
                    Mihály húszezer katonával érkezett, ebből hétezer volt a cseh és lengyel
                    zsoldos, tizenháromezer a magyar. A pesti oldalon maradt a tábor és Szilágyi
                    átizent a nádorhoz Budára, hogy jöjjön át tárgyalni. A nádor visszaizent, hogy
                    nem megyen, hanem várja írásban a megtárgyalni valókat. Át is küldték neki az
                    írást. Erre még aznap megjött a válasz: a nádor valamennyi pontra tagadó választ
                    adott.</p>
				<p>- Micsoda? - kiáltottak fel egyszerre Mátyás és Girzsik.</p>
				<p>- Nem csodálhatod ezt, felséges király, hiszen tudtuk kezdettől, hogy Gara
                    ellened van.</p>
				<p>Ezek egymásra néztek. Értették mindjárt: ez a legény nem tud a titkos szegedi
                    szerződésről, és nem tudhatja, hogy Gara ellenséges válasza milyen meghökkenést
                    kelthetett a Hunyadi-párton.</p>
				<p>- Jól van, folytasd.</p>
				<p>A legény folytatta. Aznap éjszaka olyan hideg következett, amilyenre
                    Magyarországon senki nem emlékezett. A Duna, amelynek már eddig is csak a
                    közepén zajlott egy keskeny csík, éjfélre teljesen beállott. A katonák kezdték
                    próbálgatni, megbírja-e őket a jég. Eleinte csak tízével-húszával mentek a
                    Dunára, de később már százával, fáklyákat is vittek. Erre azok, odaát Budán
                    látván, hogy a Hunyadiak serege át tud jönni, megszeppentek. A nádor átizent
                    Pestre, hogy mégis hajlandó tárgyalni, csak egy kikötése van. Szilágyi Mihály
                    adjon írást arról, hogy a királyválasztás teljes szabadságát fenntartja.
                    Szilágyi az írást azonnal kiadta. Azt írta bele, hogy ő nem erőszak céljából
                    hozta a sereget, hanem éppen avégből, hogy a választáson senki se merjen
                    erőszakoskodni. Erre a nádor és a budai párt urai másnap reggel csakugyan
                    átjöttek, hogy tanácskozást tartsanak: hogy s mint folyjék le az országgyűlés. A
                    tanácskozás igen lassan folyt, mert a nádor azt követelte, hogy ősi szokás
                    szerint mindazok jelenjenek meg a rendek előtt, akik a koronára igényt tartanak.
                    Viszont Szilágyi Mihály azt követelte, hogy azonnal válasszanak, a jelöltekkel
                    mindenki tisztában van. És pedig magyar embert válasszanak, az idegenekből már
                    elég volt. Szenvedélyes beszédében főként a magyar anyanyelv fontosságát
                    hangoztatta. Egyik úr a másik után szólalt fel, beszéltek, beszéltek és
                    civakodásukkal alkonyatig eltelt az idő. Ekkor már Szilágyi húszezer embere mind
                    ott volt a Duna jegén, a két város polgárai is odaözönlöttek. A várakozó tömeg
                    fázott már a gyilkos hidegben. Elkezdték Mátyást éljenezni. Az éljenzés
                    pillanatok alatt általános viharrá vált. A katonazene elkezdett játszani, az
                    alvezérek bevezényelték a katonaságot Pest utcáira. Zeneszóval járták be az
                    utcákat és viharosan éljeneztek. Valaki megkondította az első harangot, erre
                    kisvártatva Pest és Buda valamennyi harangja megszólalt. A leírhatatlan lárma
                    behallatszott abba a terembe is, ahol a rendek tanácskoztak. Nagy nyugtalanság
                    keletkezett, a rendek azt hitték, hogy odakint zendülés ütött ki és fegyveres
                    jelenetek következnek. Ekkor Szilágyi Mihály, aki mindvégig elnökölt a
                    tárgyaláson, röviden és kemény hangon feltette a kérdést: akarják-e a rendek
                    Hunyadi Mátyás grófot az ország királyául? Most már a rendek is éljeneztek, ki
                    lelkesedésében, ki féltében. Szilágyi Mihály Mátyást törvényesen megválasztott
                    magyar királynak jelentette ki. Aztán ismét röviden feltette a kérdést, hogy
                    mivel a király még fiatal, öt esztendőre akarnak-e melléje kormányzót rendelni
                    és ki legyen az? Egy Hunyadi-párti rögtön közbekiáltotta a Szilágyi nevét, a
                    rendek éljeneztek, Szilágyi pedig anélkül, hogy az elnökséget egy percre is
                    másnak adta volna át, önmagát öt évre törvényesen megválasztott kormányzónak
                    jelentette ki. Így történt.</p>
				<p>- Grófné asszonyom sebtiben lóra ültete és vágtatnom parancsolá két más
                    társastul. De íme azok elmaradának.</p>
				<p>Ezt már magyarul mondta a legény. Szemében fáradtan csillogott a boldogság. Alig
                    tudott már állni a lábán. Úgy támogatták ki a szolgák, hogy enni-inni kapjon és
                    lefektessék.</p>
				<p>- Egy percig sem várunk, - kiáltott Mátyás, - haza, haza azonnal!</p>
				<p>Erre az útra már mindent előkészítettek. A határon innen is, túlfelől is. A
                    csomagok már napok óta szekerekre rakva várakoztak, a kíséret minden kijelölt
                    tagja útra készen várta otthonában a hívó szót. Maga Girzsik volt az egyetlen,
                    aki nem indulhatott rögtön. Neki a maga ügyében olyan fontos értekezletei voltak
                    másnap, amelyeket nem halaszthatott el. Mátyás azonban nem volt hajlandó várni.
                    Még aznap elindult.</p>
				<p>Girzsik helyett Viktorin kísérte a fiatal királyt, a cseh előkelőségek közül
                    pedig Sztrazsincki György, Zicsinszki János, Pernstein János, Krieg-Landsteini
                    Farkas, Kosztka Zdenkó, meg még sokan, csupa válogatott előkelőség. Mátyás még
                    utoljára elbúcsúzott a pogyebrádi családtól, megköszönte a vendéglátást és a
                    kis Csunka orcáját külön jobbról-balról megcsókolta. Aztán beszállt a lent
                    várakozó szánkóba, a bundák és lábzsákok tömege közé. Elindult a hosszú szánsor
                    a csengős lovakkal, mellette és mögötte lovas katonák kísérete nyargalt.</p>
				<p>Olyan volt ez az út, mintha álmodta volna. Gyerekkora karácsonyaira emlékeztette
                    a csengők hangja, a prémek szaga, a szán lágy és sebes siklása és a csontkemény
                    úton csattogó paták zaja. Vajdahunyad határában szoktak így szánkázni téli időn.
                    De akkor néha apja és bátyja is vele voltak. S a csattogó paták várbeli
                    Hunyadi-emberek lovaihoz tartoztak. Ezek a lovak csak katonákat vittek hátokon.
                    Kíséretnek nevezett börtönőröket. Fogoly volt még mindig. Amíg át nem lép
                    Sztrasznicnál, a találkozás megbeszélt helyénél, a Morva túlsó partjára, addig
                    fogoly, nem király igazában.</p>
				<p>Február ötödikén érkezett Sztrasznicra. A fullajtárok trombitaszóval jelezték a
                    végtelen fehérségben láthatatlan helységet. De lassanként fáklyapontok
                    csillantak fel a távolban. Aztán házak bontakoztak ki. Aztán befordultak egy
                    kicsiny várszerű kastély kapujának boltíve alatt. Egész sereg fáklyás ember
                    álldogált ott. S egy sötétruhás, nehézbundás asszonyalak. Mátyás türelmetlenül
                    rugdosta le magáról a lábzsákokat és bundákat. Leugrott és azt az alakot forrón
                    átölelte.</p>
				<p>- Anyámasszony! - mondta a boldogságtól elcsukló hangon.</p>
				<p>Az anya forró szorítással viszonozta az ölelést. De aztán mindjárt hátrább is
                    lépett és mély udvari bókkal így szólt:</p>
				<p>- Isten hozta felségedet, király!</p>
			</div>
			<div type="chapter">
				<head>
          XIV.
                </head>
				<p>Olyan édes volt a viszontlátás első perce, mint a csurrantott méz. A második
                    percben már üröm vegyült beléje.</p>
				<p>- Itt vagyon az nádor lánya? - kérdezte második szavával Mátyás.</p>
				<p>- Nincs, fiam.</p>
				<p>- Az biza idves dolog. Bajban vónék láttán. Mert el nem vehetöm.</p>
				<p>Így határozta el már régen: nem sokat teketóriázik, közli rögtön, jó az ilyesmin
                    hamar túlesni. Anyja megdöbbenve hőkölt vissza.</p>
				<p>- Melly trufa ez, te? Dehogy sem vöhetöd.</p>
				<p>- Nem. Girzsik lányát mátkámul immár eljegyöztem.</p>
				<p>Mentek be a házba. Jött elébök Szilágyi Mihály. Jókedvűen kiáltotta recsegő
                    hangján:</p>
				<p>- No, fiú, királlyá töttelek. Itt az idő, hogy köszönjed. Mert magambul is
                    csinálhattam vóna királyt, ha akarom.</p>
				<p>Mátyás nyájasan válaszolt, megölelve nagybátyját.</p>
				<p>- Mit értünk tött, királyi lölkünk meleg indúlattyával köszönjük szeretött
                    bátyánknak.</p>
				<p>De az anya nem hagyta sokat üdvözölködni őket. Sietett előre, mígnem négy fal
                    között lehettek. Ott elkezdte hevesen:</p>
				<p>- Jót töttél királlyá, Mihály, szentigaz. Immár viszontag bennünköt eskünk
                    szegőivé tészen. Szép dolog ez. Hogy ű nádor Annát nem vöszi. De vöszi Girzsik
                    lányát.</p>
				<p>- Így vagyon, - szólt Mátyás nyugodtan, - s így lészen.</p>
				<p>Valaki bekopogtatott, parancsokat kérve, vendéglátón érdeklődve. Azzal hamar
                    végeztek: egyedül akarnak maradni. És egy szót sem ejtve a családot ért
                    hallatlan dicsőséges dologról, a szegedi szerződés pontjairól vitatkoztak.
                    Eredménytelenül vitatkoztak két és fél órát. Akkor úgy határoztak, hogy
                    átküldenek a Moldva túlsó partján várakozó Vitéz Jánosért, az okos ember, jöjjön
                    és szóljon hozzá.</p>
				<p>Vitéz János bevonásával újabb két órát tárgyaltak. Hiába. Mátyás ragaszkodott
                    ahhoz, hogy ő már király, helyette ne gondolkozzék senki. Anyjáért a csillagokat
                    lehozná az égről, de amit országa szempontjából helytelennek tart, azt még anyja
                    kedvéért sem teszi. S még ha hasznosabbnak tartaná is a Gara-házasságot, mint a
                    másikat, meggondolná nagyon, hogy elvegye-e László gyilkosának gőgös és kőből
                    való leányát. Vitéz dolgavégezetlen ment vissza a túlsó oldalra. Sőt Mátyás
                    igazától meggyőzve.</p>
				<p>Másnap, ahogy felébredt Mátyás, azonnal rendelkezett. Kitűzte a szerződések
                    aláírásának óráját és annak ünnepélyes végrehajtását.</p>
				<p>Girzsik tudomásul vette a kitűzött időt és rendesen meg is jelent Viktorinnal
                    együtt az aláírásra kijelölt teremben.</p>
				<p>Terjedelmes szerződés volt ez. Mátyásnak azzal a nyilatkozatával végződött, hogy
                    pogyebrádi György a fogság egész ideje alatt illendően és jól bánt vele,
                    királlyá választása körül kiváló érdemeket szerzett, s ezért közöttük már
                    régebben baráti megállapodás jött létre, amelyet most ezennel írásban
                    megerősítenek. Eszerint I. Mátyás magyar király nőül kéri Csehország
                    kormányzójának Kunigunda leányát, s kötelezi magát, hogy jegyesét, akit az apa
                    egy esztendő múlva Pozsonyba fog hozni, ott átveszi s a leány tizenkettedik
                    születésnapjának leteltével megtartja az esküvőt, azután pedig mihelyt
                    lehetséges, Magyarország királynéjává koronáztatja.</p>
				<p>Ekkor léptek be Hunyadi Jánosné és Szilágyi Mihály. Mátyás felpattant és elébök
                    sietett.</p>
				<p>- Hálásan köszönjük, - mondta latinul, kissé szertartásosan, de igen melegen, -
                    hogy jelenlétük nagy örömét elfoglaltságuk ellenére nekünk megszerezték. Büszke
                    lehet az a király, akit fontos dolgaiban ilyen anya és ilyen nagybátya
                    segít.</p>
				<p>A kancellista folytatta az olvasást: amennyiben Magyarország királya a
                    megállapodást megszegné és Csehország kormányzójának Kunigunda leányát nem
                    volna hajlandó nőül venni, százezer arany kötbért fizet.</p>
				<p>Azután a másik okirat következett. Ebben Girzsik kötelezte magát, hosszasan és
                    részletesen, hogy a barátságot és szövetséget, amelyet Mátyással már előbb
                    megkötött élőszó szerint, most a magyar királlyal szemben írással is fogadja.
                    Mikor a felolvasásnak vége lett, Girzsik átvette a feléje nyújtott lúdtollat,
                    bemártotta és a maga okmányát aláírta. Most Mátyás aláírása következett.
                    Odaillesztette a lúdtoll hegyét a hártyapapír kellő helyére, aztán határozottan,
                    keményen odaírta: “Mathias Rex.” Először életében.</p>
				<p>- Anyám és nagybátyám ezt az okmányt nem írhatják alá, mert egy ellenkező
                    tartalmút Szegeden már esküvel megerősítettek volt. De nem fog ártani, ha
                    pecsétjük rajta lesz. Ez azt jelenti majd, hogy tanúi voltak azon
                    elhatározásomnak, amelynek megmásítására hiába igyekeztek rábírni.</p>
				<p>Hunyadiné és Szilágyi Mihály tűnődtek egy pillanatig. Egymásra néztek.</p>
				<p>Hunyadiné lehúzta címeres pecsétgyűrűjét, Szilágyi pedig megfogta a kardját, mert
                    annak markolatába vésve hordta pecsétnyomásra alkalmas címerét. A kancellisták
                    odapottyantották az erős szagú viaszt az okiratra.</p>
				<p>- Az marha itt vagyon? - kérdezte Mátyás.</p>
				<p>Szilágyi válasz helyett felkelt és az ajtóhoz menvén kiszólt. Girzsik
                    letagadhatatlan mohósággal tekintett a nyitva maradt ajtóba. Ott két füles
                    vasládát hozott négy katona. Szilágyi intésére a két ládát feltették az asztalra
                    és lakatait felnyitották.</p>
				<p>- Tessék, húsz-húszezer darab arany, összesen negyvenezer.</p>
				<p>- Olvassátok meg, - szólt Mátyás.</p>
				<p>- Nem, nem szükséges, - tiltakozott udvariasan Girzsik, - majd odakint
                    megolvassák.</p>
				<p>Mosolyogva Mátyás felé fordult:</p>
				<p>- Fiamuram őfelségét szabadnak nyilvánítom.</p>
				<p>- Köszönöm a szíves vendéglátást. Most még olvassuk el a Giskra-féle
                    okiratot.</p>
				<p>A kancellista megint olvasni kezdett: Giskra elismeri Mátyás magyar királyságát,
                    Kassa, Lőcse, Bártfa, Eperjes városát és más kezén lévő városokat mint Mátyás
                    kapitánya tartja tovább és pénzt veretni ezentúl nem fog. Az okmány hosszú volt
                    és bonyolódott. Giskra megbízottai már aláírták. Szilágyi magához vette az
                    elintézett okmányokat.</p>
				<p>- Akkor hát induljunk, - szólt most Mátyás. Nyugodtnak akart látszani, de hangja
                    kissé remegett.</p>
				<p>- Odakint minden készen van, felséges uram. A küldöttség már várakozik a túlsó
                    parton.</p>
				<p>Girzsik odalépett Mátyáshoz.</p>
				<p>- Isten veled, Mátyás király. Teljes szívemből kívánok szerencsét neked és
                    általad hazádnak. S a ti szerencsétek által a hozzátok hűséges
                    Csehországnak.</p>
				<p>Hosszú, nagy menetet alkottak, díszeset. Legelöl egy csapat cseh katona lovagolt,
                    utánok két herold következett, egyik Magyarország, másik Csehország címerpajzsát
                    vitte. Majd Girzsik és Mátyás egymás mellett, utánok Szilágyi, Hunyadiné, majd a
                    váci püspök szánja következett, mindkettőt lovas katonák sora kísérte két
                    oldalt.</p>
				<p>Sűrű nagy pelyhekben hullott a hó, a kopasz jegenyefákról varjak fekete raja
                    röppent fel. Ők csak mentek lépésben, pedig Mátyás alig tudta visszatartani
                    magát, hogy sarkantyút adjon a ló oldalának. Végre elérték a hidat, amelynek
                    behavazott korlátján túl a Moldva jege fehérlett. S azon túl a magyar tábor
                    tüzei füstölögtek a széles, fehér mezőn. A tábor felől ugyanígy közelgett egy
                    lovascsapat a híd felé. Azok már magyarok voltak.</p>
				<p>A híd közepén már eltűnt Mátyás elől a cseh szakasz, azok felfejlődtek két
                    oldalra és megálltak. A közelgő magyar lovasok harsány sípjelt adtak.
                    Zászlótartójuk a magyar zászlót hozta, mélyen lehajtva a föld felé. Most
                    mindnyájan megálltak. A magyar katonák tisztelegtek és kiabáltak:</p>
				<p>- Éljen Mátyás király!</p>
				<p>A cseh trombiták válaszoltak a jelre. Girzsik katonásan tisztelgett. Viktorin
                    katonásan tisztelgett. A cseh urak tisztelegtek. S ekkor Mátyás intésére a
                    magyar csapat megfordult. Hangos vezényszó hallatszott, a lovak ügetni kezdtek.
                    Mátyás torka elszorult. A lovak patái magyar földön csattogtak. Az ő országában.
                    Ez a térség, ez a havas táj már az övé volt, Mátyás királyé. Felállott a
                    kengyelvasban, hogy meglássa az előtte lovaglók feje fölött azokat, akik várják.
                    Piros díszsátor tűnt fel a havas csíkon, erős, boldogan kiáltó színfolt a nagy
                    fehérség kellős közepén. Már meg lehetett ismerni a sátor előtt álló urakat is.
                    Ott várt a középen Vitéz János, ő kapott megbízást, hogy a királyt a magyar
                    nemzet nevében üdvözölje. A beszédet már ismerte Mátyás. A püspök odaadta neki
                    elolvasni. És tudta azt is, hogy mit fog rá felelni.</p>
				<p>Pár perc telt bele csupán és már oda is értek. Kürtszó és dobpergés hallatszott,
                    majd harsány zeneszó. Mátyás megismerte a zenedarabot. Királyválasztó kortesnóta
                    volt ez. Szövegét is mesélték neki még Sztrasznic városában és dallamát is
                    eldúdolták. Így hangzott a nóta:</p>
				<p>Mátyást mastan választotta</p>
				<p> Mend ez ország királyságra,</p>
				<p> Mert őt Isten adta nekünk</p>
				<p> Menyországbul ótalmunkra.</p>
				<p> Azért is mi választottuk</p>
				<p> Mint Istennek ajándékját,</p>
				<p> Kibül Isten dicsirtessék</p>
				<p> És örökké mondjuk: ámen.</p>
				<p>Már a második sornál énekelni kezdett egy-két katona, a harmadik sornál tíz,
                    végül valamennyien a zenével harsogták, mint egy himnuszt. Ez alatt a menet
                    odaért a sátorhoz. Mátyás megállott és leugrott a lóról. Mellette Girzsik és
                    Viktorin. Mögötte Szilágyi. Riadó, hatalmas éljenzés hallatszott. Vitéz János
                    előlépett, de a király intett neki, hogy várjon. Előbb hátranézett, ott van-e
                    már édesanyja. S mikor a díszmentés urak, csörgő katonák között a hátsók
                    tolakodva utat csináltak Hunyadinénak, akkor végre intett a püspöknek: lehet.
                    Ugyanekkor Szilágyi odaállott az urak sorába, ő vezette elvben az ország
                    küldöttségét.</p>
				<p>Vitéz János előlépett és rákezdte a klasszikus fogalmazású mintaszónoklatot,
                    amely arra volt hivatva, hogy a latin orációk példájaképpen országszerte
                    terjesszék.</p>
				<p>- Üdvözlégy, Mátyás, Pannónia királya, akit senki másnak eddig ki nem jutott
                    módon, nyilvános szavazás által teljesen egyhangúlag választott királyává a
                    magyar országgyűlés és a nép, üdvözlégy te magyar nemzetnek egyetlen
                    reménysége...</p>
				<p>Szép szónoklat volt, Ciceró ismeretéhez nem méltatlan. De Mátyás ismerte már
                    fennen szárnyaló mondatait. Nem figyelt oda, figyelmét kétfelé osztotta. Egyik
                    felével a maga szónoklata gondolatait futotta végig, másik felével a püspök
                    mögött felsorakozott urak arcát. Ott volt Rozgonyi János, erdélyi vajda.
                    Mellette Rozgonyi Sebestyén, főlovászmester. Majd Guthi Ország Mihály
                    főajtónállómester, Báthori István tárnokmester. S a többiek. A magyarság
                    nagyurai. A nádor nem volt itt. Ujlaki nem volt itt. Azokkal még sok dolog
                    lesz...</p>
				<p>Arra rezzent fel gondolataiból, hogy megint hatalmas éljenzés harsog. A püspök
                    beszéde véget ért. Ő felemelte a kezét, egy pillanat alatt halálos csend
                    lett.</p>
				<p>- Magyarországunk urainak királyi üdvözletünket! Halhatatlan hálámat nyilvánítom
                    a magyar nemzetnek, hogy bennünket, ma még méltatlan és gyenge ifjút, a
                    legnagyobb és Isten után következő állással tisztelt meg. Ha így halljuk
                    nevünket éljenezve emlegetni, úgy véljük, hogy a hazának igen sokkal vagyunk
                    adósai, ígérjük, hogy a legkeményebb munkát, a legsúlyosabb veszedelmeket sem
                    fogjuk kerülni, sőt életünket sem késünk szükség esetén kockára tenni, mert ha a
                    nemzet bennünket ekkora méltósággal ékesített fel, nem akarjuk, hogy ez majdan
                    meggondolatlan választásnak lássék. Tudtotokra adjuk, hogy Csehország
                    kormányzójával szövetséget kötöttünk, melyet szentnek és sérthetetlennek fogunk
                    tartani. Kérjük a magyar és cseh nemzetet egyaránt, hogy munkánk elé jó
                    reménységekkel nézzen, ígérjük, hogy országunkban mindenkit egyenlőnek
                    tekintünk életünk minden idejében, hogy semmire sem fogunk jobban törekedni,
                    mint hogy beváltsuk a hozzánk fűzött reményeket...</p>
				<p>Itt már megremegett a hangja. Kezdett félni, hogy baj lesz.</p>
				<p>- ... a várakozásnak eleget tegyünk, boldog emlékezetű atyánk méltó fiának
                    bizonyuljunk...</p>
				<p>A baj megtörtént: a király elsírta magát. Könnyek törtek elő szeméből, szája
                    remegett. Amit még mondott, a sírástól alig érthetően mondta:</p>
				<p>- ... és senki bennünket hálátlannak ne tartson!</p>
				<p>Mialatt egetverő éljenzés dördült meg, a zene megint harsogni kezdett, ő
                    átengedte magát hozzáforduló anyja ölelő karjainak. Rettentően szégyellte magát.
                    De a sírást édesnek érezte.</p>
				<p>Aztán összeszedte magát. Bementek a sátorba. Ott lakoma várta őket. Kint is húst
                    sütöttek és boroshordót csapoltak a magyar és cseh katonáknak. Idebent a cseh
                    urak ismerkedtek a magyarokkal, koccintottak, untalanul a királyt s olykor
                    Girzsiket éltették. Vígan voltak. Csak Mátyás volt szorongóan ideges és
                    nyugtalan. Mindenáron ment volna már Buda várába.</p>
				<p>Végre a cseh urak kormányzójukkal együtt búcsúzni kezdtek. Nagy parolázás és
                    fogadkozás közben hangoztatták a két nemzet barátságát. Aztán Girzsik, Viktorin
                    és kíséretök a katonasággal együtt eltűnt a híd mögött. Mátyás sátorszedést és
                    indulót fúvatott. Nemsokára elindultak a holicsi országúton.</p>
				<p>Véget nem érő ünneplés volt ez a négy nap a határtól Budáig. Zengő éljenzés,
                    mámoros öröm szegélyezte az utat mindvégig. Mátyás kipirult boldogsággal
                    lovagolt nagybátyja mellett. Keveset beszélgettek a farkasordító hidegben s ő
                    sokat gondolkozott. Egész élete végigfutott a fejében visszafelé; a bécsi
                    fogság, a budai tárgyalás, a temesvári királyeskü, szegény gyermeklány
                    felesége, Kapisztrán, apja, játékai Vajdahunyadon, gyermekkori emlékei.</p>
				<p>Ötödnapra megpillantotta a budai vár tornyait.</p>
				<p>A menet gyorsan közeledett Buda falaihoz, az ő uralmának, leendő királyságának
                    lakóhelyéhez. Hunyadi László vére volt benne azokban a falakban, hogy nagyon
                    erősek legyenek.</p>
			</div>
			<div type="chapter">
				<head>
                XV.
                </head>
				<p>Az esztergomi kapunál olyan szoros volt a tolongás, hogy a vastag láncokat tartó
                    cölöpök, amelyeket Buda előrelátó tanácsa veretett a fagyos földbe, nem egy
                    helyen kiszakadtak, mintha csak csemetefák lettek volna, s a boldog lelkesedés
                    éljenző orkánja tépte volna ki őket tövestül. Ahogy a menet a kapuhoz
                    közeledett, úgyszólván percenként meg kellett állnia a bevonuló királynak, míg
                    előcsapata utat csinálhatott neki. Így is minduntalan emberek férkőztek hozzá,
                    arcuk a lelkesedés mámorától a részegéhez hasonló. Csizmáját csókolta némelyik
                    és nem bánta, hogy kemény öklök taszigálják vissza.</p>
				<p>A lárma már fülsiketítővé vált, egyikféle hangzsivajtól a másikat nem lehetett
                    hallani. Csak sejteni lehetett, hogy valami ének szól egyszerre a riadalmas
                    éljenzéssel. Mikor végre az előcsapat ketté vált előtte, hirtelen megerősödve
                    zendült meg az énekszó: a kapu előtt ott várt a magyar papság, azok énekeltek.
                    Elül állott a bíboros esztergomi érsek, a vén Szécsi Dénes, a Hunyadi-háznak nem
                    nagyon lelkes barátja, de most már kénytelen-kelletlen alattvalója. Mellette
                    Várdai István, a kalocsai érsek. Mögöttük tizenkét püspök, a királyi prépostok
                    valamennyien, az apátok is mind-mind, s a kisebb rangú papok egész serege.</p>
				<p>A király és a kormányzó leszállottak a lóról, mögöttük hasonlóképpen az egész
                    kíséret.</p>
				<p>A prímás ezüstfeszületet nyújtott a király felé s ő megcsókolta a Jézus testét
                    rajta.</p>
				<p>A kitörő riadalommal megint versenyre kelt a papok felzendülő zsolozsmája. A
                    király ismét lóra ült. Csak néhány lépést tett előre lóháton, ott volt már a
                    kapuban, melynek nyílásában Buda város tanácsa állott. Élén a bíró. Egyet lépett
                    előre és levette kucsmáját. Németül szólalt meg:</p>
				<p>- Felséges király, Buda város tanácsa hódolattal üdvözöl, hogy miután ősi szokás
                    szerint esküvel megígéred szabadságaink és dicső elődeinktől nyert mindenféle
                    előjogaink épségben tartását, a város kulcsait neked ünnepélyesen
                    felajánljuk.</p>
				<p>A város kulcsai azonban nem voltak sehol láthatók. A király felemelte jobb keze
                    két ujját. Németül esküdött.</p>
				<p>- Esküszünk, hogy Buda városának szabadságait tiszteletben fogjuk tartani és
                    azokat semmiben nem korlátozzuk. Isten minket úgy segéljen.</p>
				<p>Ekkor a bíró hátraintett és előkerültek a kulcsok. Díszruhás vártiszt hozta őket
                    piros bársonyvánkoson. A király lenyúlt és megérintette őket. Megint
                    folytathatta útját a rengeteg nép között. A menet egyenesen a főszékesegyházba
                    tartott. Ott ünnepélyes Tedeumot celebrált a prímás. Szemközt a királlyal, az
                    oltár másik oldalán foglalt helyet egyedül Hunyadiné. Az első sorokban az ország
                    nagyjai. Kivéve kettőt: Gara László nádort és Ujlaki Miklós erdélyi vajdát.</p>
				<p>Mise után megint megindult a menet a szűk utcákon át, szűnni nem akaró viharos
                    éljenzés közepette, mígnem odaértek a legbelső övhöz, a várpalota hidas
                    bejáratához. Ahonnan börtönbe hurcolták annakidején, majdnem egy esztendeje, a
                    most királyként visszatérőt.</p>
				<p>Akkor igen könnyen csapódott fel mögötte a híd, most nehezebben nyílt meg. Előbb
                    le kellett kötnie magát az ősi magyar alkotmány mellett. Hajdani elődei
                    koronázáskor tették ezt. De a magyar nemzet most nem rendelkezett Szent István
                    koronájával, hogy azt választottjának fejére tehette volna. A koronát Fridrik
                    őrizte odaát Ausztriában. És Mátyás, az Árpádok óta első nemzeti király, ezzel a
                    bevonulással helyettesítette a koronázást. Leszállt a lóról s a baldachin alá
                    állott.</p>
				<p>Szilágyi Mihály odalépett lovával a várárok szélére, mellette a kürtös. A kürt
                    háromszoros jelet adott. A várkapu mögül egy láthatatlan ember hangja
                    kiáltott:</p>
				<p>- Quis vult intrare?</p>
				<p>Szilágyi visszakiáltott:</p>
				<p>- Mathias, Hungariae electus rex!</p>
				<p>Belülről ismét a hang kiáltott:</p>
				<p>- Megesküszik-e a király az ország ősi törvényeire?</p>
				<p>A mennyezet alatt aranyszövésű, nehéz abrosszal leterített asztalon feszület
                    állott. A feszület mögött a prímás. Az eskümintát a kalocsai érsek olvasta.</p>
				<p>- Nos, Mathias, dei gratia Hungariae rex...</p>
				<p>A király a feszületre tette kezét és megesküdött, hogy Magyarország ősi
                    alkotmányát tiszteletben tartja, törvényeit megtartja és megtartatja. Az eskü
                    utolsó szava elhangzott. Szilágyi Mihály lova hátáról ismét bekiáltott:</p>
				<p>- A király megesküdött. Várnagy, engedelmeskedjél!</p>
				<p>Bentről zeneszó felelt a kiáltásra. A híd lassan ereszkedni kezdett. Mátyás
                    felsóhajtott. A sóhaj ezt jelentette: végre.</p>
				<p>A megnyíló kapuban ott állott Czobor Mihály, a Hunyadi-család közeli rokona, akit
                    Szilágyi mindjárt kormányzósága első napján budai várnaggyá nevezett ki. Mögötte
                    díszruhás őrség, páncélosan, dárdásan, ragyogó szerszámokkal. A zene harsányan
                    szólott. Czobor keményen tisztelgett. A várkápolnában megcsendült a harang,
                    Mátyás király bevonult a budai királyi palotába, Zsigmond király
                    székhelyére.</p>
				<p>A trónteremben biztos, erős lépesekkel indult az emelvény felé, az aranyozott
                    oroszlánlábakon álló magányos trónszékhez. Ahol nem olyan rég még ő álldogált a
                    kamarások és apródok soraiban, ott most díszruhás fiatal leventék álltak feszes
                    tartással, mellökön az ő címerével. S ahol V. László ült, a szép fiú, ott most
                    üres volt a hely.</p>
				<p>Szilágyi Mihály megszólalt:</p>
				<p>- Magyarország zászlós urai, egyháznagyjai és főtiszteinek viselői kérik
                    felségedet, fogadja el hódolatukat.</p>
				<p>Majd kirántotta kardját és elmondta az ősi mondatot:</p>
				<p>- Életünket és vérünket királyunkért!</p>
				<p>A félkörben állók is kardot rántottak, ha kardjuk volt. A főpapok csak úgy
                    ismételték a nagy igét, kardlendítés nélkül.</p>
				<p>- Életünket és vérünket királyunkért!</p>
				<p>Mátyás ülve maradt. Egyenesen nagybátyja szeme közé nézett, úgy felelte:</p>
				<p>- Országunk egyházi és világi nagyjainak hódolatát elfogadjuk.</p>
				<p>Szilágyi Mihály visszatolta kardját hüvelyébe. De mindjárt meglepetten kapta fel
                    tekintetét. Mert a király még egyebet is mondott ezen az előre megállapított,
                    forma szerint való mondaton kívül:</p>
				<p>- Szeretett nagybátyánkat, Szilágyi Mihályt, az ország kormányzói méltóságában
                    királyi hatalmunkkal megerősítjük. Egyébiránt mindnyájokhoz királyi
                    kegyelmünkkel hajlandók maradunk.</p>
				<p>Felállott, biccentett fejével és gyors lépésekkel kisietett a trónteremből. Jól
                    ismerte a járást, magánlakosztálya felé igyekezett.</p>
				<p>Az ajtóknál katonás tisztelgő állásba toppantak a címeres ruhájú, fényes alabárdú
                    királyi ajtónállók.</p>
				<p>Végül benyitott az V. László volt lakosztályába. Ott nagy élénkséget talált,
                    egész sereg szolga rakosgatta a király hazatérő menetével most érkezett
                    személypoggyászt. Kész királyi otthon várta és a sürgő-forgó személyzet között
                    az, aki mindezt eddig is intézte: édesanyja.</p>
				<p>- Miként tetszik? - kérdezte Hunyadiné.</p>
				<p>- Ékes, igazán.</p>
				<p>De éppen csak hogy körülpillantott és udvarias hálával mosolygott. Arcára más
                    volt írva.</p>
				<p>- Mit forgatol fejödben, király?</p>
				<p>- Az mesterségön jár gondolatom, asszonyanyám. Tüstint láttatni fog, értöm-i,
                    vagy se.</p>
				<p>Intett a cselédségnek, hogy a rakosgatást hagyják abba. Azok engedelmesen
                    kisurrantak.</p>
				<p>- Nem értölek, Matykó. Töttél valamit magad fejitül?</p>
				<p>- Töttem, - felelt a király idegesen mosolyogva.</p>
				<p>Az anya figyelmesen ránézett.</p>
				<p>- Mihály bátyádval?</p>
				<p>- Vele.</p>
				<p>- Mingyán alitám. Csak osztán kit mivelsz, csinyján tödd. Nehéz természeti
                    vagyon, fölibe kereködnöd nem lészen gyerekjáték.</p>
				<p>Mátyás nem felelt. Anyja aggodalmasan nézegetett rá, ő pedig untalan az ajtót
                    nézegette, mint a gyerek, aki valami merész csínyjének eredményét lesi. S az
                    ajtón csakugyan belépett Szilágyi Mihály. Még be sem tette maga után, már
                    kiabált:</p>
				<p>- Hallod-i, te fiú, mit erősítgetöl te kormányzó voltomba? Nem szólottunk errül
                    eleve egy árva szót is, noha mend az egész dógot által beszéltük. Minek járatád
                    az szádat, mi?</p>
				<p>A király szelíd és odaadó arcot vágott.</p>
				<p>- Első királyi szavamval szeretött bátyámnak ügyekszöttem kedvire tönni. Baj
                    vót?</p>
				<p>- Baj vót, baj vót, nem az számos, hogy baj vót-i. Azonban éngöm az ország
                    választott vala kormányzóul, mit erősítgetöl? Ha nem erősítöl, akkort nem vagyok
                    tán kormányzó? Semmi szükség erre nem vót. Meg ugyan fura lészen, ha országos
                    dogokba kit előztebb határzottunk vóna, csácsogni kezdöl s egyebet mondsz
                    helyötte.</p>
				<p>Mátyás sértett arccal, duzzogó hangon fordult anyjához:</p>
				<p>- No itt vagyon, asszonyanyám, hát mondja. Én atyafiságos szerelmemöt s hálámat
                    az nagyok előtt mutatom néki, ű meg korhol. Rendjin vagyon, Mihály bátyám. Ha
                    visszaszoktat arrul, hogy szeressem, hát rendjin vagyon.</p>
				<p>Elfordult. Szilágyi Mihály egy darabig hallgatott. Aztán zavartan köhécselt.
                    Végül megjuhászodva morogta:</p>
				<p>- Jó, jó. Nem azér mondám, te oktondi.</p>
				<p>De Mátyás nem felelt neki. Az ablaknál állott háttal és nézett le a Dunára.
                    Szilágyi még várt, aztán odalépett hozzá és vállára ütött.</p>
				<p>- No. Semmi baj.</p>
				<p>- De iza vagyon baj, hogyne vóna, - felelt Mátyás visszafordulva, - mert melly
                    szépen kieszöltem én az okiratot, kiben ez szeretetet s hálát mend az országnak
                    tudtul adom, oszt mastan királyságomnak legelső kedvit elrontja.</p>
				<p>- Okiratot? - kérdezte Szilágyi, nem kellemetlen meglepetéssel.</p>
				<p>- Azt. Gyönyörű okiratot.</p>
				<p>- Adjad ki, mindegy immár, egye fene. Mastan az kancelláriára mék. Hogy mi esött
                    ujság, megnézzem. Ha kedved vagyon, odanézhetöl, tanuljad az országlást.</p>
				<p>Vállára ütött még egyszer, már nevetett. Aztán ment kifelé, az ajtóból
                    visszaszólt még:</p>
				<p>- Nagy bolond ez te fiad, Örzse.</p>
				<p>Hunyadiné nem értett az egészből semmit. Kíváncsian nézett a fiára. Ez pedig,
                    amint becsukódott az ajtó, kiegyenesedett. Egyszerre magasabbnak látszott. Arca
                    is megváltozott. Sok esztendővel idősebb lett hirtelen a duzzogó fiatalember
                    helyett.</p>
				<p>- Nem érti, asszonyanyám? Okiratban adom az országnak, hogy Szilágyi Mihály az
                    hatalmat legfelső fokon az királytul kapta. Kormányzó, de a király akaratábul.
                    Köll, hogy látván lássák ezt. Ű is, az nemzet is.</p>
				<p>Hunyadiné arca ragyogott. Szólhatott volna, de nem szólt. Tett-vett és olykor
                    oldalvást, lopva pillantott a fiára. Hallgatása azt mondta, hogy nem kell sokat
                    beszélni ezzel a fiúval, rá lehet bízni a maga dolgát nyugodtan.</p>
			</div>
			<div type="chapter">
				<head>
                 XVI.
                </head>
				<p>Kalixtus pápa örömében elárasztotta Budát levelekkel. Írt Hunyadinénak,
                    Szilágyinak, a prímásnak, Vitéz Jánosnak és magának a királynak is. Hogy régi
                    hívének és hősének, Hunyadi Jánosnak a fia lett király Magyarországon, annak
                    igen örvendett.</p>
				<p>“Választásod hírére, - írta a pápa a fiatal királynak, - szívünk annyi örömmel
                    telt el, hogy sokáig nem is tudtuk elhatározni, miként írjunk felségednek, minő
                    szavakkal fejezzük ki boldogságunkat, melynek kifejezésére a nyelv elégtelen.
                    Hálát adunk a halhatatlan Istennek, ki bennünket ebben az örömben részesített
                    és téged szent hatalmával arra a királyi polcra emelt, amelyen a veszni kezdő
                    ügyet megsegítheted. Kitűnő tehetségeid már ifjúkorodban mindenkit a legszebb
                    reményekkel töltöttek el, légy most mint király azon, hogy szerencsés
                    országlásod megfeleljen az emberek várakozásának... Meg vagyunk győződve, hogy
                    felmagasztaltatásod a mi áhítatos imádságunk gyümölcse és mintegy mennyei
                    ajándékunk. A Mindenható nemcsak Magyarországnak adta benned az ő kijelölt
                    emberét, hanem az egész keresztény világnak, hogy hazádban a pártoskodás lelkét
                    lecsendesítvén és az országot új fénybe emelvén, egész erővel Mahomet
                    felekezetének kiirtására fordíthasd figyelmedet”.</p>
				<p>Mátyás mélyen elgondolkozott, mikor a pápa leveleit elolvasta. És miután aludt
                    egyet a dologra, másnap felkereste nagybátyját.</p>
				<p>- Nagy kérésöm vóna, Mihály bátyám. Országnak nem is kormányzójához, hanem
                    legnagyobb vitézihöz, ki atyám holtátul immáron az ű nyomdokába lépe.</p>
				<p>Szilágyi arca sugárzott. Roppantul szerette, ha hadi tetteiről volt szó.</p>
				<p>- Mit akarsz, te veszödelmös fickó?</p>
				<p>- Vezért.</p>
				<p>- Mit?</p>
				<p>- Vezért. Atyámnak helyibe. A török ellen mi köll, hogy helyt álljunk,
                    Magyarország. Pápának is kedvire tönnünk szükséges, meg minmagunk bűrirül is szó
                    vagyon. Szultán immár újfent készülődik. Sereg köll az Dunához odale, de olly
                    vezérvel, kivel hogy szégyönt nem vallunk, bizonyos legyen. Én ez vezér nem
                    vagyok, magamat ennek nem esméröm. Atyám az sírban. Hát én aztat gondolám, hogy
                    Mihály bátyám lemegyen Gyulafehérvárra Lackó temetése mián. Ha egyször lent
                    vagyon, szoríjja meg az beste pogányt, legyék Magyarországnak hadvezére, az jó
                    istenre kéröm.</p>
				<p>- S az országlást itt hagynám? Mi lészen nélkülem?</p>
				<p>- Itt vagyon János pispek, jól esmeri az Mihály bátyám véleködésit az dógokrul.
                    Mend az országos ügyekben Mihály bátyám szájaizire teénd. Ha mi dolog vagyon,
                    rendre meghagyándja Mihály bátyám az közönséges direkciót, mink el nem
                    térendünk attul. De ha nem akaródzik mennie, mondjon mást, ki mend Európa előtt
                    Magyarország vezére lehessen.</p>
				<p>Szilágyi Mihály gondolkozott. A kormányzói munkakört igen szerette, a hadvezetés
                    dicsősége azonban éppen úgy csiklandozta. Három álló napig habozott. De végre is
                    meggondolta, hogy a kormányzói hatalmat nem kell senkinek átadnia, a folyó
                    ügyeket majd intézni fogja Vitéz János, az neki nem vetélytársa, míg a
                    hadvezérségbe mást beengednie nem lenne ajánlatos. Mert az a más vagy vereséget
                    szenved, s az a kormányzó bajait szaporítja, vagy győz, s akkor a kormányzó
                    nyakára nőhet. Úgy döntött tehát, hogy leviszi Hunyadi László hamvait Erdélybe,
                    vissza sem jön és hadat vezet a török ellen. Mikor az elhatározó szót kimondta,
                    Mátyás átnyújtott neki egy írást, amelyet titokban előre elkészített volt.</p>
				<p>- Sok lészen költsége Mihály bátyámnak, fogadja jó szüvvel ez kis adományt hálás
                    királyátul.</p>
				<p>Szilágyi Mihály kibontotta az okiratot. Nagy donációs oklevél volt az: Mátyás
                    király, magasztalván a kormányzó örökre felejthetetlen érdemeit, neki az örökös
                    besztercei grófságot adományozza. Tehát Hunyadi Jánosnak magának mágnási
                    rangját. S hozzá Beszterce nagy vagyont jelentő birtokát. És még néhány
                    Hunyadi-birtokot.</p>
				<p>A kormányzóval madarat lehetett volna fogatni. Rohant elmondani feleségének a
                    nagy újságot. Aztán még aznap elkezdte seregét szervezni. Megállapodtak
                    Mátyással, hogy országgyűlést majd csak akkor hívnak össze, ha Szilágyi
                    visszatért, vagy ha ő idejében nem jöhetne vissza, főbenjáró dolgokat ezen az
                    országgyűlésen nem fognak tárgyaltatni. Megállapodtak, hogy a felföldön
                    békétlenkedő Giskrát egyelőre nem bántják, azt majd elintézi a kormányzó, ha
                    visszatér. Akármit mondott a kormányzó, a király és a kancellár engedelmesen
                    bólogattak rá. A nagybácsi nagy lelki nyugalommal készült utazására. Úgy érezte,
                    hogy ő ugyanazt a szerepet játssza Mátyás mellett, amelyet valaha sógora töltött
                    be V. László mellett.</p>
				<p>A készülődések közepette jött a hír, hogy Girzsiket megválasztották cseh
                    királynak. A cseh köznemes is trónra került a magyar után. A cseh-magyar
                    szövetséges viszony mindjárt a koronázásnál megmutatkozott. Girzsik nem
                    tétethette kelyhes főpappal a fejére Szent Vencel koronáját, mert akkor a pápa
                    nem ismerhette volna el királynak. Ezért Magyarországtól kért kölcsön koronázó
                    püspököket. Budáról a váci és győri püspököt küldték Prágába, még pedig azzal az
                    utasítással, hogy előbb eskessék meg Girzsiket: igyekezni fog az összes
                    kelyhesekkel együtt maga is a pápa hűségére térni. Girzsik habozás nélkül
                    megesküdött az ígéretre, amivel édeskeveset kockáztatott. A magyar püspökök meg
                    is koronázták. Őt is, feleségét is. A kis Csunka, Mátyás mennyasszonya,
                    királykisasszony lett.</p>
				<p>A prágai koronázáson Mátyás is képviseltette magát. Két előkelőséggel. Az egyik
                    Rozgonyi Osvát székely ispán volt. A másik nem más, mint Ujlaki Miklós.</p>
				<p>Gara, aki megmaradt nádornak, s Ujlaki, aki megmaradt erdélyi vajdának és horvát
                    bánnak, mindeddig vonakodtak az új királynak hódolni és közjogi állásuk munkája
                    végett Budára jönni. Szilágyi elve az volt, hogy csínján kell bánni velök, majd
                    szép lassan megjuhászkodnak. Több levelet írtak nekik, de egyik sem válaszolt.
                    A második, harmadik levélben már felvetették a kérdést, hogy vajon nem személyök
                    biztonságát féltik-e a nádor és a vajda. Mert ha igen, minden elképzelhető
                    biztosítékot megkaphatnak, csak békéljenek meg végre és jöjjenek Budára. Nem
                    feleltek. Miután most bizonyos volt, hogy Ujlaki ott lesz a sógora prágai
                    koronázásán, levelet írtak neki, hogy képviselje ott a magyar királyt. Ujlaki
                    nem felelt. A visszatérő püspökök és Rozgonyi elmondták, hogy Ujlaki uram
                    ugyancsak díszelgett odakint a király helyetteseként és nagyon pompázott a
                    szövetséges fejedelemnek járó tiszteletadások közepette. Igen hiú ember volt s
                    ennek a kísértésnek nem tudott ellentállni. De makacs és kérlelhetetlen is volt
                    s a budai levelekre még mindig nem felelt.</p>
				<p>Ennek a két nagy ellenségnek a dolgában is hagyakozott Szilágyi, mielőtt útnak
                    indult: hagyni kell őket duzzogni, nem kell ellenséges lépést tenni ellenök.
                    Majd megszelídülnek, s akkor minden jó lesz.</p>
				<p>Alig múlt el öt hete, hogy Mátyás király és Szilágyi Mihály kormányzó bevonultak
                    Budára, a király máris egyedül maradt. A lefejezett testvér földi maradványait
                    nagy gyászszertartás közepette kiásatták a kápolna földjéből. Drága koporsóba
                    rakták, aztán ünnepélyes egyházi pompával a város határáig kísérték az Erdélybe
                    induló koporsót. A határnál a király búcsút vett nagybátyjától és visszafordult.
                    Megsarkantyúzta lovát. Sietett vissza a várba. Hatalmasat, megkönnyebbültet
                    lélegzett: indult uralkodni. Március huszadika van, - gondolta magában, - ezen a
                    napon kezdődik végre igazi királysága.</p>
				<p>- János pispek, - mondta a kancellárnak, akit már nem bácsizott többé, -
                    számolhatok rád?</p>
				<p>- Felségedé vagyok testestül-lelkestül.</p>
				<p>- Jól vagyon. Kezdjük. Előbb Giskra. Azután az korona mián Fridrik. Azután
                    Garáék. Azután az országgyűlés. Azután az többi dolog, valamennyi.</p>
				<p>Szilágyi Mihály összes vezérelvei öt perc alatt nem voltak sehol. Mátyásnak
                    mindenről megvolt a maga saját felfogása, amelyet eddig nem fejtett ki, mert
                    fölöslegesnek vélte hosszadalmas és céltalan vitákat folytatni nagybátyjával.
                    Az konok ember volt és indulatos. És ha eszesnek lehetett is nevezni, okosnak
                    nem, mert inkább a helytelent választotta, ha helytelennek tudta is, csakhogy
                    másnak igaza ne legyen. De Vitéz János más ember volt. Rendkívül éles eszű,
                    művelt, világlátott, nyugodt, meggyőzhető. Most szolgálta a negyedik királyt,
                    még Albert alatt kezdte a szolgálatot, aprólékosan ismerte a diplomácia és a
                    belső politika minden csínját-bínját. Király és tanácsosa egymásra találtak.</p>
				<p>Giskra volt az első. A cseh nagyúr, akinek követei még Sztrasznicban aláírták az
                    egyességet, most fütyölt erre az egyességre és kijelentette, hogy ezt emberei
                    felhatalmazás nélkül kötötték. Tovább csinálta, amit addig csinált: bitorolta az
                    egész felföldet, hatalmában tartotta a szepesi várakat, adókat vetett ki,
                    koronként még külön is megzsarolta a lakosságot, alvezéreit és azok fosztogató,
                    gyújtogató rablócsapatait szabadon engedte garázdálkodni, valóságos
                    fejedelemként uralkodott és a Budáról érkező királyi leveleket olvasatlanul
                    dobta el.</p>
				<p>Mátyás ezt nem akarta tovább tűrni. Nagybátyja azt szerette volna, ha a
                    leszámolást addig lehet odázni, míg ő maga vezet sereget a felföldre. De ő nem
                    várt. Valósággal toporzékolt benne a vágy, hogy önmaga királyi erejét azonnal
                    megmutassa. Giskra éppen nem is volt otthon, elkalandozott külföldre, hogy
                    zsoldosaival hasznot húzzon a német lovagrend s a lengyelek közt támadt
                    csetepatéból. Most kellett várain és otthonmaradt emberein rajtaütni. Szilágyi
                    menete, amely az esztergomi rév felé haladt, talán még odalátszott volna a
                    várba, ha lenéznek; ők már a felföldi hadjárat szervezéséről tanácskoztak. Már
                    ki volt jelölve a büntetősereg vezére: Rozgonyi Sebestyén, a főlovászmester.
                    Már elhatározták, hogy Girzsiktől kérnek segédcsapatokat, hadd menjenek a
                    Giskra-népre a cseh zsoldosok északról, mialatt Rozgonyi katonái délről ütnek
                    rájok.</p>
				<p>Aztán rátértek a szent korona dolgára. Szilágyi ezt is maga akarta intézni.
                    Mátyás nem várt. Követséget szándékozott küldeni Fridrik német-római császárhoz,
                    adja ki a koronát, amelyet jogtalanul tart magánál.</p>
				<p>Gara és Ujlaki dolgában is külön álláspontja volt Mátyásnak. Ő úgy ítélte, hogy
                    ennek a két ősi ellenségnek megbékülésére nem számíthat. Ha pedig nem számíthat,
                    akkor nem szabad a királyi tekintélyt minden untalan megsértetni velök, hanem le
                    kell számolni. Lehetetlen, hogy olyan nádora és horvát bánja legyen az
                    országnak, akik a törvényesen választott királyt egyszerűen nem veszik
                    tudomásul és leveleit úgy hagyják válaszolatlanul, mint az utcán lépkedő gazdag
                    és dölyfös polgár, aki nem felel a kéregető köszöntésére. Fel kell őket
                    szólítani még egyszer és utoljára, a kemény király hangján, hogy azonnal
                    jelentkezzenek kötelességeik teljesítésére. Ha nem jelentkeznek, akkor semmi
                    teketória: el velök.</p>
				<p>El kell csapatni őket az országgyűléssel, amely szintén nem halogatható és
                    szintén nem a Szilágyi elképzelése szerint fog lefolyni.</p>
				<p>Attól a pillanattól kezdve, hogy Szilágyi Mihály kitette a lábát Budáról, a
                    király és kancellárja éppen csak hogy evésre és alvásra hagytak időt magoknak,
                    különben hatalmas lendülettel dolgoztak. Az eltelt öt hét arra volt jó a
                    királynak, hogy számba vegye, milyen állapotban kapta kézbe az országot. És meg
                    kellett vallania magának, hogy Magyarország, ahogy a kezébe adták, felfordult,
                    lerongyolt, elzüllött, minden oldalról életveszedelmesen fenyegetett ország.
                    Északon Giskra bitorolta a felföld jórészét, nyugatra Fridrik állott lesben,
                    délnyugaton a forrongó és zavargó Szerbia volt a kellemetlen szomszéd, délen
                    részint a velencei köztársaság nyúlt a dalmata partok után, részint a török
                    szörnyű hatalma fenyegetett, keleten a moldvai és havasalföldi ellenséges
                    indulattal kellett farkasszemet nézni. A jogszolgáltatás teljesen elkorhadt, a
                    bíróságok négy esztendeje nem működtek. A királyi jövedelmek Hunyadi halála óta
                    megcsappantak és szétfolytak, a katonaság csekély volt és fegyelmezetlen, a
                    jobbágyság, amelyet cseh rablók, átvonuló idegen keresztesek és saját
                    földesuraik facsartak és sanyargattak, sok helyütt lázadozott. Az ország két
                    leghatalmasabb főura nyíltan vonakodott a királyt tudomásul venni. S mindezeken
                    felül a királyi hatalomnak nem volt pénze. Életében először anyagi gondok
                    szakadtak Mátyásra. A legendás magánvagyon is megakadt. A roppant
                    Hunyadi-földeket súlyosan kizsarolták az utóbbi esztendők. Teméntelen pénz
                    kellett azokra a zsoldosokra, amelyeket a család maga tartott fegyverben hol a
                    török, hol az Ulrik-párt, hol a lázadozó szászok ellen. Most aztán a
                    Girzsik-féle váltságdíj, a rossz termés, a kínzó drágaság megadta a
                    kegyelemdöfést a nagy vagyon mozgékonyságának. Kincsesládái üresen állottak.
                    Mátyás dúsgazdag fiatalember volt, nábobi kincseinek nagy híre járt egész
                    Európában, de pénze nem volt semmi. Pedig éppen most rengeteg pénzre lett volna
                    szüksége.</p>
				<p>Ők tehát ketten dolgoztak rogyásig. Egy tizennyolc éves fiatalember tanakodott
                    naphosszat egy ötvenéves főpappal. A munka égett a kezök alatt. Ment a levél
                    Girzsikhez, hogy Giskra ellen adjon kölcsön ötszáz lovast. Ment a levél
                    Fridrikhez, hogy készüljön a török ellen szükséges segítségre, mert a török már
                    mozog. Ment a levél a nádornak, hogy vagy jelenjék meg azonnal a király színe
                    előtt, vagy magára vessen azért, ami következik. Mentek a rendekhez az
                    országgyűlési meghívók. Ment a parancs Bártfának, hogy Giskra ellen teljes
                    erejével segítse Rozgonyi Sebestyént.</p>
				<p>Éjszakai órán a kápolnába mentek, király és kancellár. Mélységes csend ült a
                    folyosókon a sötét várpalotában, csak itt-ott csörrent meg a vért és koppant a
                    földhöz a tisztelgő alabárd, ha őr mellett mentek el. A kápolnában világot
                    gyújtottak és letérdeltek az oltár elé imádkozni. A király legelső hadjáratának
                    sikeréért. Soká és buzgón imádkoztak, ki-ki magában, hangtalanul. Aztán
                    elbúcsúztak, hogy pár órát aludjanak és másnap reggel újra kezdjék a munkát.</p>
				<p>Jöttek a hírek nemsokára: Gálszécset elfoglalták, majd sor került a döntő
                    csatára. Giskra két alvezére Sárospatak mellett várta a fősereggel a támadást.
                    Az ütközet hosszú és véres volt, a magyarok győztek. Mátyás megverte Giskrát. Ő
                    verte meg, nem a kormányzó.</p>
				<p>Mire ezek az izgalmas napok leteltek, éppen elérkezett az országgyűlés ideje. A
                    rendek már érkezgettek az ország minden tájáról. Hol ennek, hol annak a nemesnek
                    jöttét jelentették a kancellárián. S egy reggelen, a kancellár érdekes hírrel
                    jött.</p>
				<p>- Nagy újság vagyon, felség, Ujlaki megjöve.</p>
				<p>- Micsoda?</p>
				<p>- Miként mondom: Ujlaki tennap este óta Budán vagyon. Hogy viszontag nádor nem
                    jövend, immáron azt is tudom, így monda Ujlaki valakinek.</p>
				<p>Ezekben a napokban Mátyás és Vitéz János alig aludtak valamit. Állandó
                    tanácskozásokat folytattak a Hunyadi-ház főembereivel, püspökökkel, közjogi
                    méltóságokkal. Az országgyűlés törvényjavaslatait kellett előkészíteni. A
                    hitlevél megmondta, hogy mit nem szabad a királynak. Most az első országgyűlés
                    volt kimondandó, hogy viszont mit szabad a királynak. Tárnokmestertől kezdve
                    főlovászmesterig minden hű ember véget nem érő vitákban mondta meg a véleményét
                    arról, hogy mit kell kérni az országgyűléstől, mit lehet kérni és mit nem
                    tanácsos kérni.</p>
				<p>Az országgyűlés kitűzött határnapja előtti estén csak úgy nyüzsgött a sokaság a
                    budai utcákon. Aki csak nem volt ágyban fekvő beteg, az mind feljött Budára
                    királyt látni. A nádor kivételével. Az tovább dacolt a királlyal simontornyai
                    várában. Ujlaki Budán volt, de nem jelent meg a király előtt, tüntetvén azzal,
                    hogy a hagyományos hódolást elmulasztja. Mátyás most már tisztában volt vele,
                    hogy mit fog tenni. Késő este magához hivatta Guti Ország Mihályt, a
                    főajtónállót. Nála volt Vitéz János is, mikor fogadta.</p>
				<p>- Valami baj vagyon, felség? - kérdezte a régi, hű ember.</p>
				<p>- Nincs. Csak tudakolni kévánnánk, akarsz-e nádorispánunk lenni?</p>
				<p>A főajtónálló elpirult és visszahőkölt a hirtelen boldogságtól.</p>
				<p>- De... de hát Gara?</p>
				<p>- Garát elcsapjuk, miként rossz cselédet szokás. Akarsz, nem akarsz?</p>
				<p>- Akarok, - rebegte a zászlósúr és szeme nedves lett az örömtől.</p>
				<p>- Jól vagyon. Többirül beszélj János pispekvel. Mi alunni megyünk.</p>
				<p>És másnap Mátyás király megnyitotta az első országgyűlést. Hagyományos pompával
                    vonult be, pazar díszruhát viselt, gyémántos, rubintos kardja falvakat megért.
                    Fején vékony aranykorona, amely Szent Istvánéhoz szándékosan nem hasonlított.
                    Gyors léptekkel hágott fel a díszes emelvényre. Fergeteges éljenzés és dobogás
                    fogadta, ő szembe nézett az élénk színekben pompázó sokasággal. Szembe nézett a
                    magyar nemzettel. Pillantása Ujlakira esett, aki összeszorított szájjal, dacos
                    némasággal, sápadtan állott a tomboló éljenzők között. De nézése elfutott
                    felette. Aztán rákezdte a hagyományos latin mondatot:</p>
				<p>- Magyarországunk itt egybegyűlt zászlósurainak és rendeinek királyi
                    üdvözletünket...</p>
				<p>Nem folytathatta, mert az éljenzés és dobogás nem hagyta beszélni. A nemzet nem
                    tudott betelni a fiatal nemzeti király ünneplésével. Tovább harsogott és zúgott
                    a terem, sőt a vihar még erősbödött. Ő várt türelmesen, de odasúgott Vitéz
                    Jánosnak, aki mellette állott, hogy a trónbeszéd szövegét nyújtsa neki:</p>
				<p>- Tyű be mérges lészen Mihály bátyám az nándori várában...</p>
				<p>A nagy lármában ezt csak Vitéz János hallotta. És sietett elnyomni a kísértő
                    mosolygást.</p>
			</div>
			<div type="chapter">
				<head>
                 XVII.
                </head>
				<p>Az országgyűlés tizenkét napig tanácskozott. A nádort megfosztották állásától és
                    egyetlen hang nem emelkedett mellette. Guti Ország Mihály elfogadta a nádori
                    széket. Ujlaki erre azonnal elutazott Budáról. Felháborodva hangoztatta, hogy ő
                    a zászlósurak rangsorában előbb állott, mint Ország, tehát a nádori méltóság, ha
                    már Garát letették, neki járt volna.</p>
				<p>- Királynak megmondjátok, hogy ezt megkeserüli!</p>
				<p>A királynak megmondták a fenyegetést. Ő csak vállát vonta és nevetett. Igen jó
                    kedve volt, az országgyűlés kitűnően sikerült. Egyetlen egy terve nem sikerült:
                    szeretett volna a rendekkel egy kis rendkívüli adót megszavaztatni. De már a
                    puszta kísérlet is olyan heves ellenállást keltett, hogy jobbnak látta egyelőre
                    nem erőszakolni a dolgot. És most már csak azt várta, mikor és hogyan fog
                    felhorkanni Szilágyi Mihály.</p>
				<p>Először kerülő úton hallott róla, mégpedig édesanyjától. Hunyadi Jánosné nem
                    akart a királyi palotában lakni. Csak a legelső napokat töltötte a fia mellett,
                    míg annak magánlakosztályát, konyháját és közvetlen személyzetét rendben tudta.
                    Akkor vidékre költözött, bár nem messzire, csak a főváros közelébe, Óbudára.
                    Volt itt egy nagy majorja, abban tetszetős és kellemes udvarház. Mátyás
                    udvariasan kérlelte ugyan, hogy foglaljon magának lakosztályt a várpalotában,
                    de az özvegy csak fejét ingatta.</p>
				<p>- Nem, fiam, maradj magad ura. Hogy még gyermek vagy, mondanák, kit dajkálni
                    kell, ha mellettöd maradnék.</p>
				<p>A király nem is marasztotta tovább. Nagyon is egyetértett anyja érvével, meg
                    aztán ismerte anyja természetét: az nem érzi jól magát, ha nem uralkodhatik. Az
                    óbudai udvarházban ezt korlátlanul teheti, Budán sok minden tekintet zavarná
                    szabadságát. Így történt, hogy Hunyadi Jánosné külön otthont alapított magának.
                    A király, ahányszor szerét ejthette, kikocsizott hozzá, hogy megnézze
                    virágoskertje és baromfiudvara fejlődését.</p>
				<p>A délvidékről jövő hírhozók egyre sűrűbben emlegették, hogy Szilágyi Mihály
                    meghallotta az országgyűlés lefolyását és tombol haragjában. Igen mosdatlan
                    szavakkal becsméreli a királyt, lázadással fenyegetődzik és egyelőre ingadozik,
                    hogy otthagyjon-e csapot-papot Nándorfehérvárott és menjen Budára botrányt
                    csinálni, vagy éppenséggel ott maradjon és tagadja meg öccsét. A sokféle
                    mendemonda között nem lehetett eligazodni. Mátyás úgy határozott, hogy ezeket a
                    híreket elereszti füle mellett és megvárja, míg nagybátyja megszólal.</p>
				<p>Az szólt, de nem neki. Egy szép napon az a meghökkentő hír jött, hogy Szilágyi
                    Mihály felkerekedett, elment Tolnába, ott felkereste simontornyai várkastélyában
                    az elcsapott nádort, odahivatták ugyanakkor Ujlaki Miklóst is, és hárman
                    szövetséget kötöttek. A király ellen.</p>
				<p>Július huszonhatodikán kötötték az egyességet Garánál és július harmincadikán már
                    részletesen ismerte Mátyás a kötés tartalmát.</p>
				<p>Elhatározta, hogy azonnal nem határoz, megvárja, míg tisztán gondolkozik a
                    kérdésről. Aludni fog rá egyet, az ilyenkor nagyon ajánlatos. Vitéz is aludt rá
                    egyet. S másnap azt határozták, hogy mindenekelőtt megpróbáljak a békés utat.
                    Vitéz, mint Mátyás bizalmas követe, lemegy Nándorfehérvárra, ott lelkére beszél
                    a kormányzónak és elébe tárja, milyen végzetes dologba ment bele. Ha
                    lecsillapodik, talán meg lehet kísérelni valami módot, hogy a szerződés alól
                    mentesítse magát. Ha másként nem, a pápa közbelépésével.</p>
				<p>A püspök azonnal indult Nándorfehérvárra.</p>
				<p>Szilágyi igen nyersen fogadta és szóba sem akart állni vele, felszólította tehát
                    a kormányzót, hogy találkozzék személyesen a királlyal, aki bizonyos
                    félreértéseket akar eloszlatni és bizonyos dolgokért rokoni szeretettel
                    elnézését akarja kérni. Szilágyi azonnal felkerekedett. Együtt jöttek Budának.
                    Augusztus nyolcadikán Vitéz már jelentkezett a királynál. Beszámoló helyett
                    lemutatott a pesti síkra. Ott valami nyüzsgő sokaságot lehetett látni a falakon
                    kívüli zónán, amely sátrakat vert.</p>
				<p>- Az ottan kormányzó uram, nem más.</p>
				<p>Mátyás kikérdezte a püspököt, de az többet nem igen tudott mondani. Legfeljebb,
                    amit kézen-közön hallott Nándorfehérvárott: milyen válogatott káromkodásba fűzte
                    a kormányzó a király nevét egész nyilvánosan, az egész várnép füle
                    hallatára.</p>
				<p>- Siess asszonyanyámhoz, János, tüstént jöjjön ide. Ki zászlósúr Budán vagyon,
                    mend jöjjön az is. Egy-kettő.</p>
				<p>A püspök megcsóválta a fejét.</p>
				<p>- Nem jó lészen, felség, íme öszverogyok az testi próbáltatástul. Inkább alusznom
                    parancsolja felséged, mert bölcs dolog vóna pihentetnünk agyamot, kire szükségöd
                    eshetik meg.</p>
				<p>- Ó szegény János, jól vagyon, nem kínozlak. Mit kérsz jutalmul?</p>
				<p>János püspökön látszott, hogy a jutalomra számított már, és régen tudja, mit fog
                    kérni.</p>
				<p>- Vögyük ide az kancelláriára említettem öcsémet, Janus Pannoniust. Nem bánja meg
                    felségöd, fogadom.</p>
			</div>
			<div type="chapter">
				<head>
                   XVIII.
                </head>
				<p>Három álló napig tárgyaltak. Mátyás terve készen volt, de nagyon óvatosan vitte
                    keresztül. Végül Szilágyi Mihály maga vetette fel azt az ötletet, amelyről nem
                    vette észre, hogy fortélyos öccse rágta a szájába: lemond a kormányzói állásról,
                    megtartja a vezérséget és az összes királyi várak legfelsőbb felügyeletét,
                    Mátyás írást ad neki a vád elejtéséről, megerősíti a besztercei grófságban és a
                    Hunyadi-vagyon újabb részét neki adományozza. A Garáékkal kötött szerződést
                    semmisnek tekintik, az egyházi átok kérdését Mátyás magára vállalja: majd
                    elintézi Carvajol pápai követtel.</p>
				<p>A békesség teljesen helyreállott király és nagybátyja között. Egyetlen ürömcsöpp
                    vegyült Szilágyi megkönnyebbedett kedélyhangulatába: hogy Vitéz János kancellár
                    marad. Mert Vitéz Jánosban látta az okát annak, hogy a király őt nélkülözni
                    tudja. Gyűlölte a püspököt.</p>
				<p>Mátyás nagy dologban törte a fejét. Mikor hadakoznia kellett, kedvetlenül
                    tapasztalta, hogy még egy kicsiny seregrész hadba szólítása is lassú és
                    nehézkes. Ez az állapot nem sok jóval biztatott, ha arra gondolt, hogy a
                    félelmetes nagyságú török katonatenger erejével kell rövidesen szembeszállnia.
                    Olyan haderőre lett volna szüksége, amely bármikor harcba dobható. A törvény
                    azonban bizonyos időn túl nem kötelezte a katonáskodó nemeseket, hogy fegyverben
                    maradjanak. S az ország határán túl sem. Ezt kellett valahogy kiigazíttatnia az
                    országgyűléssel. Ha olyan törvényt tud hozatni, amely szerint a bevonultak
                    kötelesek a hadi veszedelem fennálltáig fegyverben maradni, kötelesek továbbá a
                    határokon túl is szolgálni - akkor nyert ügye van.</p>
				<p>Augusztus huszonnegyedikén éjszaka, legmélyebb álmából költötték fel a királyt.
                    Szigorúan meghagyta volt, hogy ha a déli végekről török megmozdulást jelentenek,
                    azonnal költsék fel. A hírhozó mindössze két szót hozott:</p>
				<p>- Galambóc elesett.</p>
				<p>Ez a török háború kitörését jelentette. Galambóc fontos stratégiai pont volt,
                    eleget hallotta emlegetni gyerekkorában.</p>
				<p>Egy óra múlva együtt ült a tanács. A tanácskozás folyt reggelig. Akkor a király
                    végigmosta magát fagyos vízzel, átöltözött és nemsokára már nyeregben ült.
                    Mellette Szilágyi. Gyors ügetéssel igyekezett kifelé a várból. Még otthon
                    feltette magában, hogy a személyes haditettekből nem kér részt. Kockázatosnak
                    tartotta, hogy féléves király korában kitegye magát valami döntő kudarcnak,
                    amely a harcmezőben mindig bekövetkezhetik. Magára kényszerítette tehát az okos
                    türtőztetést. Legyen csak Szilágyi a csaták hőse, neki elég dolga lesz az
                    országgyűlés megpuhításával. Nem tudni, mi nagyobb győzelem: megverni egy török
                    sereget, vagy meggyőzni egy sok évszázados hagyományain konokul őrködő magyar
                    országgyűlés urait.</p>
				<p>Vonulásának már első napján alkonyatkor hírhozó érte utol, akit Budáról
                    szalasztottak utána: a pápa meghalt. Ez a hír meghökkentette. Kalixtus pápa nagy
                    híve volt neki, akire mindig számíthatott. S hogy a bíboros kollégium kit fog
                    most felmagasztalni, attól nagyon sok függött. Volt a jelöltek közt egy, aki
                    Magyarország szempontjából nem sok jót ígért, Enea Silvio Piccolomini, aki az
                    utóbbi években Fridrikkel benső barátságot tartott fenn. Gyors emelkedését
                    főként Fridrik párfogásának köszönhette. Ha megkapja a tiarát, a török elleni
                    keresztes hadjárattal édeskeveset fog vesződni, ezzel Magyarország nemzetközi
                    súlya nagyot esik, Fridrik pedig egyszerre rendkívüli súlyt kap a külügyekben. E
                    naptól kezdve Mátyás esti imájába belefoglalta a pápaválasztást. Kapisztrán
                    közbenjárásáért könyörgött, hogy Isten világosítsa meg a bíborosok elméjét és ne
                    engedje, hogy ezt az embert felmagasztalják a keresztény világ urává.</p>
				<p>De nem jól imádkozott. Mikor a hetedik napon Szegedre érkezett, ott már várta a
                    hír, hogy Piccolomini bíborost választották pápává, aki a II. Pius nevet vette
                    fel, mikor a trónt elfoglalta.</p>
				<p>Mátyás komor hangulatban kezdett neki a szegedi munkának. Mivel Fridrik minden
                    jel szerint szívósan melengette a magyar korona iránt való reményeit, fel
                    lehetett tenni még azt is, hogy az ő befolyására az új pápa nem fogja I. Mátyást
                    magyar királynak elismerni, amiből beláthatatlan bonyodalmak
                    következhetnek.</p>
				<p>Más hírt is kapott, amely türelmét próbára tette. A szilaj és nyughatatlan
                    Szilágyi megint bajt csinált. Kitűnt, hogy alig vált ketté Buda alatt a magyar
                    sereg, Szilágyi hírt kapott Erdélyből, hogy Beszterce fellázadt. Ő egy
                    szempillantás alatt irányt változtatott és a török helyett Beszterce felé vette
                    útját haragjában. Erőltetett meneteléssel ott termett, mint a fergeteg,
                    felgyújtotta a várost, kegyetlen rémuralmat teremtett, de olyat, hogy ettől
                    Nagyszeben szászai fellázadtak a magyar uralom ellen, sőt egész Erdély
                    mozgolódni kezdett.</p>
				<p>Ez a hír újabb úton érte a királyt: átment Nándorfehérvárra.</p>
				<p>Erdély lázadásának hírére nagyon felindult. Erőteljes levelet írt Szilágyinak.
                    Rideg hangon korholta erdélyi viselt dolgaiért és ráparancsolt, hogy azonnal
                    jöjjön Nándorfehérvárra, igazolni magát. Heves haragját csillapította a pápa
                    levele. A keltezésből látszott, hogy II. Pius trónra léptének már másnapján
                    sietett levelet írni a magyar királynak. A levél klasszikus latinságú
                    mondataiban nyoma sem volt Fridrik befolyásának. A szent atya ünnepélyesen
                    elismerte Mátyást a magyarok királyának, biztosította különös jóindulatáról és
                    segítségéről. A királynak nagy kő esett le a szívéről. És megenyhülve, most már
                    a bocsánat készségével várta nagybátyját.</p>
				<p>A várakozás ideje sem telt tétlenül. Nagy dologra határozta el magát. Mátyás
                    önhatalmúan adót vetett ki Magyarországra. A főurak és köznemesek aranybullás
                    Magyarországára. Legyen, ami lesz. Ha győz, a győzelem igazolni fogja az adót.
                    Ha nem győz, akkor egy bajjal több, vagy kevesebb, az már mindegy. Valamikor
                    egyszer Vitéz János mondta neki egyik hosszú éjszakai tanácskozásuk alkalmával,
                    hogy a királyok igazi tehetsége a szerencse. Ez a tetszetős mondat mélyen
                    belevésődött emlékezetébe és gyakran eszébe jutott. Most is a szerencsétől
                    várta, hogy segítse céljaiban.</p>
				<p>S az, mintha megrendelésre jött volna, meg is mutatkozott. Érdekes látogató
                    érkezett Nándorfehérvárra: a bosnyák király, Tamás.</p>
				<p>Mátyás kisgyerek kora óta sokat hallotta emlegetni ezt a királyt, aki apjának
                    szövetségese, Ulrik grófnak és Gyorgye királynak pedig esküdt ellensége volt.
                    Most a Brankovics-család belső viszálykodása jó alkalmul szolgált neki, hogy
                    Gyorgye országát, akivel annyi baja volt, megkaparítsa. Mátyás tudta, hogy ehhez
                    jön Tamás király segítséget kérni tőle.</p>
				<p>Tamás király tehát hosszasan magyarázta, hogy az Osztoja-dinasztia mindig milyen
                    baráti hűséggel viseltetett néhai Hunyadi János iránt. Majd kifejtette, milyen
                    fontos érdeke Magyarországnak, hogy a közéje s a török közé ékelt Szerbiában
                    rendezett, állami élet fejlődjék.</p>
				<p>Mátyás így válaszolt:</p>
				<p>- Ha elismered Boszniát magyar birtoknak és velem megerősítteted magad bosnyák
                    királyságodban is, akkor jótállok róla, hogy a szerb koronát megkapod. Különben
                    nem. Válaszolj egyszerűen, igennel vagy nemmel.</p>
				<p>- Igen, - felelte Osztoja Tamás.</p>
				<p>Meg is csinálták az írást. S amikor Tamás király eltávozott, Mátyás térképet
                    tétetett maga elé. És azon a lúdtoll jó vastag vonásával hozzáhúzta Magyarország
                    területéhez Szerbiát és Boszniát. Sokáig nézte a térképet. Nyugatra kalandozott
                    tekintetével, az ausztriai hercegséget nézte, Karinthiát és Krajnát. Fridrikre
                    gondolt, aki a magyar szent koronát hatalmában tartja és vonakodik kiadni.</p>
				<p>Hogy a bosnyák király elismerte a magyar állam hűbéri uraságát, ennek híre
                    gyorsan elterjedt. A fiatal király még egy féléve is alig ült a trónon és máris
                    két olyan sikert mutathatott fel, mint a Giskra megfékezését, ami az egész
                    felvidék szegény lakosságát lidércnyomás alól szabadította fel, s most Bosznia
                    meghódolását. Mátyás nagyon jól érezte magát. Érezte, hogy az az erős várakozás,
                    amely a királyválasztás lángszerűen felcsapó lelkesedését követte, mély és
                    szilárd népszerűséggé kezd változni. Ha csak az adó-rendelet most egyszerre fel
                    nem borítja az egész népszerűséget országszerte.</p>
				<p>Szilágyi végre megjött, de jöttét az a hír előzte meg, hogy öccsének nyers levele
                    rettenetesen felbőszítette. Azonnal érintkezést keresett Garával és Ujlakival és
                    hosszasan tárgyalt velök. Hogy mit, azt nem lehetett tudni.</p>
				<p>Mikor öccsének bejelentették, olyan erővel lökte félre a kamarást, hogy az
                    nekiesett az ajtófélnek.</p>
				<p>Mátyás feltette magában, hogy nyugalmát mindenáron meg fogja őrizni. Felemelte az
                    asztalán heverő csengőt és megrázta. A belépő kamaráshoz így szólt:</p>
				<p>- Két alabárdos álljon a gróf mellé jobbrul-balrul. Támogassák, ha indulatában
                    eszméletit vesztené.</p>
				<p>Szilágyi mélyet, kínzottat nyögött és kirántotta kardját. Már a levegőbe lendült
                    a vágás. De a két alabárdos azonnal karon ragadta, ő vak dühvel dulakodni
                    kezdett. Kardja csörömpölve esett a földre, lába a hüvelyben botladozott. A
                    lármára még két alabárdos rontott be. Négyen megfékezték a dühöngő embert.
                    Mátyás nem szólt, várta, míg a hirtelenül benne is feltámadt indulat
                    lecsillapodik. Aztán színtelen hanghordozással, nyomaték nélkül, mint aki
                    szöveget olvas fel, ezt mondta:</p>
				<p>- Szilágyi Mihályt, Beszterce örökös grófját, ki az királyt fegyverrel
                    megtámadnia vetemödött, fejvesztésre és jószágainak vesztésére ítéljük. A
                    nyakazás napját írásba fogjuk tönni. Vasat rá. Vigyétek.</p>
				<p>Aztán leült és mint aki ezzel az üggyel nem akar többet foglalkozni, keresgélni
                    kezdett az asztalán felhalmozott írások között.</p>
				<p>- Ki várakozik?</p>
				<p>- Fioravante uram, az bolognai építőmester.</p>
				<p>- Béjöhet.</p>
				<p>Nyílt az ajtó és belépett egy olasz ember, borotvált arcú, aki kurta bársonyzekét
                    hordott. Hóna alatt vaskos mappa. A király olaszra fordította a szót.</p>
				<p>- Jártál Budán, ser Fioravante?</p>
				<p>- Jártam, felség. Onnan küldöttek ide.</p>
				<p>- Helyes. A várpalotát alaposan megnézted?</p>
				<p>- Igenis.</p>
				<p>- És beszéltél udvarmester urammal?</p>
				<p>- Igenis, felség, ő már elmondta, miről kell terveket csinálnom. De előbb
                    felséged parancsát fogom hallani. Felséged engedelmével vázlatokat csináltam a
                    várpalota alaprajzáról s az egyes emeletek beosztásáról, így könnyebb
                    beszélni.</p>
				<p>- Helyes. Mutasd őket.</p>
				<p>Az építész kinyitotta a mappát és odatette a király elé.</p>
				<p>A király figyelmesen hallgatta. A magyarázatot ujjaikkal kísérték a vázlatokon. A
                    jelentés minduntalan félbeszakadt, mert Mátyás a legkisebb részleteket is tudni
                    akarta. Sok mindenre emlékezett az építészeti mesterségből, mert Vajdahunyadon
                    apja szüntelenül építtetett volt, ott a vár valamelyik szárnyán mindig
                    dolgoztak. Fioravante pedig kapott rajta, hogy művészetéről olyan valakinek
                    magyarázhat, akit ez érdekel. Az meg éppen különös boldogságára szolgált, hogy
                    ez az előkelő rendelő nem fázott a modern építészeti stílustól és nem igyekezett
                    mindenben a maradi gótikához ragaszkodni. Már egy jó félórája beszélgettek,
                    mikor belépett a kamarás és a nunciust jelentette. Mátyás azonnal felállott.</p>
				<p>- Most elengedlek, ser Fioravante. Holnap ugyanebben az időben várlak.
                    Folytatjuk. Úgy látom, meg fogjuk érteni egymást.</p>
				<p>Az építész sietve összenyalábolta rajzait és kihátrált. A következő pillanatban
                    már ott volt Carvajal bíboros, az elegáns spanyol főpap. Mátyás helyet mutatott
                    neki. A társalgás latinra fordult.</p>
				<p>- Azért kérettem eminenciádat, mert jó üzletet tudok kínálni.</p>
				<p>- Arra igen kíváncsi vagyok.</p>
				<p>- Kezdjük azon, hogy nagybátyámat, Szilágyi Mihály grófot, aki ma ideérkezett ad
                    audiendum verbum regium, az imént halálra ítéltem.</p>
				<p>A nuncius felugrott.</p>
				<p>- Felség... ez lehetetlen...</p>
				<p>- De igen, - nevetett Mátyás - halálra ítéltem. Fejének és jószágainak
                    elvesztésére. Tessék helyet foglalni. Csak eminenciáddal közlöm a nagy titkot,
                    de nem szabad elárulni senkinek: Szilágyi Mihályt kivégeztetni eszem ágában
                    sincs. A halálos ítéletet még kellő bírósággal is meg fogom erősíttetni, de csak
                    azért, hogy az öreget rendre szoktassam és hogy Gara és Ujlaki is
                    megszeppenjenek kissé. Kegyelmet adni ráérek később. Semmi esetre sem árt, ha jó
                    hosszú ideig ülni fog kedves nagybátyám. Ezt megérdemli bőségesen. Addig sem
                    lesz a lábam alatt, és remélem megjuhászkodik, mire szabadon eresztem. Egyelőre
                    mindenkinek azt kell hinnie, hogy Szilágyi Mihályt lenyakazzák.</p>
				<p>- Felséged tudja, hogy nem szoktam fecsegni. De hol itt az üzlet?</p>
				<p>- Megmondom, őszentsége, az új pápa, mint tudjuk, hosszú ideje szoros
                    vonatkozásokat tart fenn Fridrik császárral. Az én érdekeim pedig számos ponton
                    nem azonosak a császár érdekeivel. Sőt ha a császár tovább is nem restelli az
                    ország koronáját jogtalan módon visszatartani, alighanem a kardomra kell
                    ütnöm...</p>
				<p>- Bocsánat, felség, őszentsége a világi uralkodók felett pártatlanul...</p>
				<p>- Tudom, tudom, őszentsége pártatlanságát kétségbe vonni távol áll tőlem. De
                    mindnyájan, akik uralkodunk, értesülések alapján szoktuk meghozni döntéseinket.
                    Nekem tehát nem közömbös, hogy őszentsége milyen értesítéseket kap budai
                    nunciusától olyan ügyekben, amelyek Fridrik császárral is összefügghetnek. Amit
                    én eminenciádtól kérek, az csak annyi, hogy ha a császárral összefüggő ügyekben
                    jelentést küld Rómába, vegye magának a fáradságot és mindannyiszor kérdezzen meg
                    és hallgasson meg engem is. Így nem történhetik meg, hogy egyes szempontok
                    elkerülték szíves figyelmét. Sígy az egyház mindenek felett való érdekeit
                    mindnyájan Istennek tetsző módon szolgálhatjuk.</p>
				<p>- Értem, felség. De az üzletet még mindig nem látom.</p>
				<p>- Azonnal. Ha tehát eminenciád mindig meghallgatja álláspontomat, sőt esetleg
                    bizalmas adataimat a császárra vonatkozólag, azzal nekem nagy szolgálatot tesz.
                    Cserébe felajánlom, hogy eminenciád legyen az, aki kegyelmet eszközöl ki nálam a
                    halálra ítélt Szilágyi Mihály számára, s ezzel kimutassa, hogy az egyháznak s
                    jelesül az egyház magyarországi követének milyen hatalmas befolyása van a magyar
                    királyra.</p>
				<p>Carvajal ránézett a királyra és elmosolyodott.</p>
				<p>- Kitűnő, - mondotta, - sőt a kitűnőnél is több. Felséged királynak
                    született.</p>
				<p>- Ez kétségtelen, - bólintott Mátyás, - én minden más mesterségben alkalmatlan
                    volnék, de ebben alkalmas vagyok. Szóval megegyeztünk.</p>
				<p>Kezet nyújtott az íróasztal fölött. A bíbornok erősen megrázta a királyi kezet és
                    mosolygott. Aztán felállottak mindketten. A király az ajtóig kísérte a főpapot.
                    Ott még így szólt:</p>
				<p>- Megjegyzem, nem lesz könnyű dolga eminenciádnak: azt a kegyelmet igen nehezen
                    fogom adni.</p>
				<p>A nuncius nevetve bólintott. De aztán, mielőtt megnyomta a kilincset, még várt.
                    Arckifejezését kellőképpen komorrá és gondterhessé változtatta. Úgy ment el a
                    királytól.</p>
				<p>Rögtön utána Kosztolányi lépett be, a kancellária titkára, aki a király mellett
                    Vitéz püspököt helyettesítette. Sápadt volt és izgatott.</p>
				<p>- Szabad bejönnöm, felség?</p>
				<p>- No, mi az?</p>
				<p>- Felség, - tört ki Kosztolányi hangosan, - nem szabad ennek lönni! Iszonyú dolog
                    ez, kit Szilágyi urammal tösz felség. Könyörgöm, irgalmazzon. Ne tögye ez
                    borzasztóságot, inkább térdre hullok, úgy könyörgöm!</p>
				<p>A király komoran ingatta fejét.</p>
				<p>- Quod dixi, dixi. Bátyámnak feje vétetik. Jó, hogy béjövél: öszveállítandjuk az
                    bíróságot, ki halálát törvény szerint kimondja. Jegyözzed...</p>
				<p>Kosztolányi elhallgatott, füle mellől leesett az odatűzött író-ón. Lehajlott érte
                    s mikor felegyenesedett, könnyes volt a szeme. De nem szólt.</p>
				<p>- Hát várjunk csak, - szólt a király, - ki is légyön az... Micsoda? Még siratod?
                    Karddal támadott rám! Ütet sajnálod, királyodat nem? Ebadta.</p>
				<p>- Felség, - szólt vonagló szájjal Kosztolányi, - mit szóland ily dologhoz pápa
                    őszentsége? Az keresztes hadjárat vezérit, az nevezetes törökverőt, hogy
                    lenyakaztatjuk? Könyörgöm, felséges uram...</p>
				<p>- Hallgass. Pápára nincs gondom. Ha okoskodik, áttérök az kelyhös hitre. Szilágyi
                    uramnak meg köll halnia. Istennél a kegyelem.</p>
				<p>Kosztolányi szipogó orral készítette jegyzeteinek a papirost. A király mosolygást
                    fojtott el magában. És az az érzése volt, hogy ebben az órában lett igazán
                    király.</p>
			</div>
			<div type="chapter">
				<head>
                    XIX.
                </head>
				<p>- Éljen Mátyás király!</p>
				<p>A szegedi országgyűlés, amelyet december elején nyitott meg Mátyás, kitűnően
                    sikerült. Már a rendek gyülekezésekor érezni lehetett a kialakuló hangulatot: a
                    király népszerűsége eleven volt és lármás. Hogy halálra ítélt nagybátyjának az
                    egyház nyomós közbenjárására megkegyelmezett, az olyan irgalmat és józan
                    mérsékletet mutatott, amely elég ritka a teljes hatalommal rendelkező tizennyolc
                    éves fiatalembereknél. De hogy a lázadó nagybácsit börtönben tartotta, abban az
                    egész ország ujjongva látta azt a kemény, nagyszerű erőt, amelyet oly régóta
                    nélkülöztek és áhítva vártak a rendetlen politikai életbe beleunt magyarok.
                    Végre férfi ült a trónon, akinek akarata volt és aki ezt az akaratot
                    irgalmatlanul végre is tudta hajtani. S ha a kancellisták egynémelyike attól
                    tartott, hogy a rendek viharosan fel fognak háborodni a törvénytelenül kivetett
                    adó miatt, az országgyűlésen ennek éppenséggel az ellenkezője történt:
                    vége-hossza nem volt a fiatal király ünneplésének s a rendek lelkesen adták meg
                    az alkotmányellenes adónak az utólagos alkotmányosságot, sőt a honvédelem
                    újjászervezését is megszavazták. Szinte kérni sem kellett tőlük, magoktól
                    kínálták a pénzt és a vért. Ezalatt Szilágyi Mihály néma fogolyként üldögélt
                    Világos várának börtönében, a török pedig messzire visszavonult és nem
                    fenyegette őket.</p>
				<p>Garáék azonban szabadon mozogtak. És alig oszlott széjjel a diadalmas
                    országgyűlés, a nagy lelkesedésnek megmutatkozott a böjtje is. Eleinte
                    bizonytalanul és szórványosan, majd csakhamar kétségtelen formában és
                    mindenuntalan jöttek a hírek, hogy Fridrik császár és a Gara-párt megtalálták
                    egymást. Újesztendőre már tudni lehetett, hogy Mátyás király ellenzéke
                    megtagadja őt és Fridrik császárt készül királlyá választani. Mire a király
                    visszatért Budára, már kezében volt a békétlenek névsora. Gara László és Ujlaki
                    Miklós állottak a Fridrik-párt élén.</p>
				<p>A fiatal király azonnal összehívta azokat az urakat Budára, akiknek hűségében
                    bízott.</p>
				<p>A híveket a trónteremben gyűjtötte össze a király. Mikor már mind együtt voltak,
                    bevonult kamarásaival és fellépett a trónra. Aztán elkezdett szólni hozzájuk, a
                    trónbeszédek szokott latin bevezetésével kezdvén. De csakhamar belemelegedett,
                    kevésbé ünnepélyessé vált, szónoklata közvetlen emberi vallomáshoz lett
                    hasonló.</p>
				<p>- Fridrik császár ezt a trónt akarja. Kérünk benneteket, mondjátok meg őszintén:
                    kívánjátok-e fenntartani azt a véleményeteket, hogy mi vagyunk alkalmasak a
                    magyar királyi méltóságra, vagy esetleges csalódások és elégedetlenségek miatt
                    kívánjátok-e ezt a választást megsemmisíteni? Ha nem bíztok bennünk, a ti
                    bizalmatok nélkül ezt a méltóságot nem viselhetjük tovább és kész vagyunk a
                    királykodás gondjairól lemondani. Nekünk csak hazánk fontos, nem mi magunk. Mi a
                    magunk dicsőségét csak a magyar nemzet dicsőségében keressük. Trón nélkül, a
                    besztercei grófság rangjában gyűlölet és kajánság nem fog körülvenni bennünket
                    és bizonyára úgy is ki tudjuk vívni a nemzetnek azt a becsülését és szeretetét,
                    amelyet mint elárult és fölösleges király nem vívhatunk ki. De belül, lelkünk
                    bensejében megváltozni nem vagyunk hajlandók. Trónon, vagy nem trónon, de csak
                    lelkiismeretünk szavát követhetjük, amely a haszonleső nagyurak önzését nem
                    tekinti. Egy esztendeje uralkodunk ebben az országban. Amit eddig tettünk, abból
                    ítélhettek: ezt fogjuk tenni ezentúl is. Ha úgy találjátok, hogy ez nektek nem
                    elég, mi, ezekben a nehéz időkben, nem kívánunk királyotok lenni. Tessék,
                    döntsetek, mi a trónt akár ebben a pillanatban hajlandók vagyunk elhagyni.</p>
				<p>Ezt a beszédet halálos csend hallgatta végig és tomboló tetszés követte. A fiatal
                    király komolyan állott az elhallgatni nem akaró éljenzés viharában, perceken és
                    perceken keresztül. Végül felemelte kezét. Csend lett.</p>
				<p>- Ezt az ítéletet királyi szívünk minden melegével köszönjük. Felhívunk
                    mindnyájatokat, hogy egymáshoz való tartozásunkat, amely immár eltéphetetlen,
                    szent esküvel erősítsük meg.</p>
				<p>Az egész pazar gyülekezet templomba vonult, hogy a nagyurak hűséget esküdjenek a
                    királynak, s ő nekik.</p>
				<p>Egy héttel azután, hogy a budavári főtemplomban elhangzott a hűségeskü,
                    összejöttek Ausztriában a zendülők, hogy Fridriket magyar királlyá válasszák.
                    Németújvár, vagyis az osztrákok nyelvén Wienerneustadt, lett a színhelye a
                    választásnak. Ez volt Fridrik szülővárosa és Bécsnél is jobban dédelgetett
                    családi székhelye. Onnan jött a hír, hogy a Gara-párt február tizenhetedikén
                    összegyűlt, megjátszotta a magyar országgyűlés külsőségeit és királlyá
                    választotta a német-római császárt. Fridrik a magyar királyi címet azonnal fel
                    is vette. És már jókora serege volt úton Székesfehérvár felé. Az ősi koronázó
                    városban szándékozták megkoronázni Garáék. Szent István koronájával, amelyet
                    Fridrik, íme, nem minden ok nélkül tartott vissza mindenféle ürügyek alatt.
                    Legutóbb például azt izente Budára Beszterce grófjának, - mert Mátyás király
                    voltát nem ismerte el, - hogy hazaküldi a koronát, ha megtérítik neki boldogult
                    V. László neveltetési költségeit. És mindjárt meg is szabta igényeit valami
                    szándékosan képtelen összegben.</p>
				<p>De hiába vonultak Fridrikék Magyarország ellen, kénytelenek voltak meghátrálni. A
                    győzelem teljes lett, az egész osztrák tábor minden poggyászostul a magyarok
                    kezére jutott Körmendnél.</p>
				<p>Hogy Fridrik ellen ezt a gyors és rövid háborút megnyerte Mátyás, aziránt nem
                    lehetett kétség. Jól ismerte Fridrik fukarságát és a Garáék anyagi tehetségét:
                    tudta, hogy hosszú ideig új osztrák sereg felállításától nem kell tartania.
                    Győzött. Most ki kellett csikarni Fridrikből a békét s ennek feltételei közt a
                    szent koronát. Ugyanakkor újabb fegyverszünetet kellett letárgyaltatnia
                    Giskrával, mert felvidéki hadjárata is jól végződött. Ugyanakkor fel kellett
                    készülődnie a török veszedelemre, mert a szokásos török felvonulás ideje, a kora
                    nyár, már erősen közeledett.</p>
				<p>Azt sütötték ki Vitéz Jánossal, hogy Fridriket rá kellene bírni: bízzák a béke
                    feltételeit választott bíróra és legyen az a választott bíró Girzsik. Eleinte a
                    pápára gondoltak, aki jórészt a budai nuncius hatása alatt, meglepő hidegséget
                    tanúsított volt pártfogója, Fridrik iránt. Mátyást minden módon kitüntette, s
                    mialatt Budára meleghangú, a kereszténység nagy védelmezőjének hízelgő leveleket
                    írt, azalatt Fridrikkel hideg és kitérő hangon levelezett. Minden módon
                    igyekezett kimutatni, hogy a pápát csak a pogányoktól fenyegetett egyház sorsa
                    érdekli, nem pedig európai fejedelmek világi marakodása.</p>
				<p>Közben két eléggé izgalmas hírt kapott a budai várpalota.</p>
				<p>Az egyik az volt, hogy Gara László hirtelen meghalt. Hogy miben, azt nem lehetett
                    tudni. Meghalt anélkül, hogy élete álmát beváltván, valamely, bármely trónra
                    ráülhetett volna. Esküt szegett és nyakaztatott a hatalomért, de még csak egy
                    kis német foltocska trónja, még csak Boszniáé sem jutott számára. A
                    Mátyás-ellenes párt pedig hatalmas oszloppal lett kevesebb.</p>
				<p>A másik hír az volt, hogy Szilágyi Mihály nem nyugodott a börtönben sem. Budára
                    egy szép napon az a hír jött, hogy Szilágyi szabadon jár, sereget toboroz és
                    rettentő dühvel fegyveresen készül Buda ellen. Mátyás anyja közbenjárásával
                    kibékítette az öreget.</p>
				<p>Éppen mikor Szilágyival rendbe jött, érkezett haza Brünnből a két követ: Vitéz
                    János és Rozgonyi Osvát. A váradi püspök le sem mosta magáról az út porát,
                    azonnal jelentkezett a királynál.</p>
				<p>- Hozod-i az koronát?</p>
				<p>- Nem hozom, felség. Girzsik mendössze fegyverszünetet ítélt.</p>
				<p>- S azt meddig?</p>
				<p>- Esztendeig. Június huszonegyedikéig jövőben. De januárban esmég
                    öszvetalálkozandunk követek, új tanács lészen, talán az kötést
                    megépíthetjük.</p>
				<p>- Langyos eredmény. Örvendeznem rajta nem kell, de búsulni se. Mért vágol illy
                    fancsali ábrázatot?</p>
				<p>- Nagy baj vagyon, felség. Girzsik elárult minket. S pedig aljasul.</p>
				<p>- Ne csácsogj bolondságokat, János. Girzsik, hogy elárula? Éngöm? Ugyan
                    erigy.</p>
				<p>Vitéz abból a két toronyba rakott irattömegből, amelyeket magával hozott, kivett
                    egyet és szó nélkül odanyújtotta a királynak. Az előbb könnyed kíváncsisággal,
                    majd meghökkenve, végül a haragtól és ámulattól sápadtan olvasta.</p>
				<p>Szerződés volt ez két uralkodó, Fridrik német-római császár őfelsége, etc., etc.,
                    etc. és György cseh király őfelsége etc., etc., etc. között. A magas szerződő
                    felek kötelezték magukat, hogy egymást minden megtámadóik ellen - kivéve a pápa
                    őszentségét - teljes tehetségökkel segíteni fogják. György cseh király kötelezi
                    magát, hogy a császárnak Magyarország elnyerésében akár barátságos egyezkedés
                    útján, akár erőszakkal segédkezet nyújt. Ha a gróf Hunyadi Mátyással legközelebb
                    megindítandó tárgyalások eredményre nem vezetnének, György cseh király kötelezi
                    magát, hogy Jakab-napkor seregével Pozsonynál megjelenik, Fridrik császárt
                    Magyarország elfoglalásában és megkoronáztatásában egész erejéből segíti. Sőt,
                    ha gróf Hunyadi Mátyás azt a fegyverszünetet, amelyet György király a választott
                    bíróság elnökeként ki fog mondani, nem fogadja el, Fridrik császárnak joga van
                    követelni, hogy a cseh király azonnal álljon segítségére. Az elfoglalandó
                    Magyarország jövedelmeinek felét három esztendőn át György cseh király kapja, e
                    három esztendő leteltével pedig Fridrik császár évi hatvanezer arany fizetésére
                    kötelezi magát.</p>
				<p>A szerződés teljesen hitelesnek látszott. Németül fogalmazták.</p>
				<p>- Eszöm megáll, - mondta Mátyás halkan, maga elé meredve.</p>
				<p>- Még várjunk, - szólt fanyar mosollyal a püspök, - más is vagyon itt.</p>
				<p>Még egy okiratot nyújtott át. Ez is egy szerződés másolata volt. Kötötték Albert
                    szász herceg egyfelől, György cseh király másfelől. A magas szerződő felek
                    kötelezték magukat, hogy egymást minden megtámadóik ellen, - kivéve a pápát, -
                    teljes tehetségükkel segíteni fogják, s ha a szász hercegnek a német-római
                    császárral most folyó tárgyalásai némely osztrák birtokok dolgában nem
                    vezetnének eredményre, György cseh király köteles a herceget fegyverrel
                    segíteni.</p>
				<p>- Mastan immár nem értök belüle egy iótát is.</p>
				<p>- Világos pedig. Girzsik két oldal fele színlel szerelmöt s két oldal fele csal.
                    Elárula bennünket, mondom.</p>
				<p>Mátyás gondolkozott. Két könyökét az asztalra tette, arcát két tenyerébe
                    támasztotta és a gyertya lángjába nézett.</p>
				<p>- Feküdjél le, János. Hagyd gondolkozjak mastan. Hónap szólunk ez dologrul.</p>
				<p>A püspök eltávozott szótlanul. Mátyás meg sem mozdult, úgy maradt. Érezte
                    homályosan, hogy valami nagyon fáj neki. De nem tudta pontosan, hogy mi. Azért
                    küldte el a püspököt, hogy zavartalanul magába nézhessen.</p>
				<p>És lassan rájött, hogy mi szúrja annyira a szívét. A csalódás: nem Girzsikben,
                    hanem sajátmagában. Emberismeretében, uralkodói képességeiben. Carvajalnak
                    örömmel mondta, és nem a hiúság vagy az elbizakodottság érzésével, hanem
                    tárgyilagos önismerettel, hogy ő semmi másnak nem való, csak királynak. De
                    szabad-e tehetséges királynak ekkorát csalódni egy vélt szövetségesben? Szabad-e
                    trónra született embernek ilyen könnyen teljes bizalmat adni?</p>
				<p>Nem bírta tovább gondolatait, kifutott és kiadta a parancsot, hogy nyergeljenek.
                    Lóra vetette magát, leügetett a várból az esztergomi kapun és a Duna-part apró
                    házsorait elhagyva, szilaj vágtatásba kezdett. Úgy hajszolta a lovat, mintha
                    haldoklóhoz száguldana. De csak testét tudta elfárasztani, felzajgatott idegeit
                    nem. Mikor hazatért, töprengve tűnődött, mit csináljon. És hirtelen megtalálta a
                    gondolatot: felmegy Giskra ellen a seregei közé. Ez lesz első megjelenése a
                    tűzben. Elég későn, tizenkilenc éves korában. Más leventék egész sor sebhelyet
                    hordanak már ilyenkor, s ő, Hunyadi János fia, még nem volt tűzben.</p>
				<p>Egész éjjel álmatlanul gyötörte magát. Másnap reggel elindult Szilágyi
                    Mihállyal.</p>
				<p>Dúlt kedvét valami derekas verekedésben szerette volna kitombolni, azért jött a
                    cseh csapatok területére, hogy a legelső csetepatéba fejjel vesse belé magát.
                    Ehelyett unalmas lovaglásban volt része, semmi másban. Egy fia ellenséggel nem
                    találkoztak.</p>
				<p>Most már tudta, ki az, akit gyűlöl. Fridriket gyűlölte. A Habsburgot, a gőgös,
                    kapzsi, kicsinyes, mindenkivel bizalmatlan és ellenséges császárt. A
                    hetedíziglen előkelőt, mágnások mágnását, németek németjét, kevély sarját annak
                    a családnak, amely kétszáz esztendeje lesi, mikor lehet óriás kígyó módjára
                    elevenen lenyelni az Európába szakadt és itt társtalanul kínlódó magyarságot. Ez
                    a különös ázsiai náció valami végzetes népvándorlási kavarodásban két ütköző erő
                    közé telepedett: a török hatalom és a keresztény közé. A törökség rettenetes
                    kardcsapásokkal üti Európát, de az ütések a közbeszorult magyarságot érik. A
                    Habsburg-hatalom nyugodtan és kajánul nézi, hogyan vérzik ez a botor, keleti nép
                    az ő védelmében és várja, mikor veszít annyi vért, hogy torkon lehessen ragadni.
                    Szívós, kegyetlen és rideg. Ez a Fridrik különösen az. Szent István koronája a
                    keze között van, már a fejére is tette, mert akadt egy-két mágnás, akiből
                    hiányzanak a magyar erények, csak a tragikus magyar hiba van meg bennök: nem
                    tudnak a magok fajtájával megférni, inkább idegen urat keresnek.</p>
				<p>Itt, a barna avaros, nedves, rothadó falevelektől nehézszagú mátrai rengetegben
                    világosodott meg a király előtt, hogy élete nem lehet más, mint szakadatlan
                    küzdelem kétfelé: a török ellen és a német ellen. A török ellen nem érzett semmi
                    gyűlöletet. Inkább valami meleg megbecsülést, olyant, amellyel igaz lovag a
                    méltó ellenfélnek adózik. A viadal szép és férfias dolog, az ellenfélnek
                    tisztelet jár benne. De Fridriknek nem jár tisztelet, úgy érezte. Kicsinyes
                    szatócs, kapzsi zsaroló. Az ilyen ellenség ellen minden fegyver jogosult.</p>
			</div>
			<div type="chapter">
				<head>
                  XX.
                </head>
				<p>Fridrik mégsem rontott sereggel Magyarország elfoglalására és Girzsik király nem
                    jelent meg Pozsonynál, hogy fegyveres erővel segítse szövetségesét. A pápa
                    rendkívüli erőfeszítéssel dolgozott azon, hogy az európai fejedelmeket békében
                    tartsa egymással és a török ellen egységes keresztes hadjáratot szervezzen.</p>
				<p>Hamar megtanulta, hogy mint elődei alatt, a keresztény fejedelmek félvállról
                    veszik ezt a veszedelmet, az egyetlen, akire számítani lehet, a
                    Hunyadi-hagyományokban nevelkedett és a határain közvetlenül érintett magyar
                    király. Ezért óvta, védte, támogatta őt a többi fejedelem bonyolult és
                    legtöbbször átláthatatlan külpolitikai szövevényei közepette.</p>
				<p>A fiatal király tisztában volt ennek az erkölcsi segítségnek rendkívüli
                    értékével, de azzal is, hogy csupán erre nem bízhatja magát. Gondolatainak
                    alfája és omegája a gyűlöletes Fridrik volt, ettől kellett mindenáron megkapnia
                    a makacsul visszatartott koronát, ezzel kellett leszámolnia. És bármilyen
                    szemlét tartott szomszédai fölött, mindig csak az lett töprengéseinek eredménye,
                    hogy Girzsik segítségére okvetlenül szüksége van.</p>
				<p>Követeinek adott utasításokban, leveleiben állandóan tartózkodó hidegséget
                    éreztetett a ravasz Girzsikkel, és bár kenyértörésre vinni óvakodott a
                    szövetségi hűség kérdését, az a régi pajtáshangú, tréfázó barátság, amelynek
                    melegségével a sztrasznici határnál, a Morava partján elváltak, már nem volt
                    sehol. Papíron élt már csupán ez is, akárcsak a Csunkával való eljegyzés. Sőt
                    papíron sem élt. Girzsik csak úgy halmozta az egymással ellenkező értelmű titkos
                    szerződéseket. Eredetileg szövetséget kötött Mátyással. De szerződés kötötte
                    Fridrikkel Mátyás ellen, viszont szerződés kötötte a szász herceggel Fridrik
                    ellen. Legutóbb pedig új szövetségi szerződést kötött nagy titokban: a bajor
                    herceggel Fridrik és Mátyás ellen. Mindezek a szerződések agyonütötték egymást.
                    Európában végül senki sem tudta, hogyan áll az agyafúrt cseh királlyal és nem is
                    lehetett sejteni, hogy bármilyen fegyveres összeütközés esetén ki mellé és ki
                    ellen fog állani.</p>
				<p>Mire húsz éves lett a király, már megtanulta, amit mások későbbre szoktak
                    megtanulni: hogy nem szabad hinnie senkiben, csak sajátmagában. Abból kell
                    kiindulni, hogy Magyarországnak, mint államnak és a magyar királynak, mint
                    embernek, mindenki már eleve ellensége. Ha ideig-óráig barátnak mutatkozik
                    valaki, annak csak önző okai lehetnek s ha azokat az idők folyása csak egy
                    kicsit is megbillenti, a jó barát azonnal ellenséggé változik. Országa is
                    egyedül van a népek tengerében, ő maga is teljes magányossággal élhet csak az
                    emberek között. Girzsik csalfasága olyan mélyen megrendítette a saját
                    emberismeretébe vetett bizalmát, hogy most már mások iránt való érzéseit is
                    vizsgálat alá vetette.</p>
				<p>Környezete a fiatal királyt egyszerre gyanakvónak, bizalmatlannak, kevéssé
                    közlékenynek találta. Mátyás folyton unszolta a pápát, hogy szorítsa Fridriket a
                    megegyezésre, mert míg vele ellenséges irányban áll, addig nem gondolhat
                    keresztes hadjáratra. Közben szította Fridriknek és öccseinek testvérháborúját,
                    ügyes intrikákkal és láthatatlanul uszította Ujlakiékat, hogy segítségökért
                    mennél többet követeljenek acsászártól. A pápa előtt megcsillogtatta a cseh
                    királyra való befolyását, akit csak ő tud a huszita érdekektől Róma felé tolni,
                    Szilágyi Mihályt a töröktől visszahódítandó bosnyák föld királyságával
                    kecsegtette s ezzel lent tartotta a török elleni őrhelyen, Nándorfehérvárott.
                    Mindenki ellen volt valami ütőkártyája, és hiába akart Fridrik Magyarországra
                    rámenni, amelynek királyává megkoronázták, hiába akarta a pápa minden órán
                    megkezdeni a törökök elleni felvonulást, ő csak ült Budán, nem támadta meg senki
                    és ő sem ment a törökre, nehogy háta Fridrik ellen fedetlen maradjon.</p>
				<p>Csak egy emberrel nem bírt, Girzsikkel. El kellett ismernie, hogy annak példátlan
                    ravaszsága felér az ő diplomáciai ügyességével. Már pedig a Girzsik szövetségét,
                    vagy legalább is jóindulatú semlegességét okvetlen biztosítania kellett. Erre
                    most már csak egyetlen módja maradt: feleségül venni Csunkát. Vagy legalább is,
                    lévén a leány még csak tizennégy éves, máris hivatalosan kitűzni az esküvőt.
                    Mert azt fel lehetett tenni, hogy Girzsik aligha fog olyan trón ledöntésének
                    segédkezni, amelyen saját édes leánya ül, mint királyné. De most egyszerre
                    felmerült a kérdés: vajon csak a vőlegénytől függ-e, hogy ez a házasság
                    megtörténjék? Hátha Girzsik, mióta viszonyuk elhidegült, valami más házassági
                    tervet eszelt ki és ha a régóta hallgató kérdést szóvá teszik, egyszerűen
                    megtagadja tőle a leány kezét?</p>
				<p>Levelet írt Girzsiknek, hivatalos hangút, amelyet sem nagy nyájasságra, sem
                    túlságos hidegségre nem lehetett magyarázni. Ebben közölte vele, hogy célszerű
                    volna a kettejük között felmerült vitás kérdések egész sorát megtárgyalni a két
                    szövetséges ország baráti viszonya érdekében.</p>
				<p>A levélre eljött Kosztka Zdenyek, cseh főúr és teljes felhatalmazást hozott
                    királyától, hogy minden ügyben tárgyalhasson.</p>
				<p>Megállapodtak a főelvekben: Mátyás kötelezi magát, hogy segíteni fogja Girzsik
                    német törekvéseit, amelyek végeredményben a császári trónt tűzték ki célul,
                    Girzsik pedig akár most mindjárt hozzáadja a leányt. A végleges megállapodást
                    azonban személyesen fogják megkötni: a két uralkodó találkozik.</p>
				<p>A király, mennél többet gondolkozott ezen a házasságon, egyre fontosabbnak
                    találta. Egyelőre úgy tetszett, hogy Girzsik is komolyan kívánja a frigyet. De
                    róla mindent fel lehetett tenni. Még azt is, hogy mialatt színleg nagybuzgóan
                    tárgyalja a házassági megállapodás egyes pontjait, azalatt más titkos vasat tart
                    a tűzben, s egyszer csak valamilyen ürüggyel felborítja a tárgyalásokat és
                    meglepő külpolitikai cselekedettel mindenkit megzavaró új helyzetet teremt.
                    Mátyás tehát Trencsénbe kérette a nunciust. Őt akarta megkérni, hogy a keresztes
                    hadjárat érdekében segítsen tiszta helyzetet teremteni. A tiszta helyzet
                    egyetlen eszközének már csak ez a házasság látszott. Csak így lehetett Girzsiket
                    semlegesíteni. Fridrik ellen több szabadságot nyerni, a koronát kicsikarni
                    tőle, s aztán rámenni a törökre.</p>
				<p>A nuncius szerencsével járt. Bölcs dolog volt őt küldeni Girzsikhez követségbe: a
                    cseh király mindig tudta, hogy kelyhessége szálka a pápa szemében, ajánlatos
                    csínján bánni a pápai követtel. Cseh urak is jöttek Carvajallal, hogy uruk
                    nevében néhány nem jelentős apróságot még megtárgyaljanak. Csak mikor ezeken az
                    apróságokon már a legelső napon simán túlestek, akkor jegyezte meg mellékesen az
                    egyik, hogy az egyességet ők is aláírják, ezzel szemben Girzsik őfelsége azt
                    kéri, hogy a magyar országnagyok is szíveskedjenek jótállók gyanánt
                    ellenjegyezni a szerződést.</p>
				<p>Mátyás Trencsén várába hivatta mindazokat az urakat, akiket akár Budán, akár
                    váraikban el lehetett érni. A trencséni vár hamarosan csak úgy nyüzsgött a
                    nagyuraktól. Akár fiók-országgyűlést is lehetett volna tartani. Éppen csak
                    Ujlaki hiányzott a nagyurak közül, pedig neki ezúttal külön is családi ügyéről
                    volt szó: sógora is volt Girzsiknek és újabban násza is, mert leánya és az egyik
                    cseh királyfi házasságát már megkötötték. Viszont újszülött fia keresztapjául
                    Mátyás királyt kérte fel.</p>
				<p>- Mit tegyünk immár ez szamár Ujlakival? - kérdezte Mátyás a váradi püspököt. -
                    Fridrikvel kedvetlenségben vagyon, mastan ide édesgetnünk lehető lenne.</p>
				<p>- Bosnya királyság vóna az egyetlen, kivel kecsegtessük, de akkor viszontag
                    Szilágyi uramval bajunk meggyűlend.</p>
				<p>Szilágyi Mihály, a legfontosabb zászlósúr és nagybátyja, nem jött el a házassági
                    szerződés ünnepélyes megkötésére. Erre fontos oka volt: odalent már megindult a
                    török csatározás és ő javában hadakozott. Hogy milyen szerencsével, azt nem
                    lehetett tudni, gyér és ellentétes hírek érkeztek róla.</p>
				<p>A megdöbbentő hír éppen akkor érkezett, mikor a szerződést ünnepélyesen aláírták
                    az országnagyok. Szilágyi Mihály török fogságba esett.</p>
				<p>Mátyás azonnal követséget állított össze és lóhalálában menesztette őket török
                    földre: bármily magas váltságdíjat ígérhetnek Szilágyi Mihályért. A cseh
                    egyességre, amelyet már nem érhetett baj, nem figyelt többé. Nagybátyja ki nem
                    ment a fejéből. Éjszaka felriadt álmából arra, hogy mély gond háborgatja érte.
                    Most jött rá, hogy mennyire szereti.</p>
				<p>A cseh urak az ünnepség után elutaztak azzal, hogy a menyasszonyt, aki Prágában
                    ünnepélyes formák között elhagyja kelyhes hitét és mint katolikus szűz, felveszi
                    a Katalin nevet, május elsejére Trencsénbe hozzák. De Mátyás nem tudott tovább
                    Trencsénben maradni. Nagybátyjának sorsa annyira aggasztotta, hogy féltő
                    szeretetének ekkora mértékén maga csodálkozott legjobban. Elhatározta, hogy fel
                    fogja lármázni a pápát és mind a keresztény fejedelmeket. Hiszen Szilágyi Mihály
                    az ő védelmökben jutott az ellenség kezére.</p>
				<p>De későn volt már. Éppen mikor az országnagyok díszes kíséretével együtt
                    megérkezett az ősz óta nem látott Budára, és viszontlátta édesanyját, jött a
                    híradás: Szilágyi Mihályt a szultán parancsára kivégezték. Konstantinápoly
                    főterén levágták a fejét.</p>
				<p>Hunyadiné arca merev maradt és kemény, de keze erősen reszketett. Mátyás kiadta a
                    parancsot, hogy egy félóráig egyedül akar maradni. Bezárkózott legbelső
                    szobájába, leült a medvebőrös kerevetre és maga elé nézett. Olyan különös
                    fájdalmat érzett, mintha fiát vesztette volna el. Maga elé képzelte a szilaj,
                    cigányképű, kajlabajszú embert, szenvedélyes káromkodását, ideges, gyors
                    járását, kackiás gőgjét. Két arcán két könny indult lefelé...</p>
				<p>A menyasszonyért díszes főúri küldöttség ment Trencsénbe, s ugyanekkor a király
                    Albert főherceget fogadta Budán, nem kevésbé díszes kísérettel.</p>
				<p>Csunka a budai udvartartás legékesebb, legaranyozottabb hintáján érkezett
                    Trencsénről Budára. Jöttét nagy parádéval ünnepelte a főváros. A házakat
                    fellobogózták, az utcákon tengernyi sokaság várta a közelgő menetet. Akiknek
                    sikerült a hintó közelébe jutniok, azok egy piszeorrú, zsemlyeszőke, tizennégy
                    esztendős leány kíváncsi arcát látták kibámészkodni. Mellette leendő anyósa ült,
                    aki a város határában elfoglalta a cseh udvarhölgyek eddigi helyét. Mátyás
                    megölelte és jobbról-balról arcon csókolta mátkáját. A sokaság egetverő
                    éljenzésben tört ki. Az ajándékokat kicserélték, de nem nagyon nagy
                    érdeklődéssel, mert ezeknek pontos felsorolását az anyagiakban szőrszálhasogató
                    Girzsik kívánságára már előzőleg levélben elintézték.</p>
				<p>Az esküvőt azonnal megtartották.</p>
			</div>
			<div type="chapter">
				<head>
                    XXI.
                </head>
				<p>Carvajal késő éjszaka kihallgatást kért. A pápa követétől ezt nem lehetett
                    megtagadni.</p>
				<p>- Felség, sajnálom, hogy felköltöttem.</p>
				<p>- Még nem aludtam. Ovidiust olvastam. Igen keservesen írt, mikor Tomiban volt
                    száműzetésben. Engem azonban nem tud meghatni. Én az uralkodó pártján vagyok és
                    nem a fecsegő udvaroncok pártján. Mi a baj, eminenciás uram. Ég a ház?</p>
				<p>- Igen, felség, ég a ház. Igaz, hogy holnap sereg indul Fridrik ellen és a
                    vezérletet magára a nádorra bízta felséged?</p>
				<p>- Hiába tagadnám, ha tudja. Igen.</p>
				<p>- Ezt érdemlem felségedtől? Így kell ezt nekem megtudni?</p>
				<p>- Kedves barátom, szívességet akartam tenni. A nuncius helyzete könnyebb, ha már
                    nem tehet semmit.</p>
				<p>- De a pápa, felség! Mit fog szólni, ha megtudja, hogy két keresztény fejedelem
                    háborúját nem akadályoztam meg olyan időben, mikor a török egymásután törli el a
                    föld színéről a még megmaradt kisázsiai keresztény államokat? A török
                    rettenetesen erősödik, és itt a keresztény fejedelmek egymás torkának esnek.
                    Felséged igen nagy szomorúságot készül okozni a szentatyának.</p>
				<p>- Nem, én nagy örömet készülök neki okozni. Megverem Fridriket. Ezzel ő még elég
                    erős marad a török ellen, de én sokkal erősebb leszek. Végre megmenthetjük
                    Európát. Egy közömbös Fridrik és egy sakkban tartott Mátyás nem menthetik meg.
                    De egy felszabadult, hatalmas Mátyás és egy józanságra térített Fridrik
                    megmenthetik.</p>
				<p>- Felségeddel nehéz vitatkozni.</p>
				<p>- Mindenkivel nehéz vitatkozni, akinek igaza van.</p>
				<p>- Akkor nem vitatkozom. Kérem. Az én kedvemért. Ne induljon holnap a nádor.</p>
				<p>Mátyás komolyan ingatta a fejét. De Carvajal ezúttal nem hagyta magát.
                    Vitatkoztak hajnali két óráig. Akkor a király beadta a derekát. Megállapodtak
                    abban, hogy Győrnél a pápa össze fogja hozni az ellenséges felek követeit és
                    mindenáron ki fogja belőlük szorítani a békét. A nádor másnap nem indult
                    Ausztria ellen. Mátyás előre megmondta a nunciusnak, hogy ezt csak személyes
                    szívesség gyanánt teszi, teljes tudatában annak, hogy hiába teszi és csak időt
                    fecsérel.</p>
				<p>Carvajal maga ment Győrbe tárgyalni. Onnan megtörten és kiábrándulva tért
                    vissza.</p>
				<p>- Felségednek igaza volt. Én belefáradtam ebbe a meddő kínlódásba. Megyek vissza
                    Rómába, őszentsége ott több hasznomat fogja venni. És mivel most már szabadon
                    beszélhetek, megmondhatom felségednek, hogy Fridrik császárnál utálatosabb
                    embert még nem ismertem. Őszentségének ezt az álláspontomat részletesen ki fogom
                    fejteni. Bocsánatot kérek, hogy eddig késleltettem a nádort, aki remélem, holnap
                    indul.</p>
				<p>A király egy rekkenő hőségű júliusi napon átment Ulrik gróf hajdani traktusába,
                    amelyet most a királynénak rendeztek be. A királynét nem nagyon felséges
                    foglalatosságban találta: Őfelsége egy fehér kölyökmacskát, amelyet a váradi
                    püspöktől kapott ajándékba, babaruhákba öltöztetett. A szőnyegen ült, mellette
                    két komorna. Igen jól mulattak a cicával. Mátyás sisakosan, vértesen, ahogy
                    volt, odaült közéjük. Pár percig részt vett a játékban, aztán feltápászkodott
                    nagy csörgés közepette.</p>
				<p>- Isten veled, Katalin, megyek a háborúba.</p>
				<p>- Igazán? Isten veled, Mátyás. Fogsz nekem levelet írni? És hozol valamit?</p>
				<p>- Hozok. Írok. De közben úgyis együtt nyaralunk. Viszontlátásra.</p>
				<p>Csókot intett vaskesztyűs kezével a királynénak, akit minden héten kétszer egy
                    negyedórára meglátogatott, mert még csak nem is étkeztek együtt. Mikor az
                    ajtóból visszanézett, Katalin már megint a kis macskával játszott.</p>
				<p>Hatvanba vitte első útja, ott vette az előre küldött felföldi hadak első híreit.
                    Aztán áttette a főhadiszállást Szikszóra. Ahogy emberei odafent előrenyomultak,
                    úgy haladt ő is feljebb és feljebb a szűk létszámú udvartartással. Augusztusban
                    lehozatta Katalint a diósgyőri várba, megkérvén Hunyadinét, hogy az illendőség
                    kedvéért kísérje le menyét.</p>
				<p>Egy szeptemberi napon Egerben kapta a király azt a hírt, hogy Girzsik le akarja
                    őt taszítani a magyar trónról.</p>
				<p>A hír azt jelentette, hogy a Fridrik elleni háború, mielőtt még voltaképpen
                    megkezdődött volna, hirtelen megállott. Felbukkant egy békeközvetítő: a cseh
                    király. Egyetlen tárgyalás ügyességével megmentette a császár uralmát és semmivé
                    tette Mátyás életbevágó diadalát. Most már el kellett hinni a hihetetlent:
                    Girzsik le akarja tolni a magyar trónról saját leányát, hogy maga ülhessen
                    oda.</p>
				<p>Mátyás riadót fúvatott. Dúló haragot érzett magában. Semmi annyira nem tudta
                    kihozni sodrából, mint ha személyét semmibe sem vették. Itt pedig ez történt.
                    Négyezer lovasa és ezerkétszáz gyalogja ott vesztegelt osztrák földön az ország
                    első zászlósurának vezérlete alatt s ezt a szép, erős sereget Girzsik az ő háta
                    mögött tétlenségre kárhoztatta. Az ő nevében, az ő ügyében, az ő fegyverei felől
                    úgy kötöttek egyességet, hogy még csak forma szerint sem kérdezték meg. Mintha
                    csapásra emelt kardos kezének csuklóját hátulról orvul elkapta volna valaki.
                    Hetek óta a támadó fejedelem lelkiállapotában leste a híreket, s most az érkező
                    hír arról értesítette, hogy ingyen izgatta magát heteken keresztül. A beléje
                    szorított támadó indulat mindenáron élni akart. Nem volt más módja erre, mint
                    személyesen menni a Giskra rablói ellen.</p>
				<p>Még aznap indult. Másnap Gyöngyösön hált meg. Onnan írt csak Girzsiknek, mert
                    haragos hevét egy napig szándékosan hűlni hagyta. Le s fel járt szállásán és
                    diktált Bodó Miklósnak, a kancellistának. Csendesen, meggondoltan kezdte, de
                    csakhamar kiabálva diktált, mintha szemtől-szembe magára a cseh királyra,
                    apósára kiáltozna.</p>
				<p>...Hogy számunkra milyen megállapodás köttetett, nem tudjuk. Tudjuk azonban, hogy
                    emlékezetünk szerint békekötésre, vagy fegyverszüneti megállapodásra sem
                    embereinknek, kiket a fent említett főherceg segítségére küldöttünk volt, sem
                    senki másnak megbízást mind a mai napig nem adtunk. Növeli csodálkozásunkat,
                    hogy embereink mindeddig sem seregeink feloszlatásáról, sem a császárral történt
                    kötésről hírt nem adtak. Ezért tartunk tőle, hogy ez a kötés is olyan, amilyet a
                    császár régebben is mindig kívánt, valahányszor szembeszállott a felséges László
                    fejedelemnek, elődünknek, jogos igényeivel. Testvérséged előtt nem ismeretlen,
                    hogy a császár boldog emlékezetű atyánkat hányszor csalta meg várakozásaiban, mi
                    pedig, bár ő jogtalankodott velünk, hányszor kerestük vele a megbékélést hol
                    Testvérsegéd, hol mások közvetítése útján. Mindezt Testvérséged igen jól tudja.
                    De soha mást nem tudtunk elérni nála, csak egyet: mihelyt meghallotta, hogy
                    igazságunk kivívására intézkedéseket tettünk és terveket készítettünk, ő, a
                    maga szokott fogásaival az összejátszás fegyveréhez nyúlt és törekvéseinket
                    meghiúsította. Úgy hisszük, most is ez történt. De akármi történt, azt nekünk
                    tudnunk kell. Kérjük tehát Testvérségedet, szíveskedjék bennünket szabatosan és
                    biztosan felvilágosítani, mi minden történt a császár és a főherceg között, akár
                    végleges határozatként, akár nem, továbbá, hogy a császárnak mi az iránya és
                    szándéka velünk való dolgaiban. Kérjük ezt, hogy a kapott felvilágosítások után
                    végre részletesebben és tisztábban válaszolhassunk Testvérségednek, nehogy aztán
                    akár a császárnak, akár tanácsadóinak fogásai és halogatásai folytán ártalmat
                    szenvedjünk. Jó egészséget kívánunk Testvérségednek.</p>
				<p>Mátyás elolvasta a levelet. Nem javított rajta semmit. Ebből Girzsik érteni fog
                    mindent. A császár összejátszására és a tanácsadók fogásaira vonatkozó
                    célzásokat aligha fogja félreérteni.</p>
				<p>A király és jobbkeze, Vitéz János, hosszú órákat töltöttek négyszemközt. Hogy mit
                    beszéltek egymással, azt kettejükön kívül teremtett léleknek nem kellett tudnia.
                    És eljött egy éjszaka, mikor már teljesen tisztázva feküdtek előttük Girzsik
                    kétszínű tervének minden adatai. Tanácskoztak, beszélgettek, hangosan
                    gondolkoztak, de koronként hosszú szüneteket tartottak. Mindketten érezték a
                    hangulatnak azt a kényszeredett feszültségét, amellyel ki nem mondott, de
                    mindenáron hangot kívánó dolgok ülik meg a levegőt. De a király végre kimondta a
                    nagy szót:</p>
				<p>- János, - mondta könnyedén, - hallj szót. Szövetközjünk császárval. Girzsik
                    uramot nyomjuk sarokba.</p>
				<p>Azt várta, hogy Vitéz János elképedve felugrik. De az nem ugrott fel.
                    Bólintott.</p>
				<p>- Napok ótátul fogva ez jár eszömbe. Csak szólnom nem kévánkozott. Féltem
                    felségedtül.</p>
				<p>- Én kedig tűled féltem. No, kiböktük. Gyerünk. Hát hogyan épíjjük ez dógot.</p>
				<p>Hajnalig tanakodtak négyszemközt. És másnap a kancellisták majd hogy meg nem
                    dermedtek az ámulattól. Ami levelet kaptak írni, az homlokegyenest ellenkezett a
                    tegnapi levelekkel. Mintha csak a napnyugat egy éjszaka alatt napkeletté, s a
                    jobboldal baloldallá változott volna. De még csak kérdezni sem mertek semmit.
                    Csak csodálkoztak.</p>
				<p>A király verekedhetnékje elmúlt. Még arra sem vetett különösebb ügyet, hogy az
                    Ausztriából visszatért Giskra maga vette kezébe a felföldi várak dolgát és
                    csakhamar erőhatalommal elfoglalta Késmárkot. Mátyás elmosolyodott a vészhírre.
                    A hírnök, aki a jelentést hozta, azt hitte, hogy álmodik.</p>
				<p>Mátyás mosolygott, mert magában már látta azt a pillanatot, mikor Giskra, mint
                    Fridrik hű szövetségese egy szép napon azon fogja magát észrevenni, hogy tudtán
                    kívül Mátyás szövetségesévé változott. Giskra Mátyást fogja szolgálni és szépen
                    átadja Késmárkot is, a többi várat is, véges végig a Felvidéken. S a cseh
                    csapatok azon veszik észre magokat, hogy magyar zsoldosokká lettek.</p>
				<p>Szent István koronája pedig hazakerül. Haza kell kerülnie, mert addig maga a pápa
                    sem alhatik nyugodtan, míg Hunyadi János fiát azzal a koronával meg nem
                    koronázzák.</p>
				<p>*</p>
				<p>Az országgyűlés a király minden óhajtását teljesítette. Eddig az volt a törvény,
                    hogy minden húsz jobbágytelek után a birtokos egy fegyverest tartozik
                    kiállítani. A rendek a húszat leszállították tízre. Sőt az erdélyi rendek még a
                    tíz telkenkénti fegyveresnél is többet ajánlottak fel: Erdélyre nézve
                    kimondották, hogy a telkek számára való tekintet nélkül a jobbágyságnak csak egy
                    ötöde maradjon otthon a vármegye védelmére, a többi álljon fegyverbe. A főpapok
                    és főnemesek a magok részéről tizenkétezer embert ajánlottak meg, többet, mint
                    eddig bármikor. A király maga ötezer gyalogost és kétezer lovast tudott
                    kiállítani. A magyar hadsereg ilyen módon egyszerre több lett, mint eddigi
                    létszámának kétszerese. Igaz, hogy viszont nem volt köteles, csak megszabott
                    ideig, fegyverben maradni.</p>
				<p>Most már végre számolni lehetett vele, hogy a korona csakhamar hazakerül.</p>
			</div>
			<div type="chapter">
				<head>
                   XXII.
                </head>
				<p>Egy éjszaka arra rezzent fel a király, hogy szavakat hall. Felült ágyában és mint
                    szokta, abban a pillanatban már teljesen éber is volt. Katalin beszélt
                    álmában:</p>
				<p>- Má matka... Maminka má drahá...</p>
				<p>Anyját szólította a tizenhét éves királyné és álmában peregtek szeméből a
                    könnyek. Aztán megcsendesedett és némán szunnyadt tovább. Mátyás másnap nem
                    kérdezte feleségét, hogy mit álmodott az éjjel. De mikor elbúcsúzott tőle, ez a
                    panaszos hang jutott eszébe, ez a könnyes honvágy, amely igen mélyen
                    bujkálhatott a Katalin lelkében. Vajon az ő felesége ez, vagy a Girzsik lánya?
                    Melyik inkább? S azt kellett válaszolnia magának, hogy az a fiatal lény, aki
                    most ott élt mellette kéznyújtásnyi távolságban, messzebb van tőle, mint a
                    végtelen távol csillagok.</p>
				<p>Battára ment, majd Futtakra. A török megmozdult odalent és Boszniára támadt. A
                    bosnyák király a kulcsi várba vonult, odagyűjtötte azt a rengeteg arany és ezüst
                    kincset, amelyet az Osztoja-dinasztia eddig összeharácsolt. A kémek jelentése
                    szerint ez a roppant marha sok millió arany forintot megért. És Mátyás, mint a
                    toporzékoló harci paripa, most már száguldott volna a verekedés melegébe, ha
                    ugyanekkor hírt nem kap arról, hogy Fridrik kész egyezkedni. A király jöjjön
                    Budára, írja alá a kötést és intézkedjék a küldöttség felől, amely elmenjen a
                    császárhoz a szent koronáért.</p>
				<p>A szerződést aláírta. Hosszasan tanácskozott Vitézzel, hogy kik menjenek a szent
                    koronáért. És megérkezése másnapján magához kérette Ujlaki Miklóst. Azt az
                    Ujlakit, aki tagja volt a két Hunyadi-fiút halálra ítélő bíróságnak. Aki Hunyadi
                    Lászlót ki is végeztette. Aki tüntetően nem vette tudomásul Hunyadi Mátyás
                    királlyá választatását. Aki Fridriket Mátyás ellen magyar királlyá választotta
                    és meg is koronázta. Aki keresztapja lett a császár fiának, Maximilián
                    főhercegnek. Aki aztán összezördülvén komájával, elment sógorához, a cseh
                    királyhoz, és annak fiát igyekezett a magyar trónra segíteni. Most végre beadta
                    a derekát.</p>
				<p>- Miklós bátyám, - mondta a király, - nagy szükségöm van kigyelmödre. Áldozatot
                    tönnie kérném.</p>
				<p>- Mi vóna az?</p>
				<p>- Császárhoz magyar küldöttség megyen az szent koronáért. Illendő lönne, hogy
                    méltó úr vezesse azt. Én még nádort is keveslöm. Miklós bácsi kéne.</p>
				<p>- Hm. Osztán kik mönnek?</p>
				<p>- Kalocsai érsek, váradi pispek, Palóczi országbíró, Szapolyai Imre. Élökre kéne
                    Miklós bácsi.</p>
				<p>Ujlaki habozott. Igen kényes volt neki azért a koronáért menni Mátyás számára,
                    amellyel ő koronázta meg a császárt Mátyás ellen. De a feladat díszének nem
                    tudott ellenállni. Szabódott még egy kissé, aztán felcsapott. Mátyás kétezer
                    díszruhás, fegyveres lovast rendelt a küldöttségnek kíséretül. Pedig odalent
                    minden egyes fegyveresre égető szüksége volt. Sem Velence, sem egyéb olasz
                    államok, se senki nem küldött segítséget. Magyarország megint magára maradt a
                    török ellen.</p>
				<p>A küldöttség elment a koronáért, Mátyás pedig sebbel-lobbal búcsúzott
                    Katalintól.</p>
				<p>Futtakon véres hírek várták. A szultán elfoglalta Boszniát. Megvette Klucs várát
                    is.</p>
				<p>Ali béget, aki már Temesvárig nyomult volt előre, elkeseredett verekedésekkel
                    visszaszorították a Szávához. Ott állott meg a török vezér a Száva partján, a
                    bosnyák-magyar határfolyónál, hogy a magyar sereget visszatartsa, s azalatt a
                    török főerő teljes munkát végezhessen az elfoglalt Boszniában.</p>
				<p>Mátyás odavágtatott a Szávához. Forró augusztus volt, perzselő kánikula. Hadai
                    éjszakai menetelés után pitymallatkor állapodtak meg, mert a martalékcsapatok
                    már nyargaltak vissza a foglyul ejtett török előőrsökkel. Ott volt az Ali bég
                    serege. Nem tagadhatta, hogy a szíve hangosabban dobog a szokottnál. Élete első
                    nyílt csatája előtt állott. Huszonhárom éves korában. Bátyja ebben a korban már
                    sebhelyes, hadviselt öreg katona volt. Apja is. És ő csak tornajátékokon
                    jeleskedett eddig.</p>
				<p>Az elfogott őrsök és a kémek révén már tudták Ali bég táborának fekvését. Mikor a
                    többiek elindultak, ő is indult. Becsavarta arcát patyolatba, hogy csak szemének
                    maradt hely, orra és szája nyílásának, különben egész feje pólyát hordott. Úgy
                    tette fel a sisakot. Köröskörül hasonló vászonarcok néztek rá a sisakok alól.
                    Ezt már régen megtanulta. A pólya télen a hideg ellen, nyáron pedig az
                    áttüzesedett acélsisak heve ellen védte a fejet.</p>
				<p>Lova elindult alatta. Lassú ligetesben ment egy homokdomb irányába, amelyet
                    mutattak neki. A térség kitágult. Felfejlődött a hadirend. Jobbra-balra, amerre
                    szem ellátott, rengeteg katona ügetett, vezényszavak harsogtak, kürtjelek
                    recsegtek.</p>
				<p>A király elől csakhamar elfedte az ellenséges sereg távoli meg-megvillanó
                    arcvonalát egy elébe sorakozó lovascsapat. Ez idegessé tette. Az élen szeretett
                    volna lenni. De most inkább engedelmeskedett, semmint parancsolt. És erőszakot
                    téve gyötrő türelmetlenségén, csak bámulta az előtte állókat. Ha pedig hátra
                    nézett, sűrű rendekben álló gyalogosokat látott.</p>
				<p>- Mi lészen már, - kérdezte türelmetlenül, - soha sem kezdjük?</p>
				<p>- Javában folyik immár - felelt mellette egy derűs hang.</p>
				<p>Semmit sem lehetett látni. És ami még különösebb volt, hallani is alig. De mégis:
                    egészen messziről valami olyan lárma jött, mint utcai tüntetés, vagy
                    kortesrivalgás. Mátyás most már tudta, mi az: a magyar hadak Jézus ordítása
                    rohamközben.</p>
				<p>Egyszerre közvetlen közelből reccsent fel a kürtszó. Azok a lovasok, akik a
                    király csapata előtt állottak, egyszerre földrengésszerű Jézus-ordításban törtek
                    ki. Süvítve röppentek a nehéz kardok a levegőbe, a kopjaszárak előre billentek a
                    balmarkokban, mintha valami eleven nádast föld felé hajbókoltatott volna a
                    vihar. Dobogva rúgtattak előre. A kilátás tisztult. A király előtt kitárult a
                    messzi arcvonal képe. Jobbról már a gyalogosok rohantak oda, ahol a nehéz
                    lovasság támadása megingatta a törököt. Balról most ért oda a lökés. Középen még
                    állott a tömör török lovasság. Mintha kígyózott volna az a vonal, egyes részei
                    lélegzetszerűen visszahúzódtak, majd megint előre lökődtek. S ekkor éles, zizegő
                    hang suhant el a levegőben, közvetlenül a király mellett.</p>
				<p>- Ziuijj...</p>
				<p>Odakapta a fejét. Tudta, hogy mi ez. Nyílvessző. Nem ide szánták, de erre tévedt.
                    Most azonban nem ért rá a nyílvesszőről gondolkodni. Feszülten figyelte az
                    ütközet menetét. Nagyon kellett figyelnie, mert az ábra amelyen kétféle lovasság
                    és kétféle gyalogság mozgott ide-oda, a folyamatos arcvonal ellenére is
                    bonyolult sakkfeladványnak tetszett. Most már visszanyerte nyugalmát, mint
                    alaptermészete szerint mindig a döntő pillanatban. A nyeregben előrehajolva,
                    feszülten figyelt. Kirántotta kardját és azzal hátraintett, hogy most kell
                    vigyázni. S mialatt feje mozgásával követte a vonal távoli mozgását, egyszerre
                    elkiáltotta magát:</p>
				<p>- Rajta!</p>
				<p>Mátyás azon vette magát észre, hogy torkaszakadtából kiabálja a Jézust maga is.
                    Sisakját erős ütés érte, amelytől feje hátrabicsaklott. Török gerely. De már
                    rettentő csattanással és robajjal beleszaladt a rohanó fal az álló falba.
                    Lovasok fordultak fel, csetlés-botlás, ordítozás következett. És most a kard
                    kezdett dolgozni. Mátyás villogó figyelemmel leste a gomolygást és kardja a
                    remek vívó ösztönösségével felelt minden csapásra. Vagdalkozott, mintha
                    versenyen dolgoznék. A kézitusa azonnal gyöngült is már, a fal összeomlott
                    előtte és rendetlenül botladozva hátrált. Egy pillanatnyi szünetet felhasználva,
                    felállt a kengyelben. Azonnal látta, mit kell tennie. Ordított egyet:</p>
				<p>- Kerítsd balra!</p>
				<p>A zászlótartó hármat lengetett a nagy piros zászlóval. A magyar lovasság
                    villámsebesen balra fordult, hogy egy fedetlen török seregrészt oldalba
                    kapjon.</p>
				<p>- Allah, Allah! - üvöltöttek a törökök.</p>
				<p>Mellén erős ütés érte. De mint a rugó lendült vissza előre, nem volt ez más, mint
                    amit ezerszer csinált a lovagi tornán. Az ellenséges lándzsa megreccsent. Hangos
                    csattanások hallatszottak az Allah-kiáltások, a vért-csörömpölés, a dobogás és a
                    lovak horkolása zsivajában.</p>
				<p>A király megállt pihenni és körülnézett. A harc elült, igen messze még lehetett
                    egy-egy összekeveredett, dulakodó csoportot látni, vagy menekvő seregrészeket s
                    utánok az üldözők hajszáját. Szokoli nyargalva közeledett, a kantárt
                    eleresztette és kardja véres pengéjét nyargaltában törölte végig a lótakaró
                    szélével.</p>
				<p>- Megbírtunk velök, felség.</p>
				<p>- Férfimunka vót, - felelt boldogan, lelkendezve Mátyás.</p>
				<p>A magyar zsoldosok már elesetteket vetkőztettek, egy helyen a foglyokat terelték
                    egybe, másutt a gazdátlan lovakat gyűjtötték vezetéken. Lófarkas harci
                    jelvényeket, török fegyvereket dobáltak halomra.</p>
				<p>A zsákmány őrzésére őrséget hagytak. A legénység pihenőt kapott, de készenlétben.
                    Nemsokára már jöttek a hírszerzők: Ali bég javában gyűjti serege maradékát. Sok
                    embere van még. Támadásra van kilátás.</p>
				<p>Mátyás azonnal döntött: nem szabad megvárni, míg rendbe jönnek, támadni kell őket
                    azonnal. A riadók rögtön megszólaltak. És megint elhangzott a rajta.</p>
				<p>A király most már úgy nyargalt előre, mintha soha életében egyebet nem csinált
                    volna, mint ütközetet. A török sereg ott veszett. Ali bég még elérte dereglyéit
                    és át tudott menekülni a Száva túlsó partjára. Több embere a magyar nyilaktól
                    már a dereglyéről fordult a vízbe. De őt nem tudták lelőni. Alkonyatra az egész
                    munka be volt fejezve. A magyar sereg fényesen győzött.</p>
				<p>Csak pár órai pihenőt engedélyezett a király. Ahogy letette fejét, azonnal
                    elaludt és mikor fegyvernöke felköltötte, az volt az érzése, hogy csak öt perce
                    aludt el. Kevéssel éjfél után felszedelődzködtek és indultak. Másnap már szerb
                    oldalon üldözték a Macedónia felé menekülő törököt. Sőt, mikor a
                    bennszülöttektől jelentést kaptak, hogy a szultán főserege tizenötezer
                    keresztény foglyot hurcol haza Konstantinápolyba, erőltetett meneteléssel
                    utolérték ezt a fősereget. Ez volt Mátyás harmadik ütközete, amelyben baleset
                    is érte: verekedés alatt kimarjult a lába a kengyelben. Saját maga rántotta
                    helyre a kirándult bokát, azután visszanyargalt a kézitusába, egyéb baja nem
                    lett. A tizenötezer szerbet mindenesetre megszabadította.</p>
				<p>Most Bosznia visszafoglalására került volna a sor, az ostrom előtt azonban nem
                    állhatta meg Mátyás, hogy haza ne szaladjon Budára, ha mindjárt csak egy-két
                    napra is. Péterváradon ugyanis magyar urak várták, ugyanazok, akiket a koronáért
                    küldött. Még a megjuhászodott Ujlaki is eljött, hogy személyesen tegyen
                    jelentést a nagy esetről. Vagyis részleteiről. Mert hogy a korona megjött.</p>
				<p>Boltozatos alagsorban volt a kincses kamra, ahol a koronát őrizték, a lépcsőt,
                    amely folyosójára vezetett, éjjel-nappal alabárdosok őrizték. Hármas lakat
                    zárta a nehéz tölgyajtót, a börtönszerű folyosón még egy vasajtó nyílott
                    ugyancsak hármas lakattal, a vasajtó mögött álltak a kincsek. A király
                    Katalinnal, az udvarbíróval és egy nádorsági tisztviselővel ment le, két fáklyás
                    ember kísérte őket. Ahogy a fáklyák bevilágítottak a tágas terembe, vasládákat
                    lehetett látni csupán, amelyek az arany evőkészleteket, a Hunyadi család mesés
                    hírű ékszereit, vert ezüstből való asztali szobrokat, kálváriákat, feszületeket,
                    ékkővel kirakott díszkardokat, gyémántos forgókat, mentecsatokat rejtették.
                    Minderre most nem volt kíváncsi a király. Csak a koronát akarta látni.
                    Kecskelábú nagy asztal állott a terem közepén, arra emelték fel a kis vasládát.
                    Lakatait kinyitották. A tisztviselő bele akart nyúlni, de a király kézmozdulata
                    megállította. Maga akarta kivenni.</p>
				<p>- Hazajöttél, - mondta Mátyás a koronának.</p>
				<p>Lelkét mély áhítat fogta el, vágyat érzett, hogy szabadon eressze könnyeit,
                    letérdeljen és a csodálatos aranytárgyat, amelynek tetején ott állott egyenesen
                    a pogány magyaroktól magokra vállalt kereszt, magasra emelje, mint valami
                    névtelen szertartás papja. De erőt vett magán és csak tartotta jó darabig,
                    mígnem az aranyfüggők, mint pici ingák meg nem állottak. Akkor lassan fejére
                    tette.</p>
				<p>- Nem köll bélelni, - mondta, - ippeg koponyámra szabták.</p>
				<p>El is eresztette most már, a korona szilárdan nyugodott a fején, nem billent.
                    Mátyás levette fejéről a koronát, még egyszer maga elé tartotta és kissé
                    mozgatta a fáklyafényben, hogy az arany és az ékkövek játékában gyönyörködjék.
                    Hirtelen bátyjára gondolt. Lászlóra. Rögtön utána pedig Fridrikre. Fridrik fején
                    ott volt ez a korona. Dúló harag lobbant fel benne, olyasféle, mint a férjben,
                    akinek felesége elpanaszolja, hogy bántalmazták. És megint tisztán világosodott
                    elő benne a megismerés, hogy ezzel az egy emberrel ő sohasem jöhet rendbe az
                    életben. Még Ujlakival is rendbe jöhetett, aki őt halálra ítélte és bátyját
                    kivégeztette. Fridrikkel soha. Ez valami ősi indulat, amely kezdettől fogva
                    volt és mindig lesz.</p>
				<p>A koronát visszazárták ládájába. Mátyás ezzel el is végezte, amiért most Budára
                    jött.</p>
				<p>Péterváradon indulásra készen várta a Boszniát megverendő sereg. A kiszemelt
                    vezér, Szapolyai Imre, részletes jelentést tett az eddig beérkezett
                    kémjelentésekről, a létszámról, a bosnyák lakosság hangulatáról. Aztán a
                    nádorral kellett megtárgyalni az ünnepélyes koronázás részleteit és határnapját.
                    Úgy határozták, hogy a húsvéti ünnepek alatt lesz a koronázás.</p>
				<p>Egy októberi napon valamennyien felkerekedtek, mind elkísérték a királyt a
                    bosnyák hadjáratra. A sereg átkelt a Száván, aztán rálépett arra a római
                    műútra, amelyet a hajdani impérium Gradiskától Banjalukáig épített ki.</p>
				<p>Zuhogó esőben értek Jajca alá. Óvatos távolban állottak meg, az erőd alatti
                    fővárost tekintélyes sereg védelmezte.</p>
				<p>Szapolyai kifogyhatatlan volt ötletekben. Messzire felkerült a Pliva partján s
                    ott egész seregével átgázolt. Aztán szekereket rakatott meg földdel és
                    tornyozott, vizes fenyőlombbal, azokat tolatta előre a szűk sziklatorkon. A
                    furcsa ostromszekereket a védők nem tudták felgyújtani és nyilaikat is hiába
                    lőtték beléjök. Ilyen mozgó pajzsok oltalma alatt haladtak nyomról-nyomra az
                    ostromlók, mígnem rajta üthettek a katlanszerű kis városon.</p>
				<p>Az ilyen ostrom főként türelmet kívánt. Csak lesni kellett, mint a macska az
                    egérlyuk előtt, hogy mikor kénytelen végül is elébújni, aki odalent fészkel.
                    Felmentő sereget Harám bég nem remélhetett, messzi földön a lakosság az
                    ostromlókkal tartott és hordta nekik az élelmet, az ő készletét odafenn pedig
                    éppen a foglyok apasztották. Az ostromlók tehát szorgalmasan küldözték a
                    vastekéket a fellegvár omladozni készülő falaiba és vártak. Napok teltek, hetek
                    teltek. Leesett az első hó, a király néha vadászatot rendelt a hegyekben,
                    mindennap szemlét tartott az ágyúknál és egyébként éppen úgy megtartotta a
                    kancellária óráit, mintha az országos ügyeket otthon, Budán végezné.</p>
				<p>Egyhangúan folyt az ostrom, mikor megérkezett a pápa felhívása. Kiáltvány volt
                    ez, amelyet a szentatya az egész világ kereszténységéhez intézett és szövegét
                    elküldötte a Jajca alatt táborozó magyar királynak is.</p>
				<p>- Utolsó kísérletet kívánunk most tenni, - írta Pius pápa, - és elhatároztuk,
                    hogy személyesen indulunk meg a török ellen egész tengeri erőnkkel. Velünk lesz
                    Fülöp burgundi fejedelem, csatlakoznak hozzánk olasz fejedelmek is, a velencei
                    köztársaság is, és a háborúban oly kemény, a török feletti diadalokhoz annyira
                    hozzászokott magyarok. Mi ugyan reszketeg kezünkbe kardot nem foghatunk, mert
                    kezünket gyengeségünk miatt már a nép megáldására is alig tudjuk felemelni. De
                    értünk az imádkozáshoz és az ütközetek alatt áhítatos fohászt emelünk majd egy
                    hajó orrán vagy egy magas dombtetőről a Mindenhatóhoz, hogy a hű harcosok ennek
                    láttán felbuzduljanak. A sereg előtt a kereszténység szentelt zászlai fognak
                    lobogni s ott vitetjük majd több más szent ereklyékkel Szent János testét.
                    Melyik keresztény fejedelem, melyik igazhitű bajnok maradhat el itt? Azért
                    emlékeztetünk minden rendű és rangú keresztény hívőt az elkerülhetetlen
                    ítéletnapra és a remélt lelki üdvösségre és mindenkit ezennel felszólítunk, sőt
                    kényszerítünk, hogy ebben a hadjáratban, amely Anconából fog megindulni, vagy
                    személyesen vegyen részt, vagy állítson helyettest, vagy áldozza fel vagyona egy
                    részét.</p>
				<p>Mátyás és Vitéz mély megindultsággal olvasták a szent agg levelét. Az ő
                    lelkiismeretük most már rendben volt. De milyen arccal olvassa ezt Fridrik? Meg
                    az a temérdek német fejedelem, aki eddig füle botját sem mozdította? És a
                    lengyel király? És Girzsik? És a francia király?</p>
				<p>- Miótátul magyar história vagyon, - mondta Mátyás a gyertyalángba nézve, - mük
                    menden másokot segéltünk, mejjünköt tartottuk fedezők, de bennünköt soha nem
                    segéle senki. Igyen vót öröktül, ígyen lészön örökkül. Ez vagyon írva felőlünk
                    az csillagokban. Az magyar dógának az ő sommája ez: magad vagy, magyar, csorgasd
                    véredöt, miként Jézus csorgatta.</p>
				<p>- Így vagyon, - bólintott Vitéz János, - Isten rendölte. Apokaliptikus dolog ez,
                    felségöd meghiggye. Az ó-testámentomban vala Istennek egy választott népi, az
                    zsidó. De az új-testámentomban is vagyon egy: az magyar. Gyönyörő
                    felmagasztaltatás, hogy magyarnak születtünk.</p>
				<p>- Legnagyobb dolog, ki ez világon löhet: magyarrá születni.</p>
				<p>- Vagyon nagyobb még egy, - mosolygott a püspök, - magyar király lönni.</p>
				<p>- Iza hároman is vagyunk, - vált egyszerre fanyarrá Mátyás.</p>
				<p>- Hároman?</p>
				<p>- Annyon. Ferrante nápolyi király hordja az címet, mert apját apám megkénálá az
                    koronával. S Fridrik, Fridrik!</p>
				<p>Ez volt minden beszélgetés vége. Fridrik. Aki ülve kapzsiságának és szívósságának
                    sarkában, várta, míg minden belekerül pókhálójába.</p>
				<p>December közepén Harám bég látta, hogy ellenállása reménytelen. Egy szép napon
                    követet küldött az ostromlók táborába. Harám bég hajlandó feladni a várat, ha
                    biztosítékot kap, hogy őrségével szabadon elvonulhat és keresztény foglyait
                    magával viheti Konstantinápolyba. A király kurtán felelt neki:</p>
				<p>- Mondd meg uradnak, hogy egyetlenegy keresztény embert sem engedek elhurcolni.
                    Én nem falakért, hanem emberekért vagyok itt. Elmehetsz.</p>
				<p>Még egy-két követséggel megpróbálkozott Harám bég. Aztán megadta magát. Csak a
                    maga és őrsége életét kérte. Erről írást csináltak.</p>
				<p>Hazafelé menet egy éjszakát a szlavóniai Dombró várában töltött Mátyás. Itt időt
                    szakított magának, hogy megírja a pápához már rég halogatott levelét. Hosszú
                    levél volt, elmondta benne az egész boszniai hadjárat győzelmes történetét.
                    Aztán így folytatta, nem egészen magától, mert a levelet megbeszélte volt
                    Pannonius Jánossal, a remek latin stilisztával.</p>
				<p>- Azt a szándékomat mindenesetre tudja meg Szentséged, hogy a katolikus vallásnak
                    és a hívők védelmének minden tehetségemmel szolgálatára állok, kivált ha
                    lehetőségem és szabadságom megvan hozzá és akadályaim nincsenek. Ha azonban
                    amazok hiányzanak, emezek pedig fennforognak, kénytelen vagyok a hit védelmére
                    szánt erőimet másra használni. És ünnepélyesen kijelenteni a mai napon
                    Szentségednek...</p>
				<p>Futár levelet hozott Budáról. Megismerte anyja írását. A levelet letette az
                    asztalra, aztán tovább diktált, mert a lendület magával ragadta:</p>
				<p>... hogy ha jogtalanságoktól ingereltetve, kénytelen lennék a hitetlenek ellen
                    kivont kardomat a hűtlen hívők és birodalmam bántalmazói ellen fordítani, akkor
                    ez igazságos és fájdalmas haragomban történik. Ne vegye rossz néven Szentséged
                    és ne az én rovásomra írja, ha a hazámat fenyegető veszedelmek miatt nem
                    állhatok a köznek engedelmes rendelkezésére. De talán Szentséged tekintélyének
                    közbelépte elegendő lesz majd visszaadni cselekvési képességemet, hogy amit
                    elkezdtem, befejezhessem, az akadályokat eltegyem láb alól és ne sodortassam
                    kedvem ellen való irányba. Hódolatom és a hit ügye egyaránt megérdemlik, hogy
                    Szentséged mindezt fontolóra vegye. Isten óvja Szentségedet az ő szentegyháza
                    kormányzásának javára. Dátum.</p>
				<p>Igen meg volt elégedve azzal, amit diktált. Bizonytalan jelekből sejteni
                    lehetett, hogy Fridrik már megint forral valamit. A pápa bizonyosan éberségre
                    fogja inteni a nunciust.</p>
				<p>Most végre megnézhette, mi hír Budáról. Felbontotta anyja levelét. Ésamikor
                    átfutotta, remegő kézzel ejtette az asztalra. Anyja arról értesítette, hogy
                    Katalinnak fia született. De ő is, a gyermek is meghalt.</p>
			</div>
			<div type="chapter">
				<head>
                   XXIII.
                </head>
				<p>A székesfehérvári nagytemplomban folyt le a koronázás, ott, ahol ősidők óta
                    koronázták a magyar királyokat. A kórus az Árpádok korából való hagyományos
                    énekeket énekelt. Az orgona ünnepélyesen zúgott. Mátyás díszes baldachin alatt
                    ült az oltár evangéliumi oldalán. Fekete páncélt hordott sisak nélkül. A
                    koronázásra szánt ékköves díszruháját nem vette fel, jelezni akarta, hogy
                    gyászolja feleségét. A templom hajóját színültig megtöltötték a rendek. Külön
                    ékes padot állítottak a külföldi hatalmak képviselőinek, a nunciusnak, a
                    velencei, a cseh, a francia követnek és más előkelőségeknek. Szorongó
                    meghatottság fogta el a lelkeket: az utolsó Árpád halála óta most először várta
                    a szent korona, hogy a nemzet véréből való sarjadéknak fejére tegyék.
                    Magyarország nemzeti királyt koronázott.</p>
				<p>Mátyás csörgő, erős léptekkel ment fel az oltárhoz. Rátette kezét az
                    evangéliumra. A fiatal pécsi püspök olvasta az eskümintát. A király megesküdött,
                    hogy az aranybullában megörökített magyar alkotmányt sértetlenül meg fogja
                    tartani, a törvényeket maga is tiszteli és másokkal is tisztelteti, a karok és
                    rendek szabadságait bárki ellen megvédelmezi.</p>
				<p>Az eskü után megint felbúgott az orgona. A zászlósurak egymásután adták át a
                    prímásnak az ősi tárgyakat, aki ügyetlenül, nehézkesen ékesítette fel velök a
                    királyt. Vállára adta István király palástját, kezébe adta a jogart és az
                    országalmát s maga övezte nagy nehezen a király páncélos derekára a kardot.
                    Aztán remegő ujját a szentelt olajba mártva, keresztet írt vele a király
                    homlokára. Közben latin igéket mormolt és keservesen sírva fakadt. Nagyon öreg
                    volt már és azon való meghatottságában sírt, hogy Isten megengedte immár a
                    negyedik királyt koronáznia. Albertet is ő koronázta valaha, Ulászlót is, s a
                    csecsemő V. Lászlót is.</p>
				<p>A nádor fellépett az oltár első lépcsőfokára. Szemközt fordult a hajó
                    közönségével. Hangosan kiáltotta az előírt háromszoros kérdést s a magyar nemzet
                    urai ropogva, viharos sortűz gyanánt háromszor kiáltották rá a választ.</p>
				<p>- Akarjátok-é Hunyadi Mátyást királytoknak?</p>
				<p>- Akarjuk!</p>
				<p>- Akarjátok-é Hunyadi Mátyást királytoknak?</p>
				<p>- Akarjuk!</p>
				<p>- Akarjátok-é Hunyadi Mátyást királytoknak?</p>
				<p>- Akarjuk!</p>
				<p>A prímás reszkető kézzel odanyúlt a bársonyvánkoson elébe tartott koronához. A
                    király térdelt. A korona a fejére került. Az orgona harsogó erővel zendült meg,
                    a templom ablakai megreszkettek a fergeteges éljentől. Mátyás felállott és
                    kifelé fordult. Első pillantása anyjának szólt, aki ott ült külön karosszékben
                    az első sor szélén. Sok férfi sírt a rendek közül, de ő nem sírt. Csak a szeme
                    csillogott büszkén mozdulatlan arcában.</p>
				<p>A király visszaült a trónszékbe. Aranysarkantyús lovagok járultak eléje, ő sorra
                    megérintette vállokat a szent király kardjával. Aztán felállott és koronával a
                    fején, palástosan megindult. A jogart és az országalmát elvették tőle. A nádor
                    vezetésével a zászlósurak követték. A templom előtt színezüsttel szerszámozott
                    paripa várta, oldalt a kíséret paripái. Lóra ültek mind és az utcákon szorongó
                    tenger nép éljenző vihara közepette átlovagoltak a városon. Kimentek a
                    koronázási dombhoz. A lengő zászlók között a király fellovagolt a dombra és mint
                    elődei, a Bélák, Endrék és Lászlók, egyet-egyet vágott a világ négy tája felé.
                    Északon kezdte, ez Girzsiknek szólt. Keletre és délre vágott, ez a töröknek
                    szólt. Aztán nyugatra vágott olyat, mintha egyetlen suhintással fejét akarná
                    venni valakinek. Ez Fridriknek szólt. A végeláthatatlan tömeg tengerként zúgta
                    az éljent.</p>
				<p>Másnap az egész udvar visszautazott Budára. Ott még három napig tartó ünnepségek
                    rendjét kapta a vendégsereg. Bajnoki torna volt megint, kocsiverseny,
                    lófuttatás, vadászat. A nép cirkuszi játékokat kapott. Biztonságosan elkerített
                    helyre vad szelindekek közé két oroszlánt eresztettek s a sokaság izgulva
                    szemlélte, hogy számos eb halála után a szelindekek végül is hogyan marcangolják
                    széjjel az afrikai dúvadakat.</p>
				<p>Mindebből már keveset látott a király. Sok dolga volt. Sietnie kellett megint a
                    török ellen, hogy Bosznia visszavételét teljesen befejezze s addig még főbenjáró
                    ügyek vártak elintézésre. A koronázás után negyednapra országgyűlést tartott,
                    amelyen törvénybe foglalták az új, némely részleteiben módosított,
                    alkotmányt.</p>
				<p>Mindössze egy hónapot tölthetett otthon Mátyás, de ezalatt a hónap alatt rengeteg
                    munkát végzett, hat éves királykodása óta a legtöbbet.</p>
				<p>Hogy a korona megérintette a fejét, az szemmel látható változást idézett elő
                    gondolatainak irányában, biztonságában, s amit eddig csak titkon mert latolgatni
                    magában, azt most hatalmas tervek elszántságával gondolta végig. Szinte hinnie
                    kellett a korona bűvös erejében. Hat esztendeig bátortalan ábránd volt,
                    messziről felsejlő álom északi fénye, ami a koronázás után olyan világos és
                    határozott valóságú törekvéssé lett benne, mint a nap. Hat esztendő alatt
                    kitanulta a gyakorlatban mindazt, mit hazájának sorsáról és rendeltetéséről apja
                    vésett lelkébe a vajdahunyadi gyermekévek alatt. Látta a magyar fajt vérezni és
                    roskadozni tragikus földrajzi helyén, két egymásra rontó hatalmas világ
                    ütközőpontjában, mindenkitől magára hagyatva. Látta, hogy fajtája, mikor a Kelet
                    ellen meztelen karddal hadakozik a nyitott kapuban, pillanatnyi szünet nélkül
                    kénytelen hátrafelé figyelni, hogy a várkapuban mögötte álló Nyugat hátulról le
                    ne döfje. Mesebeli lovagot képzelt maga elé, aki védi a keresztény óriást a
                    pogány óriás ellen, hozzá képest mind a kettő hegymagasságú. S akit véd, az
                    éppen olyan ellensége, mint akit támad. Előbb-utóbb menthetetlenül el kell
                    vesznie, ha nem segít valahogy ezen a borzasztó hadi álláson. És segítség csak
                    egy van: biztonságot szereznie magának abban a várban, amelyet véd, hogy
                    védhesse. Akárhogy forgatta, mérlegelte, morzsolgatta magában azokat a
                    gondolatokat, amelyeket a gondjára bízott nemzet jövendőjének gondja váltott ki
                    belőle, mindig ugyanahhoz az eredményhez érkezett: császárrá kell lennie. Egy
                    olyan német-római császárság, amelynek Magyarország az uralkodó magva, a világ
                    nyugalmát és boldogságát jelenthetné. Egy kézben lennének a keresztény Európa
                    összes erőforrásai, s aki azokkal rendelkezik, az egyszeriben lesöpörheti Nyugat
                    testéről a támadó Keletet. S a magyar nemzetség, Vitéz János szerint Istennek
                    új-testámentombeli választott népe, dicsőségesen és boldogan intézné a világ
                    sorát, trónján a Hunyadi-családfa egymásután következő magyar királyaival,
                    századokon keresztül, időtlen-időkig.</p>
				<p>Az első elhatározó lépés a nagy terv megoldása felé csak a király házassága
                    lehetett. Mátyás úgy vélte, hogy valamelyik német hercegnőt kell kiválasztania.
                    Olyat, akivel együtt járhat a német-római birodalom valamelyik szavazójogának
                    öröksége.</p>
				<p>Mikor azonban a tanácskozásokba a zászlósurakat is bevonta, azok lázadozlak a
                    német hercegnő ellen. Éppen annak a magyar világszemléletnek alapján, amely
                    Mátyást királlyá tette.</p>
				<p>Az urakat nem lehetett meggyőzni. Valami rettegő gyűlölet élt bennök minden
                    iránt, ami német. Hallani sem akartak német rokonságról. Elég volt csak kiejteni
                    előttök azt a szót, hogy “német”, már elvesztették tárgyilagosságukat és
                    szikrázni kezdett a szemök. Minden mást jobbnak tartottak. A zászlósurak egy
                    része a lengyel rokonosodás mellett kardoskodott: Kázmér király családjában kell
                    menyasszonyt keresni és Girzsiket így közrefogni. Mások úgy vélték, hogy
                    célszerűbb volna valamelyik olasz udvarnál szétnézni. Ott van Francesco Sforza
                    milánói herceg, aki Hunyadi Jánosnak személyes barátja volt, annak van egy
                    Ipolita leánya. Vagy ott van Ferrante nápolyi király, annak van egy Beatrix
                    leánya. Akárkit, csak német ne legyen.</p>
				<p>A vitatkozók nem tudták meggyőzni egymást. Mátyás, ha egyedül maradt
                    gondolataival, soká eltűnődött híveinek ezen a konok felfogásán. Úgy találta,
                    hogy magyarjai túlságosan magyarok és kevéssé európaiak, ő maga olvasottabb és
                    műveltebb volt, mint - a két papot kivéve - akármelyik. Amit hallott más udvarok
                    életéről, költészetéről, képekről, szobrokról, emelkedett és finom
                    beszélgetésekről, az őt rendkívül érdekelte. Ezeket nem. Sokja írni-olvasni sem
                    tudott. S ha szórakozást kerestek, citerás és sípos cigányok mellett, az
                    eszméletlenségig lerészegedtek. Hogy az ország határain túl a nagyvilágban mi
                    folyik, a tudományoknak, művészeteknek milyen bámulatos csodái születnek, hogyan
                    élnek a különféle nációk, azt nem tudták és nem is akarták tudni, ő lelke egyik
                    felével szívből szerette őket, bölényszerű erejüket, egyenes és darabos
                    férfiasságukat, ízes és zamatos beszédük medve-nyersességét, fajtájok felett
                    való egetverő gőgjüket. De lelke másik felével kifelé sajgott a tatár
                    elmaradottságnak ebből a tespedt, néma mozdulatlanságából. Vágyott a betóduló
                    külföldi levegőre, amelytől ezek irtóztak. Faját remek fajnak ismerte és erősen
                    hitte, hogy ha ennek a fajnak tehetségeit csiholni kezdi, az szebb szikrákat
                    röppent, mint akármi más náció. Ott állt eleven példaként éppen ez a két pap
                    előtte, akik most először nem tudták őt megérteni. Csak tanulniok kellett és
                    Vitéz János egynémely beszédeit a klasszikus latin szónoklás iskolakönyve
                    gyanánt használták más, nagy országokban, Janus Pannonius pedig fiatal fővel
                    Európa egyik legismertebb költője lett. Két ember, akinek csak ki kellett
                    mozdulnia innen. Mi lenne, ha száz és ezer fiatal magyart rá lehetne szoktatni a
                    betűre?</p>
				<p>Mátyás elhatározta, hogy egyetemet fog alapítani. Az országnak volt már valaha
                    egyeteme. Száz évvel azelőtt alapította Nagy Lajos Pécs városában. Nevelt is az
                    sok tudós embert, de a horvát lázadáskor a várossal együtt elpusztult. Az
                    alapítás százéves fordulójára akart most újat teremteni a király. Utasította
                    kancelláriáját, hogy erről tervezetet készítsenek neki. Kifejtette embereinek,
                    hogy mi mindent vár ettől az egyetemtől: az innen kikerülő magyar tudósok majd
                    elszóródnak Európa egyéb egyetemeire tanítani, s valamennyi a maga katedráján a
                    magyarság becsülésére fogja tanítani az új nemzedéket. Többet fog érni egy-egy
                    ilyen professzor, mint tíz diplomata. És még hozzá nem fog semmibe kerülni, míg
                    követeket tartani szerfelett drága mulatság.</p>
				<p>De Janus Pannonius fejét rázta:</p>
				<p>- Szép vóna, felség, ha löhető vóna. De az valóság nem ez. Egyetemnek építési
                    felségöd jogában áll, de hogy végzöttjei bárhol oktathassanak, pátens kölletik
                    hozzá.</p>
				<p>- S azt ki adja?</p>
				<p>- Kettő adhatja. Vagy pápa, vagy császár.</p>
				<p>- Pápa, - szólt Mátyás habozás nélkül, - csakis pápa. Elmész a szentatyához, az
                    pátenst hazahozod, ennyi.</p>
				<p>A házasság dolgát nem feszegette tovább. Az időre bízta. Nem is nagyon volt
                    érkezése sokat tanácskozni most már, serege készen állott. És megint csak az
                    övé. Ő ott állott a helyén, de más nem. Az a különös fordulat következett be,
                    hogy ezúttal még maga a pápa is elkésett. Az a nagy hajóhad, amelyet télen
                    megígért a keresztény világnak, sehogy sem akart elindulni. S most nagyot
                    fordultak a dolgok: a pápa helyett a magyar király lett sürgetője, noszogatója a
                    hadjáratnak, ő írta egyik levelet a másik után Rómába, szemrehányóan unszolva a
                    pápát a pápa védelmére. A szentatya restelkedve mentegetődzött. De a sürgetés
                    használt valamit: a keresztény hajóhad a nyár végén nagy nehezen összejött
                    Anconában. Ugyanakkor, mikor Mátyás már Futtakon táborozott és előkészítette
                    Bosznia végleges visszafoglalását.</p>
				<p>Ide, Futtakra, jött a hír a pápa haláláról. Az öreg fejedelem már lázas volt,
                    mikor öt bíbornoka kíséretében megindult Rómából. Mire Anconába ért, már a végét
                    járta. Még megérte azt a tudósítást, hogy a doge hajóhada elindult Velencéből.
                    Nagyboldogasszony előestéjén meghalt. Hagyatékában negyvennyolcezer aranyat
                    találtak. Ezt a pénzt a bíborosok azonnal elküldték Mátyásnak, mint a nagy
                    küzdelem egyetlen megbízható harcosának.</p>
			</div>
			<div type="chapter">
				<head>
                  XXIV.
                </head>
				<p>A király és Pannonius állandó vitában állottak a csillagnézés miatt, ebben sehogy
                    sem tudtak megegyezni. A király hitt a csillagjóslásban, Pannonius nem hitt.</p>
				<p>Mátyás természetesnek és világosnak tartotta, hogy a csillagok hatalma
                    végzetszerűen meghatározza az ember minden lépését. Minden összefügg mindennel,
                    minden előre el van végezve. De valamennyi összefüggést tisztán és világosan és
                    egyszerre csak az Isten látja, ezért mondjuk őt mindentudónak. S hozzá képest az
                    ember igen nyomorúságos kis pondró, sorsát a bolygók milliószorta nagyobb ereje
                    igazítja. Mert, hogy a csillagok hatnak az emberre és más apró lényecskékre, az
                    teljességgel belátható. Hiszen az a katángkóró, amely a domb keleti oldalán
                    terem, dúsabb és erősebb, mint a nyugati oldalon termett. Miért volna ez
                    másképpen az embernél? Az évezredes tudomány már eljutott annyira, hogy vékony
                    hasadékon be tud leselkedni a nagy műhelybe, ki tudja számítani
                    csillagászattal, hogy mely bolygók milyen pillanatban kire, hogyan hatnak
                    varázslatos erejükkel. Az asztrológiában tehát hinni kell. S ha egyik-másik
                    horoszkóp téved, az nem a tudomány, hanem a nem eléggé avatott tudás hibáját
                    mutatja.</p>
				<p>Pannonius tagadta az előre elhatározottságot. Ez szerinte ellenkezett az
                    egyházatyák tanításaival. Hiszen, ha előre meg van írva, ki hogyan fogja leélni
                    életét, akkor az is már eleve elrendeltetett, hogy üdvözülni fog-e vagy sem, ez
                    esetben pedig nem érdemes a bűnt kerülnünk s a jótettre törekednünk. Ami pedig
                    a csillagokat illeti, honnan tudja vajon a Mars, hogy őt mi itt a földön Marsnak
                    neveztük el s ő hadierényeket köteles sugározni a jegyében születettre? A
                    horoszkópok alaptalansága onnan is látszik, hogy az asztrológia szerint az
                    ugyanazon pillanatban született emberek sorsa egyforma kellene, hogy legyen. Ha
                    feltesszük, hogy gazdag, kapzsi és hatalomvágyó szülőknek, másfelől egy szegény
                    sorsú, alázatos hajlamú jobbágy-házaspárnak egyazon pillanatban születik
                    egy-egy gyermeke, vajon feltehető, hogy sorsuk azonos lesz és nem a szülőktől
                    örökölt kétféle hajlam, sem a vagyoni különbség nem teszi életpályájukat
                    különbözővé?</p>
				<p>Nem tudták meggyőzni egymást. Egyiknek érvére a másiknak azonnal volt
                    ellenérve.</p>
				<p>A király állandó csillagászokat tartott, akik azzal foglalkoztak, hogy
                    édes-keveset figyelték a mennyboltot, de annál több ábrát rajzoltak szobájok
                    négy fala közt: egymást keresztező négyzeteket, amelyeknek szelvényeiben a
                    káldeus bölcsesség titokzatosságával díszlettek a zodiákusz különös jegyei. A
                    királyt ezek a horoszkópok nagyon szórakoztatták. Lassanként úgy hozzájuk
                    szokott, hogy most már minden fontosabb lépés előtt horoszkópot rendelt a két
                    udvari csillagásztól. Pannonius pedig egyre jobban haragudott a horoszkópokra.
                    Sőt elkövetkezett egy horoszkóp, amely miatt sötéten meggyűlölte a
                    csillagászokat.</p>
				<p>A horoszkóp az egyetemre vonatkozott. Pannonius már megjárta Rómát, hogy
                    Magyarország számára kieszközölje a pápától az egyetemi pátenst. Ciceróhoz méltó
                    gyönyörű szónoklatot tartott az új pápa: II. Pál színe előtt. A bullát a magyar
                    egyetem felállításáról ki is adta a pápa. Mátyás tehát meghagyta Vitéz Jánosnak,
                    hogy dolgozza ki afelállítandó egyetem szervezetének tervét. Meg kellett
                    határozni az egyetem helyét is. Pannonius, a pécsi püspök, természetesen Pécs
                    mellett kardoskodott, már csak azért is, mert ott állott valaha az első magyar
                    főiskola, a dicső emlékű Nagy Lajos azóta elpusztult alapítása, Mátyás azonban
                    kijelentette, hogy e tekintetben meg akarja kérdezni a csillagokat.
                    Megcsináltatta az egyetem horoszkópját. A horoszkópból az jött ki, hogy az
                    egyetemnek Pozsonyban kell megszületnie. Ennek azért örvendett különösképpen a
                    király, mert a Fridrik határához közeleső Pozsonyt minden módon lekötelezni,
                    hűségében megerősíteni igyekezett s erős magyar várost szándékozott belőle
                    nevelni, amelyet nemcsak jól rakott falak védjenek, hanem hírnév és vagyonos
                    polgárság is. Pannoniusnak bele kellett nyugodnia, hogy az egyetemet nem az ő
                    Pécse kapja. Vitéz János pedig naponta elvett az államügyektől egy-két órát,
                    hogy tudósokkal levelezzen, külföldi egyetemek szervezetének leírását mintául
                    megszerezze és mennél nevesebb európai hírességeket édesgessen az egyetem
                    megnyitandó katedráira.</p>
				<p>Erre sok pénz kellett. Mindenre sok pénz kellett. A közel jövőre esedékes cseh
                    háborúra éppenséggel rendkívüli források kellettek. És most jött el az ideje
                    annak, hogy a király nagy tervei közül az ország pénzügyi átszervezése megérett
                    a megvalósításra.</p>
				<p>A rendek, akik hagyományos ünnepélyességgel és országigazító fontosságuk
                    tudatában sereglettek Budára az országutak feneketlen márciusi sártengerén
                    keresztül, nem is sejtették, milyen meghökkentő javaslatokat fog elébök rakni a
                    király. Számítottak rá, hogy mint mindig Mátyás most is pénzt fog kérni tőlük.
                    Mint mindig, most is megfogadja szentül, hogy ez az utolsó eset. S ők, mint
                    mindig, némi morgás és huzavona után meg fogják szavazni a pénzt, mert ez a
                    fortélyos ember mindig le tudja venni őket a lábukról. De amit most tanácskozás
                    végett elébük adott a kormányzat, annak fele sem volt tréfa. Mátyás egyszerűen
                    el óhajtotta söpörni a föld színéről mindazt, ami egy fél évezred alatt ősi
                    hagyományként kialakult, hogy merőben újat és kipróbálatlant rakjon helyébe. A
                    javaslat első cikke valósággal megdöbbentően hangzott: “Az adózás eddigi
                    rendszere, a kamaranyereség és az úgynevezett királybér, megszűnik és
                    eltöröltetik. Helyébe kincstári adó nevezete alatt új adórendszer állíttatik.
                    Eltöröltetik a harmincad is, helyébe koronavám néven új kereskedelmi adó lép
                    életbe”.</p>
				<p>Az országgyűlés soká elhúzódott. A rendeket az új javaslatok valósággal fejbe
                    ütötték. A falusi nemes urak jó része nem tudta a bonyolult új rendszert
                    áttekinteni, a többség szerette volna az egész dolgot a következő országgyűlésre
                    halasztani, hogy addig a javaslatokat tanulmányozni lehessen és alaposan
                    meggondolni, hogy a birtokos nemes embernek az új rendszerből mi előnye és mi
                    hátránya származik. De a király keményen kijelentette, hogy halasztásról szó sem
                    lehet. Akinek nincs elég esze hozzá, hogy hozzászóljon az ország dolgához, az
                    hallgasson és bízza a vitát az okosabbakra.</p>
				<p>Úgy lett most is, mint mindig: a javaslatok keresztülmentek. A rendek
                    megszavazták azt az új világot, amelynek pénzügyi fintáit csak homályosan
                    sejtették.</p>
				<p>- János érsek, - mondta a király Vitéznek, akit időközben hercegprímássá nevezett
                    ki, - egyetemünk pénzi megvagyon. Mikint állsz dógodval?</p>
				<p>- Készen vagyok, felség.</p>
				<p>A prímás beszámolt az egyetem dolgainak eddigi állásával. A helyiség Pozsonyban
                    már megvolt. Azt a szép palotát szemelték ki egyetemnek, amelyet közönségesen
                    Ventur-háznak ismert a pozsonyi lakosság. Az épület belsejét már javában
                    alakították és tatarozták, könyvtárt, tanári szobákat, csillagvizsgálót,
                    tantermeket jelöltek ki. Vitéz kiteregette az egyes emeletek alaprajzait és
                    részletesen elmagyarázta a beosztást a királynak. Aztán beszámolt az egyetem
                    szervezetéről. Az egész intézmény élén áll az egyetem főkancellárja, aki a
                    vezetésben a király és a pápa hatalmát képviseli.</p>
				<p>- Ki lészön ez? - kérdezte a király.</p>
				<p>- Vagy én, - felelte röviden Vitéz, - vagy kit nálam felségöd tunna jobbat.</p>
				<p>- Jól vagyon, - nevetett Mátyás, - jobbat nem tudhatok.</p>
				<p>- És kik az professzorok?</p>
				<p>Vitéz mindenekelőtt kifejtette, hogy Pannoniusnak igen nagy érdemei vannak az
                    egyetem körül, mert kivívta Rómában, hogy a magyar egyetem teljes jogú egyetem
                    legyen. Ez nem kis dolog. Nagy Lajosnak annakidején nem sikerült. A száz év
                    előtti pápa, V. Orbán, az akkori pécsi egyetemnek kimondottan megtiltotta, hogy
                    hittudományi kart szervezzen. Orvostudományi kart is kevés egyetemnek szabad
                    tartania. A pozsonyinak mindent szabad. Ez lesz Európa egyik legrangosabb
                    egyeteme. Kánonjog és római jog lesznek a főtárgyak. Egyetemi fokozat egyetlen
                    egy lesz, mint Bolognában. Az angol, francia és német egyetemek három fokot
                    adnak: bakkalaureátust, licenciátust és doktorátust. De Bologna csak egyet ad
                    közbeeső fokok nélkül, doktorátust, így lesz Pozsonyban is.</p>
				<p>A jogtudományok mellett meglesz a bölcsészeti, hittudományi és orvosi kar is. Az
                    orvosi karra szükség van, noha a király az orvostudományt babonás kuruzslásnak
                    tartja. De kell, mert amelyik ifjú orvos akar lenni, az csak maradhasson itthon
                    s ne költse külföldön a pénzét.</p>
				<p>A legérdekesebb emberei a bölcsészetiek lesznek az új egyetemnek. Egyik a híres
                    Regiomontanus, a königsbergi nagy csillagász, a bécsi egyetem bölcsészeti
                    magistere, világhírű tudós. A másik a boszorkányos tudású asztrológus, a lengyel
                    Ilkusz Márton, akinél jobb horoszkópokat senki sem tud állítani Európában.</p>
				<p>- Micsoda, micsoda, - szakította félbe Mátyás az előterjesztést, - megálljunk
                    csak. Hun vötted ez tudóst, látnom köll.</p>
				<p>- Látandja felségöd, ha alázatos hívásomnak eleget tönni méltóztatnál. Ez
                    professzorok nálam sereglenek egybe Esztergomban, ottan tartandjuk az innepi
                    Veni sancte-misét, s onnan vonulnak az professzorok Pozsonnyá, hol is az tanács
                    nagy tisztösségvel fogadja őköt. Regiomontanus s Ilkusz immár Esztergomban
                    vagynak. Házamnál múlatnak. Regiomontanus igen nagy mívet dolgozik nálam. Mend
                    az égi testöknek pályafutásokat, kerengésöket s elhajlásokat különb-különb
                    tabulákban szerkeszti. Illy munka ez világon még nincs. Első lészön. Ha ki
                    csillagászkodni óhajt az jövendő évszázadokon, ez könyv annak bibliája maradand.
                    Csudálatos ottan ülnöm csillagnézőmben mellettök s hallanom társalgásokat.
                    Regiomontanus csinálja, Ilkusz segéli iparát. Hódolatval invitálom, felség,
                    nézjön el hajlékomba s vélek esmerkedjék, mert bizony mondom, meg nem bánja.</p>
				<p>A király nem nagyon kérette magát. Egyik legközelebbi szabad napján kiment a
                    prímáshoz, különben is szeretett Esztergomba menni. A prímás igen szép helyen
                    lakott, abban az ősi királyi palotában, amelyet még Szent István emelt a Duna
                    fölé kiülő hegyfokra. Soká volt az Árpádoké ez a szép erődített kastély. A
                    hagyományok szerint ez a ház volt állandó otthona III. Bélának, a görög udvarnál
                    nevelkedett Árpádfinak. Mikor Vitéz Esztergomba került, düledező és nagyon
                    elhanyagolt állapotban találta. Pallérszenvedélyével mingyárt rendbe hozatta.
                    Divatos olasz ízlés szerint való ajtófőket faragtatott, a termeket tarka
                    virágmintákkal festette, a király hajdani dolgozószobájának talaját felemeltette
                    s az ablakokat nem éppen szerencsés módon magasabbra igazíttatta. Nagyon büszke
                    volt szép otthonára, minden szobában megállott vendégeivel, hogy hosszas
                    magyarázattal szolgáljon. Megmutatta a házi kápolnát, mellette azt a kis
                    márványfülkét, amely nem volt több egyetlen ülőhelynél s ahonnan Béla király
                    láthatatlanul hallgathatta a mindennapi misét, kivezette vendégeit az erkélyre,
                    ahonnan elragadó kilátás nyílott az alant hömpölygő Dunára, majd megint
                    visszakerültek a házba és a könyvtárt nézték.</p>
				<p>A könyv állandó beszélgetési tárgya volt királynak és érseknek, versenyt
                    gyűjtötték a könyveket mind a ketten. Itt most egyik kötetet a másik után
                    szedték elő, bírálgatták a miniatűr munkáját, ujjaik közt tapintották a
                    pergamentet. Aztán a modern találmányról beszélgettek, a német mód szerint való
                    könyvnyomtatásról. Nem volt ez kedves egyikeknek sem. De különböző módon voltak
                    ellenségei a találmánynak. Vitéz János elvben haragudott a nyomtatásra.
                    Veszedelmesnek tartotta, hogy a könyv könnyen hozzáférhető lesz. A műveletlen
                    ember fejét megkeveri az olvasmány, úgy vélte, és például előrelátható, hogy a
                    bibliát mindenki olvashatja, az a különböző eretnek szekták százait fogja
                    okozni, mert minden tacskó hivatottnak fogja magát érezni, hogy a Szentírás
                    igéit magyarázgassa és értelmezgesse. A király másképpen gondolkozott: ő a
                    könyvek olcsó terjedését hasznosnak tartotta, mert az igazságok mindig viták
                    által tisztázódtak, s ha általános dolog lesz könyveket olvasni, ez a magyar nép
                    olyan tehetségeit fogja napfényre hozni, amelyek eddig elkallódtak. De a
                    könyvnyomtatást művészietlennek és finomtalannak tartotta. A gyönyörűen írott
                    és festett kódex meg a nyomtatott könyv között ugyanaz a különbség, mondta, mint
                    a márványszobor és a tégla között. A könyv arisztokratikus szépsége meg fog
                    szűnni, a gyönyörű, ritka könyvtárak helyét olyan könyvtárak foglalják majd el,
                    amelyeket bárki beszerezhet.</p>
				<p>Később a prímás üzent a tudósokért, hogy a király látni óhajtja őket. Bevonulnak
                    nagy ünnepélyességgel mind a hárman, mert most már Gatti, a kánonjogász
                    domonkosrendi is megérkezett Esztergomba.</p>
				<p>Három teljesen különböző ember volt a három tudós. A világhírű Regiomontanus
                    félszeg, hallgatag és szerény viselkedést tanúsított, szinte bocsánatot látszott
                    kérni jelenlétéért. Ha a király szólt hozzá, mindig megrezzent, zavartan
                    mosolygott és akadozva válaszolt. Ilkusz, a lengyel csillagász, elfogulatlan,
                    közvetlen, csevegő természetű pap volt, vagy hevesen lelkesedett, vagy
                    haragosan gyalázta, amiről szó volt, de elég volt egyetlen ellenvetést hallania,
                    azonnal mérsékelte véleményét. Gatti azonban minden módon a tudomány méltóságára
                    vigyázott, lassan tagolta mondatait, mintha soha nem hallott szentenciákat most
                    eresztene világgá. Ha valaki közbeszólt, mikor ő beszélt, arcán türelmetlen ború
                    futott keresztül. És ha valaki ellentmondó megjegyzést kockáztatott meg, bölcs
                    és bánatos mosoly jelent meg ábrázatán, amely mintha a megbocsátás jóságát
                    akarta volna kifejezni.</p>
				<p>A király roppantul élvezte a társalgást. Eleven eszmecsere folyt, egyik tárgyról
                    a másikra ugrottak. A tudósok eleinte úgy kezelték a fejedelmet, mint ahogyan
                    előkelő laikusokkal általában beszélni szoktak: óvatos tartózkodással, a tárgyak
                    felszínén átsikolva. De csakhamar látták, hogy éles eszű és igen művelt emberrel
                    van dolguk, aki egyre-másra sarokba szorította őket furcsa kérdéseivel.</p>
				<p>Az egyre elevenebbé váló társalgást a vacsoraasztalnál folytatták. Pénteki nap
                    lévén, halat és szárcsát készített a prímás messze földön híres szakácsa. A
                    vendégek előszedték késeiket és jó étvággyal döfték ki a lakoma egy-egy
                    gusztusos falatját a közös tálból, balkézben a kenyeret alája tartva, hogy a
                    sáfrányos lét el ne csepegtessék nagyon az asztalon. Gatti, aki olasz udvaroknál
                    is megfordult már és számos herceget sorolt fel kedves barátja és jóakarója
                    gyanánt, előadást tartott az új divatú evésről: a finom udvaroknál lábra kapott
                    az a szokás, hogy a vendéglátó ház maga adott kést az ételekhez, sőt villát is
                    tettek az asztalra, olyan szerszámot, mint a szénarakó villa, de persze egészen
                    kicsinyt, az ujjak közé vehetőt. Azonkívül külön tányért adtak, ki-ki arra vette
                    ki a közös tálból a falatot és onnan ette késsel és villával. Sokan már
                    bámulatos ügyességre tettek szert a késsel-villával való furcsa étkezésben,
                    amelyet különösen a hölgyek szerettek, mert ujjaikat így nem festette meg az
                    erős sáfránylé és drága ruháikon néha már egyetlen pecsét sem esett.</p>
				<p>- Erre a mi királyunknak nincs szüksége, - mondta a prímás, - nézzetek oda most
                    is, az ujján nyoma sincs az ételnek. Én bezzeg könyökig sáfrányos szoktam lenni
                    és minden ruhám teljesded tele van pecséttel. Folyton bámulom a királyt, hogyan
                    képes ily ügyesen enni.</p>
				<p>Mátyás mosolyogva ütötte bele ujja hegyét a rózsaillatos kézmosó vízbe, amelyet
                    az inas tartott eléje. Hogy igen szépen tudott enni és általában kényes és
                    finnyás, testi tisztasága hiú pontja volt hétköznapi életének. Szerette, ha
                    erről a tulajdonságáról beszélnek és közben kigúnyolta magát, hogy milyen
                    hiú.</p>
				<p>- Most ne rólam beszéljünk, - mondta jólesően, - ez a nap a tudós uraké.
                    Szeretnék mennél többet kérdezni ebben a ritka társaságban, hogy mennél többet
                    tanuljak.</p>
			</div>
			<div type="chapter">
				<head>
                    XXV.
                </head>
				<p>Girzsik nem hagyta magát egykönnyen. Mint a sarokba szorított dúvad, elszántan
                    harapott jobbra-balra. Nem múlt el hét, hogy valamilyen Magyarország-ellenes
                    tünet mögött az ő ügyes fenekedését meg ne lehetett volna sejteni.</p>
				<p>Erdély felől bizonytalan hírek érkeztek, amelyek arról értesítették Mátyást, hogy
                    az új erdélyi vajdák titkos prágai követeket fogadnak, s magok is titkos
                    megbízottakat küldenek Prágába. Majdnem hihetetlennek tetszett, hogy ezek,
                    miután oly testtel-lélekkel Mátyás mellé állottak és részök volt minden királyi
                    kitüntetésben és megbecsülésben, most titokban Girzsikkel szűrjék össze a levet.
                    Mit adhatott Girzsik nekik, akik Mátyástól mindent megkaptak? Az egész lehetett
                    üres mendemonda is.</p>
				<p>Lengyelországban már komolyabbnak látszott a dolog. Kázmér király, aki mint V.
                    László sógora annakidején bejelentette a magyar koronára való igényét Mátyás
                    ellen, erről az igényről hivatalosan sohasem mondott le. Most hirtelen elővette.
                    Girzsik addig mesterkedett, míg Kázmérral elhitette, hogy közös erővel tönkre
                    tudják tenni Mátyást. Fő, hogy körülvegyék, elszigeteljék, aztán rágyújtsák a
                    házat. A körülvevés egyik legfontosabb eszköze a lengyel királytól hűbéresen
                    függő Moldva.</p>
				<p>És csakugyan, Moldvában mozgolódást lehetett észlelni.</p>
				<p>Mátyás most már nem várt tovább. Vitéz Jánossal és más urakkal nekivágott
                    Erdélynek. A fekete sereg követte. Útközben már megtudta, hogy éppen ideje volt
                    elindulni: éppen felkerekedése napján az erdélyi urak gyűlést tartottak
                    Kolozsvárt és ott ünnepélyesen megesküdtek Mátyás uralma ellen. “Azon elnyomatás
                    miatt, - mondta a határozat, - amelynek mi is és Magyarország összes lakosai ki
                    vannak téve, továbbá ama kényelmetlen és szégyenletes állapot miatt, hogy a
                    régi, szent királyoktól nyert adómentességeink felfüggesztettek, elhatároztuk,
                    hogy Erdélyország kiváltságait és mentességeit mindenkivel szemben, bármilyen
                    nyelvű, rangú vagy állású ember legyen, megvédelmezzük, épségben tartjuk és
                    óvjuk, s a régi boldog állapotokat helyreállítjuk”. Megválasztották vezéreiket
                    is.</p>
				<p>Ennek nem volt fele sem tréfa: ötvenezer ember gyűlt már össze a király ellen. De
                    még nem alakultak szabályos sereggé, alaktalan, vezetetlen, fegyveres tömeg volt
                    ez még csak s nem sereg. Mátyás egy percet sem habozott, ahogy Kolozsvár alá
                    ért, azonnal megtámadta őket. Különös ütközet volt: a cseh trónra törő magyar
                    király cseh zsoldosaival rontott a cseh királytól felbujtatott magyarokra.</p>
				<p>Maga is ott nyargalt rohamozó lovasai között, maga is vagdalkozott. Kevés
                    ütközete volt ilyen rövid. Egy-kettőre szétverte a sokkalta nagyobb sereget. A
                    vészes hírű fekete sereg támadására a gyámoltalan, rendetlen nagy tömeg azonnal
                    megadta magát.</p>
				<p>Kolozsvárt szülőházában szállott meg Mátyás, az az ő birtoka volt most is.
                    Egészen homályos emlékek raja surrant lelkébe, mikor az egyemeletes, zsindelyes
                    tetejű ház boltíves kapuja előtt leszállt a lóról s odavetve fegyvernökének a
                    kantárt, belépett a kapu alá. Igen korán került el innen, alig emlékezett erre a
                    kapualjra is. Csak olyan bizonytalanul elvesző képeket látott emlékezésében,
                    amelyeket homályos vonalak rajzoltak a homály alapjára. Anyja arcát látta maga
                    fölé hajlani. Lászlóra emlékezett, ahogy a gyerekszobában toporzékolva sír
                    valamiért.</p>
				<p>De megrázta magát. Most nem ért rá gyermekkori emlékekre. Azonnal munkához
                    látott. Egyik rendelet lázas gyorsasággal ment ki a másik után. A vajdákat
                    megfosztotta hivataluktól. A városi tanácsot kötelezte, hogy a zendülésben részt
                    vett polgárokat fogdostassa össze és neki szolgáltassa ki.</p>
				<p>Nem mondta, de nagyon fájt neki, hogy éppen szűkebb hazája, Erdély zendült
                    ellene. És hogy az ősi Kolozsvár, szülővárosa járt a zendülés elején. Ő valami
                    külön erdélyi hazafiságot hordott magában. Gyermekéveiből székely mesék zümmögő
                    versei maradtak fülében örök életére, a fenyves sziklák közt kanyargó patakok, a
                    nemes urak lábas házai, a medvebőrrel házaló havasiak, a dombtetők fatemplomai
                    külön világot alkottak lelkében, az igazi haza világát, amelyet csak gyermekkora
                    emlékeivel tudott volna kiszakítani magából. Ha vitte valamire tüneményes
                    pályáján, azt Erdély külön örömének és sikerének is tartotta, és úgy hitte, hogy
                    gyermekkorának földje vele örül, hogy Kolozsvár és Szeben és Beszterce és
                    Gyulafehérvár és Kolos és Dés és Torda és a többi városok magokban mindig azt
                    mondogatják: “Ejszen talpra esött legény ez mi Mátyásunk!” Most sajgó és
                    haragos fájdalommal töltötte el a csalódás. Különösen Kolozsvár fájt neki. Ennek
                    a fájdalomnak haragját töltötte ki a bűnösökön s hirtelen a Szilágyi-vér szilaj
                    indulatát ismerte fel magában, mikor könyörtelenül vágott az asztalra: olyan
                    példát kell mutatni, hogy nemcsak Erdélynek, de a magyar korona minden más
                    földjének is örökre elmenjen a kedve az ilyen lázadó kalandoktól.</p>
				<p>A csalódás égető érzésére mégis adtak valamelyes enyhülést a hűség itt-ott
                    felbukkant bizonyságai. Míg Szeben és Beszterce szászai teljes erővel
                    csatlakoztak a zendüléshez, Brassó szászai hívek maradtak.</p>
				<p>Mátyás Brassóba vonult, hogy a hű várost jelenlétével megjutalmazza. Nemcsak
                    jelenlétével, hanem a kitüntetések és kiváltságok egész sorával. Szülőföldjének
                    árulása felett érzett fájdalmas haragja már elpárolgott. Természete szerint is,
                    okosságból is mindig kész volt a bocsánatra. Most már megbocsátott Kolozsvárnak
                    is. Sőt ha már megbocsátott, nagylelkű akart lenni: Kolozsvárnak is
                    kiváltságokat adott.</p>
				<p>- Rájövék az életnek ugyan nagy bölcsességire, Janus, - mondta a költőpüspöknek
                    az úton.</p>
				<p>- S mi az, felség?</p>
				<p>- Nem fontos, hogy bennünköt szeressön akárki is. Fontos, hogy mi tudjunk érezni
                    szeretetöt. Én immár ott tartok, hogy ha ki hűtelen hozzám, egy kedvűen vöszöm.
                    De magyarjaimot édös fiaimul szeretöm. S én hűtelen soha, soha nem leendök.</p>
				<p>Budán nagy újságok várták. A pápa követe, Lorenzo Roverella ferrarai püspök, nem
                    kisebb ügyben várakozott rá, minthogy most már a cseh királyt haladéktalanul
                    támadja meg. Viszont Fridrik követe a császár szövetségét jött kínálni Girzsik
                    ellen. Mert mióta Mátyás megjárta Erdélyt és Moldvát, a Girzsik által támasztott
                    zavarok miatt, azóta idehaza főbenjáró dolgok történtek.</p>
				<p>Fridrik azzal a felfogással lépett ki a világ elé, hogy a cseh királyságnak
                    hűbérura a német-római császár, ha tehát a cseh király alkalmatlanná válik
                    állására, a cseh korona magától értetődően a császár rendelkezésére áll. Vagyis
                    Fridrik kijelentette, hogy az ő felfogása szerint Csehország most már az övé.
                    Ezt közölte Girzsikkel is. Girzsik természetesen nem volt hajlandó ezt a
                    felfogást a magáévá tenni és megtámadta Ausztriát. Fridrik megszeppent és
                    Mátyástól kért segítséget ahhoz, hogy a cseh koronát fejére tehesse. Attól a
                    Mátyástól, aki ezt a koronát már a maga fején látta. Nem is minden jogos remény
                    nélkül. A ferrarai püspök közölte vele a pápának azt az üzenetét, hogy ha
                    fegyverrel leveri a kelyhes uralkodót, a pápa őt fogja Csehország, Morvaország
                    és Szilézia királyának tekinteni. Ez azt jelentette, hogy szavazata lesz a
                    választófejedelmek kollégiumában. A római királyi cím már nem látszott
                    valószínűtlennek. S a távol jövőben már kibontakozott a nagy gondolat
                    lehetősége: a magyar császár.</p>
				<p>Esztergomban, a prímás Dunára tekintő palotájának dolgozószobájában ketten
                    fogalmazták a levelet Girzsik követének, a király és az érsek.</p>
				<p>A levélben kifejtették, hogy Fridrikkel hamarabb volt szövetségben Mátyás, mint
                    Csehországgal. Ezt könnyű volt állítani, mert tíz éve mindenki mindenkivel
                    annyi szövetséget, pótló megállapodást és megerősítést kötött, hogy ezek
                    időrendjével tetszés szerint lehetett játszani. Az előbb kötött szövetség
                    kötelez. Mátyás tehát bejelenti, hogy Csehországgal hadiállapotban van. A
                    levelet így fejezték be:</p>
				<p>- Ámbár erre a hadizenetre voltaképen nincs is szükség, hiszen te előbb már hadat
                    izentél barátainknak és szövetségeseinknek, jól tudván, hogy mi kötelesek
                    vagyunk az ő segítségökre sietni. Meg aztán azáltal, hogy bennünket és
                    alattvalóinkat szüntelen támadásokkal ingereltél, nyilvánvalóan te fogtál
                    előbb fegyvert mi ellenünk. Azt is kijelentjük, hogy a katolikus
                    egyházfejedelem iránt is kötelességgel tartozunk s a szentszék külön
                    megbízatásának kell eleget tennünk, s országaidnak igazhitű lakosait a te
                    hitetlen erőszakosságaid ellen hívő módon fegyverrel fogjuk megvédeni. Mindezek
                    felelősségét sem te, sem akárki más ránk nem háríthatja, mert ennek a háborúnak
                    okát mások is, magatok is senkiben nem kereshetitek inkább, mint
                    tenmagatokban.</p>
				<p>Elment a hadüzenet, a kocka el volt vetve. Indulni kellett volt apósa ellen.
                    Pedig kellemes lett volna Budán maradni. Nagyon szerette az érdekes és kedélyes
                    vacsorákat. A zászlósurak között mindig megjelent valamelyik pozsonyi tudós,
                    valamelyik külföldi követ. A palota nagy éttermében a király asztalánál soká
                    folyt a beszélgetés minden este, ezek voltak a király pihenő és szórakozó
                    órái.</p>
				<p>De a sereg gyülekezett. Zsoldosaival és a bandéristákkal tizenhatezer ember.
                    Ezekhez még felfogadott ezer szerbet, mert keményen akart hadakozni, a szerbek
                    pedig nevezetesek voltak vitézségükről és balkáni kegyetlenségükről. Volt ötven
                    ágyúja várakat lövetni és volt kétezer szekere.</p>
				<p>S egy április napon a király, miután Ilkusz horoszkópjai nagyszerű reményeket
                    mutattak, elindult Budáról, hogy volt apósától elvegye országát és
                    koronáját.</p>
			</div>
			<div type="chapter">
				<head>
                  XXVI.
                </head>
				<p>A sereg alvezérei közt volt egy érdekes ember, a máramarosi főispán. Kinizsi
                    Pálnak hívták. Magyar Balázs fedezte fel, az ő egyik biharmegyei falujában volt
                    molnár az apja, elszegényedett nemes ember. A molnár fia messze földön
                    nevezetes lett roppant testi erejéről. Magyar Balázs is hallott róla és olyan
                    kíváncsi lett rá, hogy külön elutazott abba a kis faluba meglátni a Herkulest.
                    Bekopogtatott a malomba és kért egy korty vizet. A molnár fia malomkőre tette a
                    kancsót és úgy nyújtotta a földesúrnak, aki elálmélkodott ekkora erő láttán és
                    azonnal magával vitte a fiatal legényt, hogy katonát csináljon belőle. Kinizsi
                    Pál boldogan állott zsoldos katonának és rövidesen kitűnt, hogy nemcsak
                    hihetetlenül erős, hanem okos is. Rövidesen tisztté verekedte magát, s Magyar
                    Balázs annyira megszerette, hogy leányát, Benignát, hozzáadta feleségül,
                    azonkívül kijárta a királynál, hogy veje valami méltó állást kapjon, így lett
                    Kinizsi Pál máramarosi főispán, még mielőtt a király ismerte volna.</p>
				<p>De most megismerte. Még Budán, indulás előtt, ipa odahozta elébe a fiatal óriást.
                    Ölnyi magas ember volt, amilyen Szent László lehetett. Termetében az volt a
                    különös, hogy aránytalanul kicsiny volt a feje. Még a sűrű szakáll sem tudta
                    nagyobbá mutatni. Viszont két tenyere ijesztő nagy volt, ökle felért más ember
                    fejével. Még különösebbnek tetszett, hogy azon a kis fejen mily viharosan erős
                    hang tud kijönni. Ha el lehetett volna képzelni egy Gellérthegy nagyságú
                    orgonát, annak lehetett volna ekkora hangja. Az sem volt közönséges dolog, hogy
                    ügyesség dolgában jobb keze és bal keze közt nem tudott különbséget. Nem suta
                    volt: a balkezes embernek a jobb keze ügyetlen. De neki mindegy volt,
                    akármelyik. Betűt vetni ugyan egyikkel sem tudott a máramarosi főispán, de a
                    kardot jobbal, ballal egyképpen forgatta. És ez a szörnyű erejű, viharhangú
                    fiatalember, aki a harcban rettenetes öldöklést tudott véghezvinni, itthon a
                    legszelídebb, gyermekesen érzelmes, jóságos embernek bizonyult. Kackiás kis
                    felesége, a csinos Benigna, aki alig ért a hóna aljáig, úgy bánt vele, mintha
                    libapásztor-leányka vezetett volna kötőféken valami félelmetes nagy bikát. A
                    táborban mindenki ingerkedett vele, s ő békességes mosollyal tűrte a tréfákat.
                    Ha felszólították, hogy mutassa nagy erejét, készségesen szolgált
                    mutatvánnyal: kezével letört egy darabot a kőasztalból, két ujjával
                    kettéhajtotta a rézpénzt, nyakába vett egy vértes lovat és járt vele. Mindenki
                    azt csinált vele, amit akart, pénzét kölcsönkérték, soha meg nem adták. S ő csak
                    mosolygott mindezen nagy gyermek gyanánt, bizonyos szégyenkezéssel, mintha
                    restellné behemót termetét és hihetetlen testi erejét. De vármegyéje dolgaiban,
                    mint hírlett, nem ismerte a tréfát. Az ügyekről természetes, értelmes ítélete
                    volt, s rendelkezéseinek nem mert ellene szegülni senki. A harcban pedig nemcsak
                    nyers erővel győzte, hanem körültekintő volt, tervek gyors kigondolója és gyors
                    végrehajtója. Apósa azt tartotta róla, hogy ő lesz a jövendő nagy hadvezér.</p>
				<p>Egyelőre meg kellett elégednie alvezéri ranggal. A fekete sereg felett
                    zsoldosvezér parancsnokolt. Hag Ferenc nevű. Ez vitte a csehekből álló zsoldos
                    sereget Csehország ellen.</p>
				<p>Negyednapra már morva földön táboroztak. A Thája folyó melletti Laa városka
                    közelében vertek tábort. S a másik oldalról ugyanekkor jött oda Girzsik. Felállt
                    a folyó másik partján és első dolga az volt, hogy szokott harcmodora szerint
                    szekerekkel bástyázza körül magát. Mátyás földsáncokat ásatott. S a háborút
                    mindjárt megkezdték úgy, hogy a főtábor mindkét oldalán mozdulatlan maradt, de
                    apró csapatok mindkét oldalon ki-kitörtek, gázlót kerestek és összeverekedtek,
                    így ment ez hosszú ideig, télen farkasszemet nézett a két ellenfél. A döntő,
                    nagy ütközetet egyformán halogatta mind a kettő.</p>
				<p>Mátyás a Thája partján leste a másik tábort, mint ahogy az leste őt. Az idő apró
                    csatározásokkal telt el, esténként vagy hazatért húsz ember a portyázó
                    kirándulás után, vagy csak tizenöt tért haza belőle. A sereg maga állandóan
                    fegyvergyakorlatokat tartott és vezényszavakat gyakorolt.</p>
				<p>Egy könnyű lovas csapatot maga Mátyás vezetett egyszer ilyen fegyvergyakorlati
                    kirándulásra. Jó messze ellovagoltak a földhányások közül. Gyönyörű kora tavaszi
                    idő volt, a folyóparti füzek tele voltak barkával, a serkedő gyepen kiütközött a
                    gólyahír és a levegőben pillangókat lehetett látni. Egyszer csak meglepetve
                    megállottak: a folyócska túlsó partján a dombhajlás mögül ügető sereg törtetett
                    elő. Azok is rögtön megállottak. Ugyanerre a helyre jöttek gyakorlatozni ők is.
                    Nem volt más közöttük, csak a keskeny Thája. Ez a furcsa találkozás úgy meglepte
                    azokat is, ezeket is, hogy tanácstalanul és mozdulatlanul állottak jó darabig.
                    Eszökbe sem jutott harcolni. Pedig a gerelyhajítás könnyűszerrel áttért volna a
                    vízen.</p>
				<p>Mátyás összehúzta a szemét és merően nézett egy lovasra. Annak takaróján
                    megismerte a Girzsik címerét. Elámult. Még jobban figyelte a lovast. S akkor már
                    az is figyelte őt. Megismerték egymást. Csakugyan maga Girzsik volt odaát
                    emberei között.</p>
				<p>- Ave, domine serenissime pater! - szólt át Mátyás, még csak kiáltania sem
                    kellett.</p>
				<p>- Ave, domine serenissime fili! - szólt vissza Girzsik.</p>
				<p>Nézték egymást szótlanul egy darabig.</p>
				<p>Tíz esztendő telt el azóta, hogy Sztrasznicnál elbúcsúztak. Mátyás azóta
                    tizennyolc éves fiúból huszonnyolc éves férfivá nehezedett.</p>
				<p>- Vajjon mit szól most Csunka, - szólt át a vízen Girzsik - ha lenéz az égből és
                    meglát bennünket itt szembenállni?</p>
				<p>- Csak ne emlegesd Csunkát. Nem érdemeltél te olyan lányt, mint ő volt
                    szegény.</p>
				<p>Álltak és hallgattak. A fákon madarak csicseregtek. Katonáik mozdulatlanul ültek
                    a lovakon.</p>
				<p>- Nem lehetne ezt valahogy elintézni? - szólt most Girzsik habozva.</p>
				<p>Mátyás jó darabig maga is habozott Aztán vállat vont.</p>
				<p>- Rajtam nem múlik. Várom embereidet. Isten veled.</p>
				<p>Azonnal sarkantyúba kapta a lovát és indult vissza, tábora felé. Nem tagadhatta
                    maga előtt, hogy ebben a vén rókában mégis érdekli valami. Szándékosan nem
                    nézett vissza, de érezte, hogy Girzsik még ott áll és hosszasan néz utána. Arra
                    nem is gondolt, hogy most egy nyílvessző elzizzenhet a füle mellett. Az egész
                    furcsa, véletlen kis jelenetnek volt valami lovagias íze, valami hallgatólagos
                    szabálytisztelete, mint a lovagi tornáknak.</p>
				<p>Girzsik követei még aznap megjelentek a táborban. Mátyás közölte feltételeit.
                    Ezek legelsője az volt, hogy a kelyhes csehek áttérnek a katolikus vallásra.
                    Aztán még hosszú sora következett a különböző kikötéseknek. Másnap megjött a
                    válasz, elment rá a viszonválasz. Nem tudtak megegyezni. Az alkudozások tehát
                    abbamaradtak s az apró csatározások megint elkezdődtek. Mátyás könnyű lovassága
                    most főként arra vigyázott, hogy szétugrassza és kifossza azokat a meneteket,
                    amelyek az ország belsejéből élelmet és takarmányt szállítottak a cseh tábornak.
                    Ezt olyan ügyesen csinálták, hogy Girzsik kénytelen volt beljebb húzódni az
                    országba serege egy részével s másik részét itt hagyni a szekértábor védelme
                    alatt. A király várt néhány napig, s akkor éjszaka óvatosan az egész sereggel
                    átgázolt a Thája egy messzi pontján s reggelre már új tábort ütött Znaimnál.
                    Megtámadta és megverte Viktorint, a trónörököst, aki hajszál híján foglyul esett
                    és csak nagy nehezen tudott bemenekülni Trebitsch várába. Mátyás azonnal ostrom
                    alá fogta. Az ostrom sikerült. Girzsik azonnal ott termett, de megint nem
                    tartotta tanácsosnak nyílt ütközetbe ereszkedni, mert erre gyengének érezte
                    magát. S megint megpróbálkozott az alkudozással.</p>
				<p>Most már nem is követek útján alkudoztak. Girzsik személyes találkozót kért,
                    Mátyás ráállott. Mind a két király kíséretével jött a találkára. Nem fogtak
                    kezet, katonásan tisztelegtek egymásnak. Aztán leültek a hosszú asztalhoz,
                    amelynek egyik oldala Magyarországot, másik oldala Csehországot jelentette.</p>
				<p>Fárasztó, untató szalmacséplés volt ez, a megegyezés minden reménye nélkül. A két
                    király ezalatt lopva tanulmányozta egymást. Most végre közvetlen közelből
                    szemlélhette após a vőt és vő az apóst.</p>
				<p>Girzsik nagyon rossz színben volt. Meglátszott rajta, hogy az epebajáról szóló
                    mendemonda nem mese.</p>
				<p>A tanácskozás sokáig folyt minden eredmény nélkül. S végül is Girzsik
                    beletörődött, hogy alkudozással nem tud békét teremteni. Megállapították, hogy a
                    vita megoldhatatlan.</p>
				<p>Mátyás az ostrom további folytatását rábízta Magyar Balázsra és Kinizsi Pálra,
                    maga pedig bevonult Olmützbe. Innen elárasztotta a császárt, a pápát, a német
                    fejedelmeket, Sziléziát és minden elképzelhető erőforrást olyan levelekkel,
                    amelyek segítséget követeltek. Négy hónapja állott már hadban és nem bírt
                    Girzsikkel. Mind a két fél tudta, hogy életre-halálra megy a játék. Döntő, nagy
                    csatába egyikük sem akart bocsátkozni. Valami külső erőnek kellett közbeszólnia,
                    hogy az erők túlságosan egyforma mérlege egyik, vagy másik oldalra billenjen.
                    Ezért próbálták mind a ketten kimozdítani semlegességéből a lengyel királyt s
                    ezért kopogtatott Mátyás minden lehető ajtón segítségért, a katolikus egyháznak
                    nem ugyan a török elleni, de nem kevésbé keresztes hadjáratára hivatkozva.</p>
				<p>A hadban álló királynak azonban nem küldött segítséget senki. Mindenki jól tudta,
                    hogy saját hatalma gyarapodásáért verekszik, az ügy vallási címe mindenkit
                    hidegen hagyott. Mindössze Fridrik küldött valami gyülevész kis sereget, de
                    annak emberanyaga olyan selejtes volt, hogy a csehek azonnal szétverték. Ezen a
                    dicstelen segédcsapaton kívül mást nem kapott a király. Sőt azt kellett látnia,
                    hogy a lengyel király készül Girzsik javára kilépni a semlegességből. A cseh
                    király nem kis árat fizetett ezért: szerződést adott Kázmérnak arról, hogy
                    lemond a maga családjának trónutódlási jogáról és halála utánra biztosítja a
                    cseh koronát Kázmér legidősebb fiának, Ulászlónak.</p>
				<p>Ez a hír részint meghökkentette, részint kitűnő reményekkel töltötte el Mátyást.
                    Ha Girzsik lemondott arról, hogy a trónörökös Viktorin valaha is cseh király
                    lehessen, végső veszedelemben érezheti magát. Akkor tehát minden jól van. Nincs
                    jobb ellenfél, mint a rémült ellenfél. És ha kétsége eddig sem volt, most már
                    bizonyosnak látta, hogy Csehország az övé lesz.</p>
				<p>Pénzre volt szüksége, megint csak pénzre. Ezért Pozsonyba utazott és
                    országgyűlést hívott össze. Adót kért. A rendek hajlandók voltak pénzt adni,
                    csak ne nevezzék adónak, hanem önként megajánlott segítségnek, azonkívül a
                    király adjon okiratot, hogy ez most már igazán és őszintén visszavonhatatlanul
                    utoljára történik, s az okiratot kezesek gyanánt a zászlósurak írják alá. A
                    király mindent megígért és megkapta a pénzt. De még azután is ott időzött egy
                    darabig Pozsonyban. Nagy kedve tellett a magyar egyetemi városban. Az egyetemi
                    hallgatók, tizennégy éves kis fickóktól szakállas fiatalemberekig, egyforma
                    fekete tógában nyüzsögtek Pozsony utcáin, s ha megpillantották a király
                    hintaját, megszeppent áhítattal kapták le fejükről a sokszegletű, lapos, fekete
                    diáksapkát. A király nyájasan intett a kezével mindegyiknek. Gyengéje volt a
                    fiatalság, minden fiúban a maga fiatalságát látta, s mindegyiket a maga fiának
                    látta, mint elégedett apa, aki iskolát adott gyerekeinek, száznak és ezernek,
                    hogy vihessék valamire. A fiúk arcán rajongó imádat sugárzott a király láttára.
                    Az ő királyuk volt ez, még harmincon innen, s már tíz esztendeje király.</p>
				<p>Mátyás, amint itthoni dolgait elvégezte, már ment is vissza a hadszíntérre.
                    Kevéssel visszatérte után Brünn makacsul védekező erődje, Spielberg, elesett. A
                    magyar sereg nagy diadallal és zeneszóval bevonult. Morvaország most már kevés
                    terület híján Mátyásé lett.</p>
				<p>Girzsiknek nem maradt más hátra, mint megint alkudozni. A két király személyesen
                    találkozott. Girzsik megtörve, epegörcseitől kínozva, odament Mátyás sátrába.
                    Az alkudozás, mint Mátyás előre látta, a vallási kérdéseken megfeneklett.
                    Szétoszlottak eredmény nélkül. Csak fegyverszünetet kötöttek.</p>
				<p>A cseh katolikus rendek ígértek fűt-fát, segítséget, pénzt, katonát a cseh
                    birodalom hátralévő részeinek meghódítására. Aztán a két nuncius a pápa nevében
                    unszolta és minden segítséget megígért, sőt megígérte a legfontosabbat: a pápa
                    választójogú fejedelemnek fogja őt elismerni. S végül jöttek Fridrik császár
                    követei, ezek is kérlelték, hogy fogadja el a cseh koronát, a császár minden
                    módon kötelezi magát, hogy segíteni fogja az ország teljes meghódításában.
                    Mátyás egymásután szedte be a kötelező ígéreteket. Aztán végre, mikor mindenki
                    mindenre lekötelezte magát, kimondta az igent.</p>
				<p>Az olmützi székesegyházban ünnepi országgyűlést tartottak. Mátyást díszes Te Deum
                    tömjénes, orgonás keretében megválasztották királlyá. Valamennyien hűséget
                    esküdtek neki, ő pedig hit alatt fogadta meg a cseh alkotmány megtartását.</p>
				<p>Nyájas, hűvös májusi nap volt. Délután megeredt az eső. Az esőben lovasember
                    indult ki a városból Magyarország felé. Keblében levelet vitt. A király küldte.
                    Ez állt a levélen: “Nagyságos Hunyadi Jánosné asszonynak adassék”. Minden más
                    írása előtt ezt intézte el az új cseh király.</p>
				<p>- Befejeztük - mondta este Vitéz János.</p>
				<p>- Nem, János. Kezdöttük.</p>
			</div>
			<div type="chapter">
				<head>
                   XXVII.
                </head>
				<p>Mátyásnak ismét hadba kellett vonulni. Magyarország felé indult, mert úgy
                    látszott, hogy Girzsik a brünni koronázása ellenére is meg fogja tartani a
                    fegyverszünetet. De még ki sem érkezett Brünn városából, már hírnök érte utol:
                    Girzsik meggondolta magát, a fegyverszünetet - nem éppen alaptalanul -
                    megszűntnek tekintvén, elkezdte a háborúskodást, az első hadmozdulatok
                    megtörténtek.</p>
				<p>Girzsik nem volt rest. A nagy bajban nem esett kétségbe és nem adta meg magát.
                    Három felől is fenyegetett: a lengyelekre számítva Moldva felől igyekezett
                    Magyarországot nyugtalanítani, Henrik herceget a Felföld ellen küldte, Viktorint
                    Morvaország ellen. Mindezen felül Magyarországról követ hozta el annak a
                    kiáltványnak a szövegét hű fordításban, amellyel Mohamed szultán az egész iszlám
                    világhoz fordult.</p>
				<p>- Én, Mohamed, Murád fia, a szultán, Barasma és Rahmael ura és kormányzója, akit
                    Allah minden császárok fölébe helyezve, a nap körébe emelt, akit dicsőség tetéz,
                    akinek minden dologban a szerencse kedvez, aki vagyok a halandók félelme, a
                    fegyverek hatalmasa, a mennyei szentek és a nagy próféta fohásza által a
                    kelettől nyugatig uralkodó fejedelmek fejedelme, fogadalmammal és hitemmel
                    ígérem az egy istennek, minden dolgok teremtőjének, hogy addig nem nézem
                    szememmel a napot, nem eszem ízletes falatot, nem keresem a kellemeset, nem
                    illetem a szépet, nem tekintek kelet felé, míg le nem döntöm és lovaim lábával
                    meg nem tapostatom a nyugati nemzetek istenét, ezt a fából, aranyból és ezüstből
                    való, vagy lefestett istent, kit a Krisztus tanítványai csináltak kezükkel és
                    míg így a föld színéről kelettől nyugatig minden gonoszságot ki nem irtok, az
                    igaz Sabaoth istenének és Mohamednek, a nagy prófétának, dicsőítésére. Ezért
                    minden körülmetélt népeknek, alattvalóimnak, kik Mohamed hitét vallják, valamint
                    elöljáróiknak és szövetségeseiknek tudtul adom, hogy ha még végképpen ki nem
                    aludt bennök az ég és föld istenének félelme s az én győzhetetlen hatalmamba
                    vetett hit, mind kötelesek megjelenni nálam a hedzsira folyó évében ramadán
                    havának hetedikén isten és Mohamed parancsára, kik közül isten az ő hatalmával
                    és Mohamed az ő imádságával bennünket biztosan és hathatósan meg fog
                    segíteni.</p>
				<p>Ez már komoly dolognak látszott. Annál is inkább, mert a szultán kiáltványában
                    jelzett dátum, keresztény időszámítás szerint a jövő 1470-es esztendő március
                    tizenegyedike, még elég messze volt, de a törökök már most mozgolódtak: betörtek
                    másodszor is Horvátországba, ezúttal sokkal nagyobb tömegben és nem kevesebb,
                    mint hatvanezer embert szedtek össze fogolynak. Kevésbe múlt, hogy magát
                    Zágrábot is el nem foglalták. És megint Ausztriába ütöttek.</p>
				<p>Hogy Fridriknek megint meggyűlt kissé a baja a törökkel, az Mátyást nem nagyon
                    bántotta. De Horvátország hatvanezer alattvalójának veszte fölött lelkiismerete
                    már nem tudott elsiklani.</p>
				<p>Bécsbe küldte Vitéz Jánost. Onnan ugyanis igen gyanús hírek hallatszottak.
                    Girzsik mint a harcmezőn, a diplomáciában sem maradt tétlen, mindenütt izgatva
                    és támogatást keresve Mátyás ellen. Bécset is járták a cseh követek. És számos
                    jel arra mutatott, hogy Fridrik, aki alapjában egyformán gyűlölte a két
                    közrendből származó királyt és egyiket a másikkal igyekezett mindig gyöngíteni,
                    most mintha hajlott volna egy osztrák-cseh-lengyel érdekközösség felé. Mátyás
                    ennek a kérdésnek közelről akart a szemébe nézni. És a kíváncsiság, hogy
                    Fridriket személy szerint is megismerje, már régóta sarkalta. Vitéz János tehát
                    elment Bécsbe, hogy ott felvehesse és letárgyalja Mátyás király bécsi
                    látogatásának gondolatát. Jegyzéket vitt magával, amelyre leírta Mátyás
                    feltételeit. Ezek egy szövetséges fejedelem részéről elég különösen hangzottak.
                    A magyar király kikötötte, hogy kísérete ezerötszáz fegyveresből állhasson, hogy
                    bécsi tartózkodása alatt a város mindkét kapuját állandóan nyitva kell tartani
                    és maga is, kíséretének minden tagja is menlevelet kap. A menlevélért az osztrák
                    rendek álljanak jót. Ezzel szemben hajlandó magát írásban kötelezni, hogy
                    barátilag és nyájasan viselkedik.</p>
				<p>Vitéz azzal tért vissza Bécsből, hogy a látogatás részleteit letárgyalta, azok
                    rendben vannak. Fridrik a súlyos bizalmatlanságról tanúskodó feltételek fölött
                    semmi felháborodást nem mutatott. Sőt ő maga viszont igen szabatosan igyekezett
                    előre leszegezni, hogy a király kísérete gyanánt érkezendő ezerötszáz lovas
                    katonát hogyan fogják elszállásolni; s azok milyen fegyvereket fognak
                    hordani.</p>
				<p>A király hetekig szervezte a bécsi utazást.</p>
				<p>Hunyadi Jánosné, az erdélyi főszolgabíró leánya, így szólt, mikor fia elbúcsúzott
                    tőle.</p>
				<p>- Tán kevesb késérötöt s több páncélüngöt vihetnél. Az Habsburgi az Habsburgi
                    marad, menden kitelik attul.</p>
				<p>- Ne féltsön asszonyanyám. Tudom őrizni magamot.</p>
				<p>- Vagyon eszöd magadnak is, tudom. De az némötnek ne higgyél, ugyan kérlek.</p>
				<p>Egy sáros, enyhe februári napon Mátyás megérkezett Bécsbe. Mint magyar és cseh
                    király lovagolt be azon a kapun, amelyen át valaha V. László magyar és cseh
                    király fogolyként hurcolta be a rabszállító kocsin. De most díszőrség fogadta,
                    katonazene, hódoló tanácsurak és császári megbízottak. Az utcákon tengernép
                    sorfala kétoldalt.</p>
				<p>Fridrik császár a Burg kapujában állott, ott fogadta a vendéget. Mátyás most
                    látta először azt az embert, akit lelke mélyén igazi nagy ellenségének
                    ismert.</p>
				<p>Ötvenöt éves volt a császár, nagytestű, szeplős, vörös ember. Arcát borotválta,
                    vörös haja a tarkójáig ért. Két gyermeke állott mellette, jobbról a tizenegy
                    esztendős Miksa főherceg, illedelmes és kellemes fiúcska és balról az ötéves
                    Kunigunda főhercegnő, ijedt és zavart leányka.</p>
				<p>- Üdvözlünk császári székhelyünkön, felséges fiúnk urunk, - szólt Fridrik - Isten
                    hozott.</p>
				<p>Azzal átölelte a királyt és arcát jobbról-balról megcsókolta. Mátyás az ölelést
                    is, a csókot is viszonozta, ő is megérezte ölelés közben a császár testén a
                    páncélinget, az is bizonyára megérezte az övét.</p>
				<p>A Burg jóval kevésbé fényes fejedelmi székhely volt a budainál. A házigazda
                    fukarsága számos apróságon meglátszott. Letört és javítatlanul hagyott
                    lépcsőkorlátokon, málladozó vakolatrészeken, kikopott szőnyegeken akadt meg a
                    király vizsga szeme. A lakoma maga nem volt szegényes, de a kötelező díszt egy
                    jottányival sem múlta felül. Mintha csak patikamérlegen számították volna ki,
                    mennyi pénzen túl nem kell terjednie a kénytelen költekezésnek.</p>
				<p>Hogy beszélgethessen a császárral, ahhoz csak két nap múlva jutott Mátyás. Addig
                    sohasem volt a császárral egyedül. Mintha csak szándékosan halogatta volna
                    Fridrik a bizalmas eszmecserét, annak módján, aki a látogatót sokáig váratja. De
                    két nap múlva végre összeültek a császár dolgozószobájában, abban a szobában,
                    amelyből a német-római császárság bonyolult dolgai intéződtek.</p>
				<p>Mindenekelőtt tisztázni kívánta, hogy a császár elvben óhajtja-e a két ország
                    között a szilárdan megalapozott és őszinte indulatokra épített békét. Aztán
                    felsorolta, hogy ennek a békének feltételeit hogyan képzeli. Felvetette a
                    gondolatot, hogy feleségül veszi a kis Kunigunda főhercegnőt. Hozomány gyanánt
                    elsősorban nyolcvanezer aranyat kért, tehát ugyanannyit, amennyit ő váltságdíjul
                    fizetett a koronáért, továbbá Fraknót és más magyar városokat, amelyek még
                    mindig Fridrik kezén voltak Okiratot kívánt arról is, hogy Fridrik ünnepélyesen
                    és örökre lemond a magyar trónra való igényeiről.</p>
				<p>Fridrik nyájasan bólogatott mindenre, végül órájára nézett és bocsánatot kért,
                    hogy ma már nem ér rá, fontos államügyek várják. Majd jó három óra hosszat
                    tárgyaltak, de a három óra elmúltával ott tartottak, hogy nem végeztek
                    semmit.</p>
				<p>De Mátyás győzte türelemmel. A császár alkudozási módszerét már tizenkét évi
                    tapasztalásból ismerte.</p>
				<p>Igyekezett személyes nyájassággal könnyíteni az alkudozásokat. Lelke mélyén
                    nyílegyenesen látta a vágyott utat, amelyen a magyar császársághoz elérkezik. S
                    ahhoz szükséges volt, hogy Fridriket elvágja Girzsiktől és Kázmértól. Ő
                    harmincéves volt, a császár ötvenöt. Emberi számítás szerint Fridrik elmúltát
                    megérvén, lehetséges volt a császári koronát remélnie. Ezért tőle telhetőleg
                    kedves volt a császárhoz. Pedig nagyon kedves tudott lenni, humoros,
                    szórakoztató, elragadó. Együtt szánkázott a császárral Bécs utcáin, és
                    minduntalan kitalált apró emberi figyelmességeket, amelyek jártak is a jóval
                    öregebb uralkodónak s az ő méltóságát nem sértették.</p>
				<p>Közben egyre-másra jöttek az olasz államok ügyesen megszervezett ajándékai.
                    Velence remekbe készült selymek egész garmadáját küldte neki. A liguri
                    köztársaságtól drága veretű fegyvereket kapott. Ferrante nápolyi király, a nagy
                    lovas hírében álló fejedelem, pompás paripákat küldött. Bécsi tartózkodása alatt
                    érkezett meg, szintén nem előkészítés nélkül, az a huszonnégyezer arany,
                    amellyel a szentszék Girzsik ellen segítette. De a legérdekesebb ajándékot
                    Firenze küldötte: két hatalmas hímoroszlánt ketrecekben. Mátyás mindezekkel Bécs
                    népét akarta elkápráztatni, másrészt Fridriknek megmutatni, hogy a magyar király
                    Európa szerte mennyire népszerű, vele érdemes egy követ fújni. De a pazar
                    ajándékok a kapzsi Fridriknek inkább irigységét hívták ki és idegessé
                    tették.</p>
				<p>Mátyás hősies türelemmel folytatta az alkut. Azt indítványozta, hogy mihelyt egy
                    pontot megvitattak, azt rögtön tegyék írásba, hogy másnap egyebet gondolni ne
                    lehessen. Már három, vagy négy ilyen okiratot szövegeztek meg, de a császár
                    halogatta az aláírást. Mátyás szorongatta, akkor meg elülről kezdett olyan
                    dolgokat piszkálni, amelyekben már megállapodtak. Ha aztán mégis aláírt egy
                    részlet-okiratot, azt mindjárt megbánta, s a következő okiratban olyan pontot
                    erőszakolt, amely ellene mondott az előbbinek. De mikor Mátyás türelmetlenséget
                    mutatott, akkor úgy tett, mintha megijedt volna és kérlelni kezdte.</p>
				<p>Így tartott ez három álló hétig. A király végre arra kényszerült, hogy határidőt
                    tűzzön ki: vagy tisztázza a megállapodást a császár három nap alatt, vagy ő
                    hazautazik. A császár mintha magába szállt volna: elkezdett komolyan tárgyalni.
                    Egy napig. Másnap gyötrelmes fejfájásra hivatkozott és kérte a határidő
                    kitolását. Harmadnap megint elkezdett tárgyalni s amiben addig megállapodtak,
                    egészen új kifogásokkal borította fel. A következő nap reggelén átüzent a
                    királynak, hogy el van foglalva: az osztrák urak tanácsába kell mennie.</p>
				<p>Mátyás magához hivatta főembereit, Bánfi Miklóst és Czobor Mihályt. Meghagyta
                    nekik, hogy azonnal béreljenek hajót és várjanak rá a kikötőben. Akkor
                    felöltözködött és elment az urak tanácsába. Úgy volt, ahogy sejtette: a császár
                    nem volt ott a tanácskozáson. Bujkált valahol. Az urak egyébként nem is tudtak
                    róla, hogy oda akart volna menni. Meglepetve álltak és néztek egymásra.</p>
				<p>A király legyűrte indulatát.</p>
				<p>- Ez nekem elég, - mondotta - én befejeztem. Mondjátok meg, urak, császártoknak,
                    hogy engem ne vezessen az orromnál fogva, keressen magának más bolondot. Én
                    megyek haza.</p>
				<p>- De felséges úr, - szólt ijedten Stahremberg János - hát a tárgyalásokból nem
                    lesz semmi?</p>
				<p>- Mondom, hogy megyek haza. Jó egészséget mindnyájatoknak.</p>
				<p>Sarkon fordult. Többen utána akartak menni, de ő nem nézett hátra. Akik szólni
                    szerettek volna hozzá, elmaradoztak. Fegyveresét visszaküldte lakosztályába:
                    adja tudtul a kíséretnek, hogy ő hazament, azonnal csomagoljanak és induljanak
                    ők is. Azzal egyes-egyedül kilovagolt a kikötőbe. A parton várták Bánfi és
                    Czobor. A bárkát már kibérelték.</p>
				<p>- Szorgost induljunk, - kiáltott rájuk leugorva a lóról, - császár hogy kergetni
                    fog, bizonyos.</p>
				<p>A bárka indult. Már nem volt jég a Dunán, a folyó sodra gyorsan vitte őket
                    lefelé. Mátyás visszanézett az elmaradó császárvárosra, ahol bolondították,
                    kínozták és megalázták.</p>
				<p>- Ládd ez várost, ez folyót, ez tornyokot, mend ez egészt? - kérdezte
                    Bánfitól.</p>
				<p>- Látom, felség.</p>
				<p>- Hát ezt elveéndöm Fridriktül, ha belészakadok is. Isten éngöm úgy segéljön.</p>
				<p>*</p>
				<p>Fridrik, ahogy megtudta Mátyás búcsútlan távozását, gyors lovasokat küldött a
                    Duna mentén bárka után: érjék utol és valahogyan bírják visszatérésre. De a
                    lovasok már nem tudták a királyt utolérni. Vagy talán nem is nagyon akarták. Már
                    kevéssel utóbb kétségbevonhatatlan jelek mutatták, hogy a császár belement
                    Girzsik gondolatába és elfogadta az osztrák-cseh-lengyel érdekközösség
                    politikáját Magyarország ellen. Mátyás azon vette magát észre, hogy
                    körülkerítették. A kör tökéletes volt körülötte: Moldva, a délről fenyegető
                    török, Ausztria, Csehország, Lengyelország, Moldva. S ez még nem is volt elég: a
                    szentszéket is, úgy látszott, elvesztette. Mert a pápa, akinek formailag meg
                    kellett erősítenie az ő cseh királlyá koronáztatását, a király legnagyobb
                    meglepetésére ezt a formaságot nem teljesítette. Azt üzente, hogy ezt éppen
                    Mátyás érdekében állónak nem tartja. A nyílt pápai megerősítés Mátyásra uszítaná
                    a lengyel király haragját. A megerősítéssel még várni kell. Nyilvánvaló lett,
                    hogy Kázmér jól dolgozott Rómában.</p>
				<p>Mátyás elkezdett alkudozni Girzsikkel. Igen tetszetős tervet terjesztett eléje:
                    Girzsik maradjon életfogytig cseh király, utána a korona Mátyásé. De az ajánlat
                    elkésett. Girzsik már több előnyt látott abban, ha a császárral és Kázmérral áll
                    össze.</p>
				<p>A király egyedül állott a kerek világon, mint a sziget. Csak saját hazájának
                    talaja állott még a lába alatt, amelyről elindult, hogy világraszóló terveit
                    megvalósítsa. És ezt a szigetet is egyszerre alattomos földrengés lassan
                    jelentkező lökései kezdték rázni. Azoknak a magyar uraknak, akik annakidején oly
                    hevesen ellenezték a cseh hadjáratot, egyszerre igazok lett. Az udvarnál
                    megforduló zászlósok arcáról eltűnt az a rajongó fényesség, amellyel uruk elé
                    szoktak volt járulni. Megjegyzések hangzottak el, amelyek három éve lehetetlenek
                    lettek volna. Akárki akármiről panaszkodott, minden nótának egy volt a vége:</p>
				<p>- Hja, az cseh hadjárat...</p>
				<p>S a szemrehányás már nem is maradt rejtett. Tiszteletteljes hangon ugyan, de
                    megszólalt. Azok, akik hívek maradtak hozzá, vagy akiket ő emelt ki az
                    ismeretlenségből, jogot formáltak hozzá, hogy egy-egy fejcsóválást megengedjenek
                    maguknak.</p>
				<p>A fegyverek most télidőn pihentek, a mérkőzést a fegyverszüneti alkudozások
                    vették át. S ezekben az öregedő, beteges cseh király, akit epebaja embertelen
                    fájdalmakkal kínozott, már nem volt a régi: heveskedett, idegeskedett, ő maga
                    vetette fel megint a perdöntő párviadal kérdését. A megbízottak erről komolyan
                    leveleztek is, de a regényes gondolatból megint nem lett semmi, mert a
                    feltételekben nem tudtak megegyezni. Az mindenesetre meglátszott Girzsik minden
                    mozdulatán, hogy nemcsak mint cseh király állott szemben a magyar királlyal,
                    hanem mint öregedő ember, cseh köznemes, óriási pályafutás hanyatló erejű hőse
                    áll szemben a fiatal, erős magyarral, hasonló pályafutás meg nem törhető
                    hősével. A viaskodás politikai volt közöttük a térképen, de emberi volt
                    szíveikben. És Girzsik azzal szakította félbe a fegyverszünetet, hogy nem
                    békül.</p>
				<p>- Ahogy a magyar király cseh sört ivott velem Brünn alatt, - izente Mátyásnak -
                    úgy fogok én vele saját földjén magyar bort inni.</p>
				<p>Két héttel azután, hogy ezt izente, meghalt.</p>
				<p>Mátyás Győrött vette nagy ellenfele múlásának hírét. Még aznap úton volt Brünn
                    felé. Erőltetett sietséggel igyekezett a morva fővárosba, hogy ott tanácskozást
                    tartson a katolikus rendekkel az új helyzetről. Őt a rendeknek ez a fele már
                    megválasztotta a cseh birodalom királyává, most csak azt kellett volna elérni,
                    hogy a kelyhes rendek is elismerjék ezt a választást és ne hozzanak ellene
                    királyt a trónörökösül kijelölt Ulászló személyében. A kelyhes főpap, Rokyczana,
                    kevéssel Girzsik előtt halt meg, a huszita pártnak jelentős, nagy egyénisége nem
                    maradt egy sem. Nem látszott lehetetlennek, hogy a prágai királyválasztáson,
                    amelyet a kelyhes rendek már nagyban készítettek elő, Mátyás többséget
                    szerezhet. Akkor aztán a cseh birodalom, a német birodalmi választójog, a római
                    királyság reménye s a császári korona messziről integető fénye annyi vér, pénz
                    és fáradtság árán végre az övé lesz. És most az új fordulat miatt megint pénz
                    kellett, a kortéziára az adóból már nem futotta. A király egy percig sem
                    habozott: törvénytelen adót rótt ki az erdélyi szászokra és a királyi
                    városokra.</p>
				<p>Mátyás dolga kitűnően indult. Megválasztása úgyszólván bizonyosnak látszott. De
                    aztán különös jelenségeket lehetett észlelni: Magyarországról bujtogatók jöttek.
                    Hogy ki küldte őket és ki pénzelte, az nem volt megállapítható.</p>
				<p>A másik baj az volt, hogy a nunciusok egyházi átokkal fenyegették, aki másra
                    merészel szavazni, mint Mátyásra. A cseh rendek, még a katolikusok is, nemzeti
                    függetlenségük kihívó sérelmét látták az egyházi fenyegetésben. A
                    királyválasztást Úrnapján tartották meg Kuttenbergben. Ekkorra már olyan forró
                    lett a hangulat, hogy a magyar követség a maga ezer fegyveresével kénytelen
                    volt elhagyni a várost. Életük nem volt biztonságban, így is éppen hogy elhozták
                    bőrüket, a cseh és lengyel katonák üldözőbe vették őket, nyílt csatára is sor
                    került, a magyarok közül sokan elestek. A Mátyás-párt meg sem mert mukkanni az
                    országgyűlésen. A tizenöt éves Ulászlót, Kázmér lengyel király fiát, V. László
                    unokaöccsét megválasztották cseh királynak.</p>
				<p>Most tehát a Magyarország körül fonódott kört újabb szegek kovácsolták össze. A
                    lengyel király fia lett a cseh király, s velük azonos külpolitikát folytatott
                    Fridrik. A cseh háború eddig két és félmillió aranyába került az országnak.</p>
				<p>A rendek mindig sziszegtek a sok adó miatt, de ez most már nem sziszegés volt,
                    hanem erős felzúdulás. A lengyel király nagy sereget szervezett. Mátyásnak
                    voltak fizetett, titkos emberei Prágában is, Krakkóban is. Csakhamar kitárult
                    előtte a veszedelem egész képe. Magyarország fellázadt ellene, másképpen
                    kifejezni a helyzetet önáltatás lett volna. A főpapok és világi nagyurak feltűnő
                    sokasága esküdött össze ellene, hogy lengyel segítséggel letegyék a trónról. A
                    magyar koronát Kázmér király kisebbik fiának, ugyancsak Kázmér nevezetűnek
                    szánták.</p>
				<p>Mátyás érezte, hogy most van uralma fordulópontján. Most dől el, hogy király
                    maradhat-e egy országban, amelyet köröskörül ellenségek zárt lánca környez, s
                    amelynek rendei őt el akarják csapni. Sohasem érezte magát akkora bajban és
                    sohasem érezte magát ennyire erősnek. Dúdolva jött-ment palotája folyosóin, s
                    akikkel érintkezett, valósággal megborzadtak: milyen derűs és jókedvű, mennyire
                    sejtelme sincs arról, hogy rövidesen börtönben fog ülni.</p>
				<p>Mert körülötte mindenki tudta, mi készül. Mikor rendkívüli óvatossággal
                    seregszemlét tartott, megállapította, hogy a rendek négyötöd része ludas az
                    összeesküvésben.</p>
				<p>Ő úgy kezdte az egészet, hogy adta az ártatlant. Mikor egyik úrral találkozott,
                    akiről tudta, hogy egyik főösszeesküvő és egyik fő behívója a lengyel seregnek,
                    így szólt hozzá:</p>
				<p>- Fiam, résön! Jön az beste lengyel, nem hagyjuk ám magunkat! Még ily hozzád
                    hasonlatos csuda vezérjeim vagynak, nem félök!</p>
				<p>Megveregette bizalmasan a vállát, feleletét meg sem várta. Az ott maradt
                    elképedve s a dicséret szégyenétől elpirultan. Egy másik főcinkosnak birtokot
                    adományozott. Számos összeesküvővel bizalmasan közölte, hogy fontos katonai
                    szerepet szánt neki a lengyelek ellen. Ujlakit gyönyörű szép okmányban
                    értesítette, hogy kinevezi bosnyák királynak és engedelmet ad neki, hogy
                    Jajczában királlyá koronáztassa magát. E mellé még magánlevelet is írt neki,
                    amelyben részletes tanácsait kérte, mitévő legyen stratégia dolgában a készülődő
                    lengyel veszedelem ellen.</p>
				<p>Az összeesküvők jó része a király hirtelen betoppanására megbújt várkastélyaiban
                    és várta a fejleményeket. Lassacskán előbújtak és felmerészkedtek Budára. Egy
                    sem akadt, akit a király, tüntetve határtalan bizalmával, erkölcsi
                    kényszerhelyzetbe ne tudott volna hozni. És valami donációja, rangemelése,
                    kitüntetése mindegyik számára akadt a tarsolyában. Végül, mire megérkezett az
                    országgyűlés kitűzött ideje és itt volt már Kázmér lengyel király hivatalos
                    hadüzenete is, alig maradt egy-két lázadó. Ekkor aztán az országgyűlést megnyitó
                    trónbeszédben nyíltan rá mert térni a kérdésre. Könnyedén előadta, hogy
                    hallomása szerint valami mozgalom próbálkozott távollétében a gyermek Kázmér
                    herceg meghívására. Ezt ő sohasem vette komolyan, de a rend kedvéért most mégis
                    megkérdi, van-e a rendek között, aki törvényes királyának elárulásával a lengyel
                    gyermeket akarja hazájába fogadni.</p>
				<p>Itt megállt és elhallgatott. Körülnézett trónjáról a rendek sokaságán. Halálos
                    csend támadt. Az urak lopva egymásra pillantottak. Egy hang sem emelkedett. A
                    király várt még egy kissé, aztán nyugodtan folytatta szónoklatát. Az egész
                    állítólagos összeesküvést badar mendemondának bélyegezte és felszólította az
                    országgyűlést, hogy a lengyel fenyegetésre kellő áldozatkészséggel feleljen. S
                    azzal az országgyűlést megnyitotta. A megkönnyebbültség viharos éljenzése
                    dördült fel az utolsó mondat után. Mátyás megnyerte élete legszebb csatáját.</p>
				<p>De még tovább is győzött. Rendkívül engedékenynek akart mutatkozni. Megtárgyalta
                    a rendekkel, hogy a nemzet szabadságait az eddiginél jóval szigorúbb formában
                    fogja megerősíteni. Ez meg is történt. A megerősítés a királyi jogkört úgy
                    megszorította, hogy a rendek elámultak: az eddig ismert zsarnok megy bele ezekbe
                    a kötöttségekbe? Ő olyan szelíd és szerény volt, mint még soha. De a törvényt
                    maga szövegezte. Az országgyűlést a király, - mondta a törvény, - évenként
                    szigorúan köteles megtartani. S valahol megbújt a szöveg egy mellékmondatában:
                    “amennyiben a szükség kívánja”. Aztán legszentebb ígéretét kötötte le a király,
                    hogy a kamaranyereségen kívül soha, de soha más adót nem fog szedni. “Kivéve, ha
                    a rendek önként ajánlanák.” S íme, most is akadt szónok, aki “önként ajánlott”
                    kapunként nyolcvan ezüst pénzt. Ez négyszer annyi volt, mint a közönséges adó. S
                    az országgyűlés rendei, akik örültek, hogy ki tudtak evickélni a felségárulás
                    csávájából, megszavazták a négyszeres adót. A király szépen megköszönte, a
                    rendek fellélegezve hazaszéledtek.</p>
				<p>Most aztán várta a lengyel sereget, amely egyesüljön a felháborodott
                    Magyarországgal és őt lelökje a trónról. Úgy határozott, hogy beengedi őket akár
                    Pestig is. Mennél beljebb jönnek, neki annál jobb. Pest alatt szállott táborba,
                    a pesti lakosság zöme átköltözött Buda falai közé.</p>
				<p>A lengyel sereg ezalatt csakugyan közeledett. Valójában három lengyel vezér
                    vezette, névleg pedig a trónkövetelő, Kázmér király tizennégy éves Kázmér fia.
                    Részletes és pontos jelentésekből jól tudta Mátyás, hogy ennek a fiúnak esze
                    ágában sincs hadakozni. Angyali lelkű, alázatosan szelíd gyermek, aki csak apja
                    parancsának hajtott fejet. Hagyta magát hurcolni a sereggel és reggeltől estig
                    vagy imádkozott, vagy az egyházatyákat olvasta. Serege leereszkedett a
                    Kárpátokon s már a felvidéken nyilván furcsállhatta, hogy az északi megyék
                    birtokos urai sehol sincsenek a csatlakozásra váró bandériumokkal. S mikor
                    Hatvanig lejöttek, végre megdöbbenve eszméltek a valóságra: az óriási magyar
                    sereg helyett, amely megbeszélés szerint a Rákos mezején várta volna őket, ott
                    Mátyás állott fekete seregével és a magyar urak jól felszerelt haderejével.</p>
				<p>Eszök nélkül vonultak vissza erre a meglepetésre, meg sem állottak Nyitráig.</p>
				<p>Szigorú apja azonban nem engedte Kázmért hazatérni Krakóba. Ez nyilvános
                    elismerése lett volna a teljes vereségnek. A magyar határ közelében lakó lengyel
                    uraknál kellett várakoznia a továbbiakra.</p>
				<p>Így jutott valami kis csendhez a király, ha mindjárt rövid időre is. Ezt arra
                    használta, hogy szétnézzen könyvei között. Kis kora óta gyűjtötte a könyveket.
                    Apjáról is maradt rá valamelyes könyvtár, mert Hunyadi János maga nem volt
                    olvasgató ember, de világhíre idején sok külföldi betűvető küldötte el
                    művecskéjét, számítva érte az illendő jutalomra. Ezek a könyvek Mátyásra
                    maradtak. Mikor elfoglalta a királyi palotát trónra lépte után, ott is talált
                    könyvtárat. Abban már szép és érdekes régi darabok akadtak, ódon kódexszek,
                    rengeteg nagy borjúbőrös, disznóbőrös kötetek, kicsiny formájúak, nagy fóliók,
                    pergamentkötésűek, mindenfélék. De senki nem rendezte volt őket, egymásra hányt
                    garmada volt ez a könyvtár, amelyben szemétre való holmi elegyedett a legszebb
                    miniált művekkel, ő tehát nekifogott, hogy szép könyvtárat csináljon belőle.
                    Rendbeszedette és szakmák szerint osztályoztatta a köteteket. S mikor kialakult
                    a rendezett könyvtár és ő szemét legeltethette a takaros, mutatós polcokon, ez
                    egyszerre megerősítette gyűjtő szenvedélyét. Kezdett szenvedélyesen érdeklődni
                    könyvek iránt. Elég volt nagyobb összegeket kifizetnie egy-egy véletlenül
                    felkínált könyvért, ennek hamarosan híre futott. És most már egyre-másra hozták
                    neki a legszebb példányokat. Sőt most már saját emberei dolgoztak a könyvtárban,
                    másolók, könyvkötők és egy miniátor is, aki pompásan értett az iniciálék és
                    egyéb színes könyvdíszek kifestéséhez. Blandius mester, ez volt a neve, még
                    Rómát is megjárta felséges gazdája megbízásából és onnan gyönyörű ritka
                    kéziratokkal tért haza.</p>
				<p>Vitéz is szerette és gyűjtötte a könyvet. Régebben nagyban vetekedtek egymással
                    könyvek dolgában, tréfásan becsmérelték egymás könyvbüszkeségeit és diadallal
                    fedeztek fel egymás könyveiben egy-egy másolási hibát.</p>
				<p>A lengyel háború apró és jelentéktelen csatározásokban folyt tovább. Valamelyes
                    cseh terület Mátyásnak jutott, mert szerződést kötött Viktorinnal, aki
                    visszakapta szabadságát, de néhány várról lemondott és elismerte Mátyás cseh
                    királyságát. Különösebb fordulat soká nem történt. Véget nem érő fegyverszüneti
                    tárgyalások folytak állandóan közte és a lengyel király között, s közben a
                    türelmetlen zsoldosok mindkét részről egymásnak estek kóborló, apró csapatokban,
                    mint a várakozásra ítélt üldögélő, aki tagjait nyújtóztatja.</p>
				<p>De hogy lesz valami, még pedig közelebbről, azt égi jel mutatta. Erdélyben
                    megmozdult a föld. Az egész ország vallásos rémülettel vette a földrengés hírét.
                    Szörnyű dolog volt ez, mint az onnan jöttek mesélték, az emberek lába alatt
                    hullámzóan rengett a talaj, sok ház összeomlott a városokban. Mátyás azonnal
                    megcsináltatta Ilkusz mesterrel a horoszkópot. Az is azt mondta, hogy egy tőr
                    olyan mélyre fog döfni az ország szívébe, amilyen mélyre még nem döfött soha. A
                    király tehát csavart egyet a fegyverszüneti tárgyalások lendületén. Ellene
                    dolgozott a jóslatnak, meg akarta akadályozni, hogy a lengyelek és csehek
                    bejöjjenek Budát ostromolni.</p>
				<p>Csakhogy a tőr nem északról döfött, hanem az elhanyagolt délről. Az Erdélyen túli
                    földeken felbukkant egy új név: Bazarád vajdáé. Ezt a lengyelekkel szövetséges
                    moldvai fejedelem pártfogolta és miután Havasalföldet megtámadta és megverte,
                    Bazarádot tette oda vajdának a törökkel szövetséges Radul helyett. A hatalmas
                    török erő erre megmozdult. Kiverte földjéről Bazarádot és a győzelem erejétől
                    megittasodva Erdélyre vetette magát. Mindez olyan hirtelen történt, hogy a
                    Budára érkezett hírek már csak a bekövetkezett nagy szerencsétlenségről
                    számolhattak be. Ali basának, a török fővezérnek, teméntelen emberáradata
                    tengerként lepte el Erdélyországot. De ott nem időzött a török sereg. Olyan
                    messzire akart jönni magyar földre, ahol még soha nem járt. Az emberözön
                    átözönlött a Királyhágón és már ott is volt a bihari síkon.</p>
				<p>Várad egy napon arra ébredt, hogy ott a török a határban. Soha még itt törökök
                    nem jártak. A vidéket a váradi püspökség gyenge kis erődítése védte. Ezt olyan
                    könnyen foglalta el a rengeteg törökség, mintha játékszert tört volna össze.
                    Valami kevés magyar lovasság odasietett ugyan, azt egyszerűen elsöpörték. Aztán
                    jött a pusztítás és kegyetlenkedés. Vallási dühükben mindenekelőtt a templomokra
                    és monostorokra vetették magukat. Kivált a pálosok rendházával bántak el
                    borzasztóan.</p>
				<p>Mátyás mindezt Bártfán tudta meg. Ott tartózkodott a hadbavonult urakkal, várván
                    annak a döntő fegyverszüneti tárgyalásnak eredményét, amelyet a nem messzi
                    Ófaluban folytattak küldöttei a lengyel küldöttekkel. Azok meg is állapodtak
                    négy esztendei fegyverszünetben, kimondva, hogy a cseh trón dolgában mindkét fél
                    birtokában tartja az eddig birtokolt területeket. Aztán majd négy év múlva
                    kezdődhetik a birkózás elölről.</p>
				<p>A királynak nehéz éjszakái voltak. Nappal is szótlan volt és mord kedvű. Senki
                    sem mert szólni hozzá. De mikor az éj sötétjében és csendjében egyedül maradt
                    lelkiismerete szavával, akkor nagyon szenvedett. Tépte, gyötörte, faggatta,
                    marcangolta magát Hunyadi János trónra került fia. Soha még a török Váradig nem
                    jutott el. Rettenetes volt arra gondolnia, hogy milyen pokoli és megdöbbent
                    rémület foghatta el a váradiakat azon a februári napon, mikor a törökök első
                    csapatai elözönlötték az utcákat. Aki akkor meghalt, utolsó gondolataival azt
                    gondolta, hogy hol van ilyenkor a magyar király védő ereje. Azé a magyar
                    királyé, akiről a Duna jegén a boldogságtól részegen énekelték valaha: “Űt az
                    Isten kűdte nékünk Mennyországbul ótalmunkra.” Isten küldötte idegen koronáért
                    verekszik idegen földön s hazája közben védtelen. Mátyás király uralmának
                    kellett jönnie, hogy a pogány Váradig hatolhasson. S mit mond az egész
                    keresztény Európa Hunyadi fiáról, aki mindeddig olyan haragos büszkeséggel
                    vágta oda az egész világnak, hogy csak ő egyedül óvja a kereszténységet a
                    pogányságtól?</p>
				<p>Hogy nagy álmát feladja, arra még most sem gondolt. De feltette magában, hogy
                    elodázza. Ha a fegyverszünetet ellenfelei is tisztességesen megtartják, négy
                    hosszú esztendeje van, hogy lélegzetet vegyen, felkészüljön, minden lehetséges
                    segítséget fellármázzon és burgundi vértesektől velencei hajókig mindent
                    összeszedve akkora csapást mérjen a pogányságra, amely évtizedekre szóljon.
                    Akkor aztán következzék a nagy terv, életének nagy álma, földi küldetésének
                    titkon vallott célja.</p>
				<p>Ekkor megint felsötétlett a háttérben Fridrik. Az megérezte, hogy most van a
                    pillanat, mikor a magyar királynak nem szabad békét hagyni. Minden erejével
                    ráment a lengyel királyra, hogy a békéből a háborúba rántsa vissza. Mátyás három
                    héttel az ófalui szerződés után hitelesen megtudta, hogy a gyenge Kázmér nem
                    tudott ellentállni: titkos szövetséget írt alá a császárral. Megesküdtek
                    egymásnak, hogy Mátyást együttesen fogják megsemmisíteni és a fegyverszünet
                    megszegésével megtámadják. A fegyveres támadás határidejét is kitűzték június
                    végére. Azt is szentül megfogadták egymásnak, hogy a háborút nem hagyják abba,
                    míg Mátyást teljesen le nem tiporták, ők ketten, a Habsburg és a Jagelló. Mátyás
                    ökölbe szorította kezét. Semmiféle lelkiismeret most már el nem térítette attól,
                    hogy teljes erejéből meg ne igyekezzék fenyíteni a két gőgös embert.</p>
				<p>Egy idő óta kíséretében tartózkodott a barii érsek, Antonio d’Ayello. Ezt
                    Ferrante, a nápolyi király küldte hozzá követül. A követség ürügyéül a velencei
                    köztársaság dolgai szolgáltak, de az érsek édeskeveset beszélt Velencéről a
                    királlyal. Hanem a nápolyi királyleány, Beatrix, szépségét és elmésségét
                    dicsérte neki. Ehhez melegen csatlakozott Roverella nuncins. Ő ismerte a
                    királykisasszonyt és versenyt magasztalta. Elmondották, hogy most múlt tizenhat
                    éves, országa egyik legszebb leányának számít, remekül beszéli a latin nyelvet,
                    okos, kedves, bájos, elragadó. Nem csoda, ha annyian vetélkedtek már érte:
                    Filiberto savoyai fejedelem többek között, sőt a francia trónörökös maga, aki
                    igaz ugyan, hogy még csak hatéves, de ez nem tekinthető komoly akadálynak. Annyi
                    bizonyos, hogy a szép Beatrix Európa valamelyik trónjára született.</p>
				<p>Mialatt nap-nap után Beatrix magasztalását hallotta, Mátyás végiggondolta a többi
                    jelöltet is. Kunigunda főhercegnőről és Hedvig lengyel hercegnőről többé nem
                    lehetett szó. Francia hercegnőt elvenni politikai hasznot alig jelentett volna.
                    A szász dinasztia sem mutatkozott célszerűnek. A Sforza-leány tervét elrontotta
                    Velence. Maradt Beatrix.</p>
				<p>Most már nem akarta tovább halogatni a dolgot. Elhatározta magát: Beatrixot veszi
                    feleségül. Magához rendelte Bánfi Miklóst és Hampó Györgyöt, akik az ő
                    megbízásából már jártak Nápolyban. Most megadta nekik a végleges megbízatást:
                    ünnepélyesen kérjék meg a királykisasszony kezét. Díszes kíséretet kaptak,
                    bőséges útipénzt és elindultak Nápolyba.</p>
				<p>A nyár kis csatákkal, vonulásokkal telt el. Mátyás arra fordította haderejét, ha
                    már döntő ütközetben ellenségeivel nem találkozhatott, hogy a morva vidékeket
                    igyekezett megtisztítani az időközben megint elvakmerősödött
                    rablólovagoktól.</p>
				<p>Nyár végén aztán megindult a mozgás. A lengyel király és fia, a cseh király,
                    döntő hadjáratra szánták el magukat. Fridrik segítsége ugyan késett, de ők maguk
                    is elég erősek voltak. Kázmér király hatvanezer embert tudott mozgósítani, fia
                    húszezer csehet. Mátyás serege nem volt több tízezer embernél. S a nyolcszoros
                    erő megindult ellene, hogy hatalmával együtt elsöpörje a föld színéről.</p>
				<p>A hatalmas ellenséges sereg közeledtére a király haditanácsot tartott. Arról volt
                    szó, hogy milyen taktikát helyes követnie a magyar seregnek. Jobb-e megvárni az
                    ellenséget a nyílt mezőn a város alatt, vagy jobb-e bezárkózni Boroszló falai
                    közé és megvárni az ostromot. Igen hosszú vita kerekedett ebből. S egyszerre a
                    kancellária egy fiatal írnoka, aki jegyezte a tanácskozás anyagát, kezét
                    feltartva szót kért. A király erre a papra nem igen vetett ügyet eddig. Csak
                    annyit tudott róla, hogy erdődi parasztfiú volt, akit kitaníttattak. Krakkóban,
                    Ferrarában, Páduában tanult, olasz mesterei ajánlották Gabriele főpap
                    figyelmébe, aki besegítette a királyi írnokok sorába. Bakacs Tamásnak
                    hívták.</p>
				<p>- Halljuk, mit tudsz - szólt a király vidám bizalmatlansággal.</p>
				<p>A pap azonban rögtön felkeltette figyelmét. Okosan, tömören és világosan beszélt.
                    Azt fejtette ki, hogy az ő nézete szerint az egyetlen lehetőség a nyolcszoros
                    túlerő ellen mind a két taktikát egyesíteni. Osztassék a sereg három részre.
                    Első része költözzék be a város falai közé. Másik része maradjon kint. Harmadik
                    része alakítson apró portyákat, amelyek vegyék be magukat környékbeli kicsiny
                    erősségekbe, rejtőzzenek el falvakba és az ellenséges sereg élelmezési
                    utánpótlását tegyék lehetetlenné. Így a város megszabadul az ostrom
                    megpróbáltatásaitól, mert falaihoz nem lehet közel jutni, viszont a mezőben
                    bekövetkezhető vereségek nem okozhatnak bajt, mert a tartalék mindig meglesz a
                    biztos falak között.</p>
				<p>Mátyás fürkészve nézte a fiatal szerzetes domború koponyáját, eszesen csillogó
                    szemét és az arcvonásaiban rejlő ravasz, elszánt, kemény kifejezést.</p>
				<p>- Élös eszüt mondál, Tamás pap. Ez módval élendünk, kit ajállasz.</p>
				<p>Bakács Tamás még aznap soron kívül előlépett. Mátyás pontosan és végig magáévá
                    tette a haditervet. A főhadiszállás beköltözött a székesegyház mögötti nagy
                    térre. Ezt árkokkal és földhányásokkal vették körül, ugyanígy megerősítették a
                    Szent Vince-kolostort és a Mihály-templomot. A legmesszebb eső téglavetőnél
                    éjjel-nappal tartó munkával még egy hidat vertek az Oderán. Rengeteg
                    tüzelőanyagot és élelmiszert halmoztak fel. A földmunkán szünet nélkül hatszáz
                    boroszlói polgár dolgozott. A polgármester maga is ott járt köztük szervezni és
                    bíztatni. A hű kutya odaadó lelkesedésével nézett mindig a királyra.</p>
				<p>A király bent maradt a főhadiszálláson, a város alatt Szapolyai és Kinizsi
                    vezényeltek. Lázas sietséggel felégettek és elpusztítottak messze körzetben
                    mindent, hogy az érkező sereg sehol semmi élelmet és takarmányt ne szerezhessen.
                    Mire mindennel elkészültek, az ellenséges sereg már Oppeln alatt járt. Ostrom
                    alá is fogta, de már ennél az első lépésnél megkezdődött a balszerencsének az a
                    hosszú sorozata, amely a cseh-lengyel hadseregnek ezt az egész hadjáratát
                    megátkozta. A legnagyobb ostromágyú benne rekedt az Odera iszapjában. A tarackok
                    valami gyártási hiba folytán néhány lövés után szétrepedtek. Az éhség bajai
                    azonnal mutatkoztak. Oppeln ostromát fel kellett adni. A hatalmas sereg tovább
                    indult és megérkezett Boroszló alá. Tábort is ütött. Ekkor léptek működésbe az
                    apró portyák. A nyolcvanezer főnyi ellenség nem tudott élelmet kapni, mert a
                    Mátyás kicsiny lovascsapatai minden szekérszállítmányon rajtaütöttek. Amit
                    kerülő úton Boroszlóba tudtak küldeni, odaküldtek. Amit nem lehetett,
                    felgyújtották.</p>
				<p>Kázmér és Ulászló, apa és fia, mindjárt látták, hogy nyolcszoros túlerejük
                    ellenére is megjárhatják. Mátyás taktikáján nem tudtak felülkerekedni. Itt az a
                    csodálatos és még soha nem tapasztalt eset fordult elő, hogy a nyílt mezőn álló
                    támogató seregeket a várból lehetett élelmezni, holott a világ fennállása óta az
                    volt a dolgok rendje, hogy egy várat kívülről kellett ellátni ember és állat
                    élelmével. A magyar sereg bővében volt mindennek, a cseh-lengyel sereg készletei
                    azonnal elfogytak. Aztán az is tehetetlenné tette őket, hogy nem tudták lőni a
                    várost, mert nem juthattak elég közel hozzá. Ott álltak a nyolcadrésznyi magyar
                    sereggel szemben tehetetlenül. Nem lehetett elhinni, de így volt. Kázmér
                    kénytelen volt megkísérelni, hogy megverje a vár alatt álló sereget. Ez
                    éppenséggel huszadrésze volt az övének. De az ő katonái éheztek, azok pedig
                    bőségben úsztak. Támadott tehát, mert egyebet nem tehetett.</p>
				<p>Mátyás ennél az ütközetnél olyan hadvezéri ötletet termelt, amely eredetiségével
                    és merészségével egész Európát meglepte. Alapjában véve egyetlen gondolat volt
                    az egész: ha falat lehet lőni ágyúval, miért ne lehetne emberekből való falat is
                    lőni vele?</p>
				<p>Maga járt a várfalakon, ahol elhelyezte a város belsejébe beszállított ágyúit. A
                    pattantyúsokat kioktatta, hogy célozzanak a nyílt mező egy bizonyos pontjára,
                    ahová a közelgő támadásnak el kell érkeznie. Ott állt egyik ágyúnál személyesen,
                    kezében égő kanóc. Látta, hogy messziről hogyan hömpölyög a támadás hatalmas
                    áradatának tömött emberfala. S mikor az a fal a mezőnek arra a részére jutott,
                    amelyre az ágyúkat már eleve beirányozták, megadatta az előre megbeszélt
                    zászlólobogtatást és kürtjelet. A maga ágyúját maga sütötte el. A következő
                    pillanatban látni lehetett, hogyan tántorodik meg a támadó vonal. Az ágyúk
                    beletaláltak. Lovak és emberek fordultak fel. Ilyen eset még soha nem történt.
                    Mióta a puskaport feltalálták, mindig sereg ostromolta a várat. Most vár
                    ostromolta a sereget. S az ágyúgolyókkal véresen lyuggatott támadókra most
                    rárontott a város alatti kicsiny védősereg. Rettenetes kudarcot vallott a
                    támadás. Hanyatt-homlok menekültek vissza, a csatatéren soha nem látott sebekkel
                    fetrengtek lovak és emberek.</p>
				<p>Mátyás hihetetlen győzelmet aratott. A kalitkába zárkózott oroszlán megölte az
                    elefántot. Mikor a bástyafokról nézte a menekülők óriás embersokaságát, így
                    kiáltott fel irigyen:</p>
				<p>- Ez seregvel mend az egész világot meghódítnám!</p>
				<p>Neki nem volt nyolcvanezer embere. De az a kevés, ami volt, a remek taktika
                    alapján annál eredményesebben dolgozott. Szapolyai és Kinizsi külön-külön egyre
                    távolabb merészkedtek a vár alól. Még lengyel földre is beütöttek. Híre járt,
                    hogy Erzsébet lengyel királyné már halálosan megrémült Krakóban és könyörgő
                    levelet írt férjének és fiának: hagyjanak ott mindent, térjenek haza.</p>
				<p>Ezek nem tértek haza. Óriás haderejükkel elkeseredve és dühösen várták, hogy
                    valami majd csak történik. De csak baj történt. Az éhínség gyötrelmessé vált, a
                    nagy sereg fegyelme szétzüllött, az éhes katonák messzire kalandoztak eleséget
                    keresni. Hirtelen olyan hideg lett, hogy a kutak fenékig befagytak.</p>
				<p>Ekkor érkezett a várba egy budai levél. Bánfi Miklós és Hampó György megtértek
                    Nápolyból. Ferrante király boldogan adta leánya kezét Mátyás királynak. A király
                    lenézett a távolban pusztuló seregre. Annak a tábornak közepén ül most
                    megverten, megalázottan, elkeseredetten a lengyel király, aki őt nem találta
                    elég jónak a Hedvig kezére.</p>
				<p>Ez a lengyel király most a maga és szövetséges fia nevében követet küldött a
                    várba.</p>
				<p>- Mondd meg küldődnek, várgróf uram, hogy ragaszkodom valamihez: ők személyesen
                    kérjék tőlem a békét. Míg ez meg nem történik, egyetlen mondatot nem
                    tárgyalok.</p>
				<p>Kázmér lenyelte ezt a megaláztatást is, mást nem tehetett.</p>
				<p>Mátyás háromezer lovassal kísértette magát a találkára.</p>
				<p>A két király ott állott egymással szemközt. Mátyás most látta először a Jagellót,
                    a Várnánál elesett magyar király testvéröccsét. Ötven felé közelgő ember volt,
                    arcán a bajusz tűnt fel leginkább. Kurtára nyírott bajuszt hordott a lengyel
                    király, amelyet pederni sem lehetett, szája sarkánál leberetválta. Szabályos,
                    csinos vonású arca volt különben, de merev és kifejezéstelen.</p>
				<p>- Üdvözlöm felségedet, - szólalt meg Mátyás, mint fiatalabb, - s nagy örömömre
                    fog szolgálni, ha a béke áldását hozhatjuk országainkra.</p>
				<p>Ekkor meglepő dolog történt. A lengyel király nem Mátyásnak válaszolt, hanem a
                    mellette álló wladislawi püspöknek, ugyancsak latinul:</p>
				<p>- Mi is üdvözöljük őfelségét és hasonlóképen örvendeni fogunk.</p>
				<p>A lengyel püspök, mialatt uralkodója mereven nézte a levegőben kóválygó varjakat,
                    Mátyáshoz fordult:</p>
				<p>- A király őfelsége üdvözli felségedet és örvendeni fog.</p>
				<p>Ezt a Jagelló-udvar szigorú szertartásrendje diktálta így, amely abból indult ki,
                    hogy a lengyel királynak bármilyen más halandóval közvetlenül beszélnie
                    egyszerűen lehetetlen. Mátyás hasonlóképpen felelhetett volna. Egy pillanatig
                    még kísértette is a humoros gondolat, hogy ő meg a boroszlói püspökön keresztül
                    fog beszélni. De aztán inkább úgy döntött, hogy nem tréfál. Egyenesen Kázmérnak
                    felelt, mintha Olieszniczni Zbignievet, a püspököt, nem is hallotta volna.</p>
				<p>- Kázmér király, hol a fiad?</p>
				<p>- Ulászló őfelsége, - fordult Kázmér saját püspökéhez, - gyengélkedik és nem
                    jöhet ide.</p>
				<p>A püspök kezdte ismételni a latin igéket, de Mátyás közbevágott:</p>
				<p>- Sajnálom, Kázmér király, addig én nem tárgyalok veletek, amíg nekem itt mind a
                    ketten illendően meg nem jelentek békét kérni.</p>
				<p>Feszes szünet következett. A lengyel király felszólt a varjakhoz:</p>
				<p>- Ulászló őfelsége meg fog itt jelenni királyi felségünkkel együtt. Három nap
                    múlva.</p>
				<p>- Ulászló őfelsége... - kezdte Olieszniczni ismételni.</p>
				<p>- Jó, jó, meg fog jelenni. Már hallottam. Hát akkor találkozunk három nap
                    múlva.</p>
				<p>Azzal megint megfogta kócsagos süvegét és messze eltartotta magától. De Kázmér
                    nem viszonozta a köszöntést. Habozott. Merev arcába valami meggondolás élete
                    költözött. Egyszerre rápillantott Mátyásra és megfeledkezvén az udvari
                    szabályzatról, saját felséges nyelvének fárasztásával Mátyáshoz szólott:</p>
				<p>- Kedves testvérem és barátom, Mátyás, kérésem van hozzád. Hallgasd meg, mert
                    sürgős.</p>
				<p>- Parancsolj velem.</p>
				<p>- Engedd meg, hogy embereim számára élelmet vásárolhassak. Nem nézhetem, hogy
                    szenvednek.</p>
				<p>- Mindent megkaptok, kedves testvérem és barátom. Viszontlátásra.</p>
				<p>Sarkantyúba kapta lovát és vágtatásnak eresztette. Hadd lássák a polyákok és a
                    csehek, hogyan lovagolnak haza Mátyás király emberei. Boroszlóban kiadta a
                    parancsot, hogy az ellenséget előzékenyen ki kell szolgálni. Nem telt bele egy
                    óra, már ott voltak a lengyel élelmező tisztek. Volt pénzük bőviben. Ijesztő
                    látványt mutatott, amint ők maguk kezdtek falni legelőször, állati mohósággal.
                    Aztán szekérszámra vitték el az eleséget.</p>
				<p>Harmadnap Mátyás fehérbe és aranyba öltözött. Ismét nem vett páncélt, ismét
                    elképesztő gazdagságot hordott magán drágakövekben. S most ötezer lovassal
                    kísértette magát. Pontosan egyszerre érkezett a két ellenséges királlyal.
                    Ulászló tizennyolc éves fiatalember volt, annyi, mint ő, mikor királlyá
                    választották. Szép fiú volt, széles vállú, jó magasra nőtt, keskeny csípőjű
                    legény, bajsza már serkedt. Mindhárman leszálltak a nyeregből és meglengették
                    tollas kalapjaikat. Aztán Mátyás így szólt:</p>
				<p>- Parancsoljatok befáradni hozzám, testvéreim és barátaim.</p>
				<p>Kázmérnak jobbján mutatott helyet, Ulászlónak balján. Piros sátrának bejárata
                    szétnyílt, s ők hárman beléptek. Az ellenséges fejedelmek meglepetten néztek
                    körül. Nehéz arannyal hímzett szőnyegek és színes kárpitok pazar pompája fogadta
                    őket, a sátor közepén díszesen ötvözött, szénnek való kályha, amelynek parazsára
                    illatos füstölőport hintettek. Kellemes meleg volt idebent. Igen hosszú
                    tanácskozó asztalt láttak.</p>
				<p>- Foglaljatok helyet, - szólt Mátyás otthonosan, - ez a te széked, felséges
                    király, ez pedig a tiéd, Ulászló uram.</p>
				<p>Ulászló felkapta a fejét. Elsápadt.</p>
				<p>- Engem nem nevezel királynak?</p>
				<p>- Nem tehetem, - mosolygott Mátyás, - hiszen akkor elismerném, hogy én nem vagyok
                    cseh király. És már most megjegyzem, hogy bármiben állapodunk meg, az okmányokat
                    csak úgy írom alá, ha azokon én mint Magyarország és Csehország királya
                    szerepelek, te pedig úgy, mint a felséges lengyel király elsőszülöttje.</p>
				<p>Az ifjú Ulászló berzenkedni akart, de aztán vállat vont és legyintett.</p>
				<p>- Dobzse.</p>
				<p>Leültek tanácskozni. Mátyás rendkívül udvarias volt és nyájas. Az udvari modor
                    jege hamarosan felolvadt köztük. Semmiféle magánbeszélgetés területére nem
                    tévedtek ugyan, de a beszélgetés hangja közvetlen maradt és szíves. Pár percig
                    beszéltek csak, akkor bekérették tanácsosaikat. Papírtekercsek, jegyzetek,
                    okiratok kerültek elő. Sok volt a formaság, amely emésztette az időt. Mátyás
                    állandóan óráját nézte. És pontosan délben félbeszakította a tárgyalást.</p>
				<p>- Tiszteljétek meg szerény asztalomat, ideje, hogy együnk valamit.</p>
				<p>A tanácsosok és írnokok átmentek Boroszló város sátrába. Nekik három személyre
                    terített asztalt hoztak be. Azon minden színaranyból volt. S láthatatlan zenekar
                    szólalt meg. Mátyás igyekezett figyelmes, előzékeny, nyájasan kínáló házigazda
                    lenni.</p>
				<p>- Szegény katonáink, - sóhajtott evés közben Kázmér.</p>
				<p>- Nem kell sajnálnod őket, - felelte Mátyás, - katonáid e pillanatban éppen olyan
                    jóízűen esznek, mint mi. Bátorkodtam őket is meghívni ebédre.</p>
				<p>- Nem a kíséretet gondoltam. Szegény zsoldosaimat. A tábort.</p>
				<p>- Igen, igen. Egész táborodat meghívtam ebédre. E pillanatban mind esznek és
                    isznak, akárhány ezren vannak, amennyi csak beléjök fér. Nem, nem, ne
                    köszönjétek, szót sem érdemel. Otthon az én magyarjaim megszólnának, ha nem így
                    tettem volna. Sőt, nemcsak ma látom vendégül egész táborotokat, hanem
                    engedelmetekkel három napon által éjjel-nappal. Embereimnek meghagytam, hogy a
                    vendégszeretet méltó legyen a magyar szíveslátás híréhez. Vegyetek még ebből a
                    fácánból.</p>
				<p>- Aranyozva van? - szólt Ulászló. - Érdekes szokás, nálunk ezt nem csinálják.</p>
				<p>- Az én szakácsom valóságos művész, - felelt Mátyás, - magának az aranyfestéknek,
                    amivel a pecsenyéket megaranyozza, pompás íze van. Derék magyar rendeim igazat
                    mondanak az országgyűlésen: valósággal eszem az aranyat.</p>
				<p>A tárgyalás olykor megakadt, Mátyás azonnal tárgyat talált. Nem hiába volt kitűnő
                    társalgó híre. És ha azt akarta, hogy valamiről szó legyen, azt igen ügyesen
                    tudta csinálni. Most is addig beszélt családi életről, míg Kázmér kénytelen volt
                    megpendíteni a nagy hírt.</p>
				<p>- Hallom, hogy vőlegény lettél, testvérem. Szerencsét kívánok boldogságodhoz.</p>
				<p>- Szerencsét kívánok, - dörmögte Ulászló is.</p>
				<p>- Szívből köszönöm. Meg is vagyok győződve, hogy kitűnően választottam. Az élet
                    engem elkényeztetett. Nekem mindenből a legjobb, legelőkelőbb, legszebb kell.
                    Ízleljétek meg ezt a nehéz német bort. Szoktatok német borokat inni
                    Lengyelországban?</p>
				<p>Most már borokról kellett beszélni: S ő megmondta a magáét anélkül, hogy
                    felelhettek volna reá. Kázmér tekintete elsötétült egy pillanatra, mikor
                    ráeszmélt, hogy dinasztiájának méltósága fricskát kapott a gyors észjárású
                    magyar királytól. De akkor már nem vághatott vissza. Ebéd után folytatták a
                    tanácskozást, most már úgy, hogy a két fél több ízben külön vonult saját
                    tanácsosaival bizalmasan tárgyalni. Végül alkonyatkor nagy általánosságban
                    elkészültek az alapelvekkel és kijelölték a biztosokat, akik most már a királyok
                    jelenléte nélkül fogják a részleteket egyenként megbeszélni. Már kezdett is
                    szedelőzködni a társaság, mikor Mátyás felemelte a kezét.</p>
				<p>- Valamit még tisztázni szeretnék. A nemzetközi jogszokások értelmében
                    természetesen mind a két fél bele fogja venni a fegyverszüneti szerződésbe
                    szövetségeseit, hogy az előnyök a szövetségesekre is vonatkozzanak. Én tehát fel
                    akarom sorolni, hogy szövetségeseim gyanánt kiket veszek majd bele a végleges
                    okmányba. Illetve csak kettőt akarok most megnevezni, akikkel fennálló
                    szövetségem az ellenfél számára kétségkívül újdonság lesz. Az egyik Károly
                    burgundi herceg. A másik Tüngen Miklós, ermelandi püspök. Köszönöm
                    megjelenésteket, uraim, a tanácskozást bezárom.</p>
				<p>Felállott. De Kázmér megdöbbenésében ülve maradt és nyitott szájjal meredt rá.
                    Seregének példátlan veresége után most olyan diplomáciai vereséget kellett
                    tudomásul vennie, amely lélegzetét is elállította. Mert burgundi Merész Károly a
                    nyugat európai országok egyik döntő erőtényezőjének számított, szövetségét még
                    Fridrik is hiába kereste. Az ermelandi püspök pedig Lengyelország ősi és
                    legveszedelmesebb ellenségét, a német lovagrendet jelentette.</p>
				<p>- Még parancsolsz valamit? - kérdezte Mátyás.</p>
				<p>- Nem, semmit, - hebegte Kázmér.</p>
				<p>Felállott. És támolyogva, ámulva indult kifelé. Mellette hasonlóan elámult fia.
                    Mátyás udvariasan vezette őket a sátor nehéz aranyrojtokkal ékes kijárata felé.
                    Kint aztán elbúcsúztak. De Kázmér úgy ült lóra fiával együtt, hogy még mindig
                    olyan volt az arcuk, mint akit buzogánnyal sújtottak főbe.</p>
				<p>A balszerencse még tovább is üldözte Kázmért és fiát. Míg a részletes tárgyalások
                    folytak, táborukban tűz ütött ki. Víz nem volt sehol, oltani nem tudtak. Az a
                    sok száz szekér élelem és takarmány, amit Boroszlóban Mátyás engedelmével
                    vásároltak, teljesen elpusztult. A két királyi sátor is leégett az egész
                    poggyásszal együtt, az ezüst asztali holmi ötvözött darabjait olvadt fém gyanánt
                    szedték másnap a pernyéből.</p>
				<p>A fegyverszünetet megkötötték. Ki-ki megtartotta, amit eddig birtokolt. Ennyit
                    tudott elérni Mátyás tízezer embere ellen a nyolcvanezer embernyi sereg. De
                    viszont ha Mátyás csinált mérleget, kitűnt, hogy nyolc hónapi háború, remek
                    győzelme és távollétének hátrányai árán összesen egy okmányfogalmazási
                    árnyalatot nyert: a szerződés őt cseh királynak nevezte és Ulászlót nem.</p>
			</div>
			<div type="chapter">
				<head>
                 XXVIII.
                </head>
				<p>Mátyás országgyűlést hirdetett, hogy a török hadjáratra pénzt kapjon. Az adót
                    szívesen megajánlották, egy aranyat minden kapu után. Mátyás ugyan sokkal
                    nagyobb terveket forgatott magában: Európára szóló keresztes háborút szeretett
                    volna szervezni magyar vezetéssel. De már az első diplomáciai puhatolódzások
                    megmutatták, hogy másra, mint közönyre, nem számíthat a közvetlen veszedelemmel
                    nem fenyegetett Európa részéről. Meg kellett elégednie azzal, hogy csak saját
                    országának erejéhez mért hadjáratot fog szervezni. Igaz, hogy ezúttal ez az erő
                    sem volt megvetendő. Hatvanezer embert tudott a fekete sereggel együtt fegyverbe
                    állítani, ezer hadiszekeret és száz dunai hajót. Puskapora, ágyúgolyója,
                    takarmánykészlete bőséges. És még valamije volt: egy saját találmánya...</p>
				<p>A király mindig szeretett gépeken, szerkezeteken, találmányokon tűnődni. Fekete
                    seregében voltak emberei, akikkel az ilyen gondolatok fölött úgy elbabrált, mint
                    a gyermek szedi szét és rakja össze a játékot. Még boroszlói háborúja alatt
                    visszagondolván Jajcza ostromára és Szapolyai egy ostromgondolatára, az ötlött
                    eszébe, hogy mozgósáncokat lehetne csinálni. Úgy képzelte ezt, hogy deszkafalak
                    közé földet rak s így valóságos sáncfalakat kap, amelyeket láncokkal kapcsol
                    egymáshoz, hátulról pedig cölöpökkel erősíti meg. Az ilyen falak egymás mellé
                    szerelve olyan bástyát adhatnának, amely mögött egy ostromló tábor nyugodtan
                    felfejlődhetik. Az ágyúgolyó legfeljebb keresztülfúrja, nagyobb bajt nem
                    csinálhat. S a találmányban még azt is kitűnőnek gondolta, hogy az ellenséges
                    ágyúk a felállítást sem zavarhatják eredményesen, mert egyetlen éjszaka fel
                    lehet állítani az egészet.</p>
				<p>A találmányról ugyan nem, de a kiválóan sikerült toborzásról pontosan értesült a
                    szultán. Azonnal fegyverszüneti ajánlatot tett, hogy maga is jobban
                    felkészülhessen. De Mátyás minden tárgyalást visszautasított. Sok volt már a
                    csorba, amelyet ki kellett köszörülnie. Elsősorban saját lelkiismerete előtt.
                    Kitűzte a napot az indulásra.</p>
				<p>Gróf Szapolyai Imrére bízta a kormányt és október végén megindult. Magyar
                    Balázst, Kinizsi Pált, Bátori Istvánt, s a fekete sereg parancsnokát, Hag
                    Ferencet vitte magával.</p>
				<p>Először a Száva innenső partján állott meg. Aztán alaposan kitanulmányozván a
                    vidéket, úgy döntött, hogy a találmányt most ki fogja próbálni. Jó messze gázlót
                    keresett és egész seregével átkelt a Száván. A mozgó sáncokat már elkészítették.
                    Jókora deszkaalkotmányok voltak ezek, voltaképpen földet tartalmazó óriási
                    dobozok. Ezeket száz meg száz szekér szállította az éjszakában az erődítés
                    közelébe. Ez persze nem ment csendben, az őrség megneszelte a szekérnyikorgást,
                    de a vaksötétben nem tudott mást tenni az ismeretlen veszedelem ellen, mint
                    figyelni az éjszakai támadást. Ez nem következett be. De mikor reggel
                    kivilágosodott, a törökök ámulva látták, hogy a vártól nem messze valami különös
                    és ismeretlen rendeltetésű deszkafal nőtt ki a talajból. Ezt azonnal lőni
                    kezdték, de eredmény nélkül. A lövések legfeljebb meglyuggatták a falakat,
                    feldönteni azonban nem tudták. És a mesterséges fedezék mögött serényen folyt az
                    ostromló sereg fölfejlődése. Odavontatták az ágyúkat. Olyan közel, hogy
                    ostromlott várhoz ellenséges ágyúk ilyen közel még soha sehol nem jutottak. De
                    dolgozni még nem kezdtek el. A király sokkal részletesebb haditervet dolgozott
                    ki. Ezer és ezer katona munkájával földsáncokat ásatott, amelyek félkörben
                    vették körül a várat. Ezek kettős célt szolgáltak. Először is bármilyen
                    élelemszállító kísérletnek, vagy felmentő seregnek ezen az övön kellett először
                    áthatolnia. Vagyis Mátyás azzal, hogy elsáncolta magát ostromló létére, az erőd
                    körül maga is erődöt épített. Másodszor: a sáncok védelmet adtak annak a szinte
                    hihetetlen gondolatnak, amelyet a királynak sikerült megvalósítania: mély árkot
                    húzott félkörben és ebbe belevezette a Száva vizét, így elzárta az őrsereget
                    attól, hogy kirohanhasson, maga azonban a készen tartott ladikok rengeteg
                    készletével bármely pillanatban hidat üthetett az árok felett, hogy
                    megrohanhassa az erődöt. Mindez a bonyolult földmunka a leglázasabb sietséggel
                    is eltartott két jó hónapig.</p>
				<p>Csak most kezdődött el az igazi ostrom. A mozgó sáncok nem értek össze egészen,
                    hanem hézagokat hagytak. Mihelyt besötétedett, ezekhez a hézagokhoz ágyúkat
                    vontattak az ostromlók és egész éjszaka szüntelenül lőtték a várat. Mihelyt
                    világosodott, az ágyúk eltakarodtak a hézagokból. Az erőd nem tudott védekezni.
                    Ágyúi voltak ugyan, de az ostromlók sáncait és földdel töltött deszkáit azokkal
                    hiába lőtte. Kirohanni az árok miatt nem tudott. Élelme fogyton fogyott. Bástyái
                    és tornyai egymásután dőltek romba. Minduntalan tűz ütött ki a várban, a kutak
                    nem győzték vízzel az oltást. S ekkor a Száván megjelentek a király
                    nándorfehérvári naszádjai. Valamennyin ágyú. Azok is tüzelni kezdtek.</p>
				<p>Egy napon Mátyás érettnek találta a helyzetet az általános támadásra. Éjszakai
                    rohamot rendelt. Az árok vékony jege fölött széles hidakat veretett ladikokból.
                    Vaksötétben lendült neki a támadás az omladozó várfalnak. De csakhamar száz meg
                    száz fáklya világa lobbantott erős fényt a felhatolókra. A támadás nem sikerült.
                    Ahol gyengének nézték a bástyát, ott az még nagyon is védhető volt. Alulról nem
                    látható torlaszok állták a támadók útját. Többször megújult a támadás, de hiába.
                    A roham nem sikerült egyszer sem. Reggelre takarodót kellett fúvatni.</p>
				<p>Éppen ekkor hirtelen megenyhült a fagyos idő. Az árokról eltűnt a jég. Mátyás
                    példátlan vakmerőségre szánta el magát. Vezérei hüledezve és megdöbbenve
                    beszélték le, de ő makacsul megmaradt terve mellett. Biztosnak érezte magát
                    dolgában: a tábori asztrológus aznap felállított horoszkópja megmondta, hogy a
                    király egy merész vállalkozása fényes sikerrel fog járni, bár lesz valaki más,
                    akinek életébe kerül. A király ezt a jóslatot kidoboltatta a táborban és
                    felszólította katonáit, hogy egyetlenegy emberre lévén szüksége, jelentkezzék
                    önként, aki nem fél a valószínű haláltól. Százan és százan jelentkeztek. A
                    király újra doboltatott: akinek otthon családja van, azt nem használhatja. A
                    jelentkezők száma jelentősen leapadt. Felállították őket arcvonalba. A király
                    ellépett előttük és találomra kiválasztott egy hatalmas, marcona embert.</p>
				<p>- Tégöd vöszlek. Ki vagy?</p>
				<p>- Simon telkös jobbágy, borsodi fi, felségöd szógálattyára.</p>
				<p>- Alkalmasint megholsz, tudod-i?</p>
				<p>- Ippeg azt kévánom, uram.</p>
				<p>Mátyás bólintott. Nem kérdezte tovább. Az ilyen katonának tudta legjobban hasznát
                    venni. Ki tudja, mi gyötörte belül ezt az embert. Mindegy, az a fő, hogy a halál
                    közömbös neki.</p>
				<p>Csónakot rendelt az árokra és megmagyarázta Simon jobbágynak, hogy evezni fog: a
                    vár körül viszi a királyt. Ha kiér a nyílt Szávára, egészen közel kell mennie a
                    falak aljához. Báthori, Magyar, Kinizsi, Hag még egyszer megkíséreltek
                    könyörögni. Kinizsi még könnyekre is fakadt, a sírás általában könnyen állt
                    ennél az érzelmes lelkű, bikaerejű óriásnál. De a király nem hederített rájok.
                    Beült a csónakba a katonával. Mindketten evezőhöz nyúltak. Serényen kezdtek
                    dolgozni. Mátyás feszült figyelemmel vizsgálta Szabács falait. Alig haladtak
                    néhány perce, már megindult az őrsereg tüze. A magyar tábor izgalmasan kísérte
                    az esztelen vállalkozást. Kétségtelennek lehetett tekinteni, hogy az evezőket a
                    török nyilak leszedik. Az ágyúk számára ilyen kis tárgy nem jelentett elegendő
                    célpontot, de a nyilak számára annál inkább. Bármely kezdő íjas kényelmesen
                    megcélozhatta a vízen haladó két alakot. Célozták is váltig. Nyilak és ágyúk is.
                    A csónak körül pezsgett a víz a nyilaktól és golyóktól. De a csónakban ülők
                    nyugodt, egyenletes evezőcsapásokkal siklottak előre. Az egyik, aki biztosan
                    tudta, hogy nem fog meghalni, élesen vizsgálta az erőd falait. A másik, aki
                    biztosan tudta, hogy meg fog halni, nem nézett sehova, csak végezte gépiesen,
                    sorsára szántan az evezés munkáját. Csakhamar kiértek a nyílt Szávára, ahol
                    elég biztonságosan siklottak előre, mert egészen a várfal tövében lévén, az
                    ágyúk nem találhatták el őket és a várfok nyílásainak sem adtak kényelmes
                    tárcsát. Mikor azonban az erőd másik oldalán fordultak be a mesterséges
                    ostromcsatornába, az előre felkészült vadászat valóságos lövegtengere süvített
                    és loccsant körülöttük. A csónak fenekén már tucatjával meredtek a fenékbe
                    fúródott nyílvesszők, a timon peremét ágyúgolyó sértette. Mátyás előrehajolva
                    fürkészte a falak állapotát. A csónak haladt és haladt a tűzben. A köréje
                    csapódó ágyúgolyók nyomán magasra csapott a víz, mintha a folyóból kőforrások
                    szökkentek volna. És a csónak Isten csodájára még mindig sértetlen maradt a két
                    benne ülővel, királlyal és paraszttal. Már alig hiányzott valami távolság ahhoz
                    a ponthoz, amelyről elindultak. A király befejezte a szemlét. Amit tudni akart,
                    megtudta. Most már csak azon esenkedett, hogy sértetlenül ússzák meg az esztelen
                    kirándulást mind a ketten. És már csak mintegy száz ölnyi távolság hiányzott.
                    Már csak ötven ölnyi.</p>
				<p>- Még megjárod, - mondta izgatottan, - s eleventön visszakerülsz.</p>
				<p>Ebben a pillanatban a jobbágy elhanyatlott. Melle felső részét csapta át az
                    ágyúgolyó, közvetlen torka alatt. Az evező kihullott lankadó kezéből, teste
                    hátrahanyatlott s a csónakot egy pillanat alatt vértenger öntötte el. Mátyás
                    nyugodtan és erős csapásokkal evezett tovább. Csak pillanatok teltek bele és már
                    elérte a partot. A csónakot fél lábával rúgta vissza. Már a deszkasáncok mögött
                    volt, rivalgó katonák tömegében. Élt.</p>
				<p>- Még ma támadunk, - kiáltotta, - az sturmnak pontyát kilestem. Hun vagyon
                    Szapolyai, s hun Magyarék.</p>
				<p>Nem telt belé egy óra, a magyar sereg erős ágyútűz alatt hidat ütött az árok
                    egyik pontján. A fekete sereget tartalékban hagyta, a magyar bandériumokat
                    rendelte rohamra. Sokan a vízbe hanyatlottak, de a toluló sokaság mégis
                    felkapaszkodott az omladékokon. A király közvetlen közelről meglátta, hogy hol
                    védhetetlen a benyomulás. De ugyanekkor rohamot rendelt a vár ellenkező pontján
                    is. A viaskodás rövid volt, de alapos. A két roham tüze közé került őrsereg az
                    utolsó leheletig vitézül védekezett. Eleven török alig esett a győzők hatalmába.
                    S mikor már gyülekezőt fúvatott, akkor tűnt ki, hogy Hag Ferenc meghalt.
                    Tartalékban kellett volna maradnia a fekete sereggel, de ő vitézi becsvágyában
                    nem tudta elviselni azt a gondolatot, hogy a győzelemben ne legyen része.
                    Gyorsan átvette egy gyalogos század vezetését, a király tudta nélkül.
                    Lándzsadöfés fúrta keresztül a vékonyát, ott maradt holtan a véres kövek
                    között.</p>
				<p>Még egy órája sem volt ura Mátyás az elfoglalt várnak, mikor nagy hűhóval két
                    hordót gurítottak eléje. Olyan hordók voltak ezek, amelyekben nyílvesszőket
                    szoktak szállítani, acélfonállal összekötött tucatokban. Mind a két hordón
                    velencei pecsétet találtak. Nyilvánvaló lett tehát, hogy Velence hadiszert
                    szállított a törököknek. Mátyás gyors haditanácsot tartott, az áruló lelet mód
                    nélkül felháborította. Azonnal Velence területei ellen vonulni, így szólt a
                    haditanács döntése. S éppen csak hogy megparancsolta, hogyan javítsák ki az
                    immár magyar erőd sérüléseit, éppen csak hogy számba vette a zsákmányolt
                    hadianyagot, máris megindult a sereg Velence ellen. Illő hadüzenettel: gyors
                    lovasok száguldottak ezt a signoriának hírül adni.</p>
				<p>Petergozd határában már velencei követség jött szemközt a bosszút kereső
                    sereggel. Huszonnégy agg urat küldött a velencei köztársaság, válogatott
                    galambőszöket, tetőtől-talpig fehérben. Szónokuk magyarázni kezdte, hogy a
                    velencei kormány nem rendelkezik kalmárainak szabad kereskedési joga felett: a
                    nyílvessző-szállítmányokat szabad velencei kereskedők, mint magánemberek
                    szállították a signoria által nem ismert rendelőknek. Mély tisztelettel
                    bocsánatot kérnek és minden erkölcsi elégtételre hajlandók.</p>
				<p>- Az erkölcsi elégtételt elengedem, - felelte Mátyás a követség agg szónokának, -
                    de az anyagit nem. Amit kalmáraitok a hadiszállításért kaptak, annak teljes
                    összege az enyém. Menjetek haza és mondjátok meg, hogy a megtorlásról lemondok,
                    de a pénzt Budán várom.</p>
			</div>
			<div type="chapter">
				<head>
                 XXIX.
                </head>
				<p>A magyar király esküvőjének előkészületei Európa minden udvarát beszéltették.
                    Mindenki tudta, hogy Ferrante király kétszázezer aranydukát hozományt ad a
                    leányával, még pedig százhetvenezer aranyat készpénzben, harmincezret
                    ékszerekben. Holott idősebbik leányának, Eleonórának, akit Ercole estei herceg
                    vett el feleségül, csak nyolcvanezret adott, abból is visszaalkudott
                    húszezret.</p>
				<p>Tavasszal már gyülekeztek Budán azok a főpapok és főurak, akik vagy a
                    menyasszonyt hozó küldöttségben voltak részt veendők, vagy arra szemelte ki őket
                    a király, hogy ehhez, vagy ahhoz a fejedelmi udvarhoz lakodalmi meghívót
                    vigyenek. Külön-külön küldöttség ment meghívót vinni a német-európai birodalom
                    minden fejedelemségéhez, Kázmér lengyel királyhoz, Ulászlóhoz, Merész Károly
                    burgundi herceghez, az előkelőbb birodalmi városokhoz, az olasz
                    fejedelmekhez.</p>
				<p>A menyasszonyért induló küldöttség élére a boroszlói és a váradi püspököket tette
                    a király.</p>
				<p>A két egyházi férfiú mellett szükség volt egy olyan világira, aki odalent
                    Nápolyban a király nevében mint jelképes vőlegény lép az oltár elé. Mátyás erre
                    unokafivérét kérte fel, Dengelegi Pongrácz János erdélyi vajdát. Másik
                    unokatestvére, Geréb Péter felső-sziléziai főkapitány, szintén részt vett a
                    küldöttségben. Aztán gróf Szentgyörgyi János és gróf Szentgyörgyi Péter; gróf
                    Frangepán Bernát nemkülönben, akit nem is lehetett kihagyni, mert a felesége
                    aragóniai Alojzia volt, a Beatrix rokona, anyja pedig Este hercegnő. Rozgonyi
                    László, Drágfi György, Pető, Telegdi, Just, Turóczi, Bánfi, Székely, csupa
                    délceg, jó kiállású magyar úr. A cseh főrendek közül János ratibori herceg.
                    Miklós oppelni herceg és Sternberg János gróf ment a küldöttséggel, azonkívül
                    Henrik münsterbergi herceg, a boldogult Girzsik fia. Mindegyik úrnak fényes
                    kísérete is volt s mikor a küldöttség végleg megalakult több lett hétszázötven
                    embernél. A küldöttség saját zenekarral utazott és még bohócokat is vittek, akik
                    rikító, tarka köntösben mutatványokat műveltek, ha a díszes sereg városokon
                    haladt keresztül. De még ezeknél is nagyobb feltűnés keltésére volt hivatva az a
                    húsz előkelő török hadifogoly, akik keleti díszruháikban látványosság gyanánt
                    haladtak a menettel.</p>
				<p>Júniusban indultak el. Az útitervet a két udvar közösen úgy állapította meg, hogy
                    a küldöttség szeptember elején érkezik Rómába és decemberre térnek vissza az új
                    magyar királynéval.</p>
				<p>Hat hónapig várta Beatrix hercegnőt a király. Hat hónapig minden államügy
                    másodrendű dolgává süllyedt, az első az esküvő előkészítése maradt. Minden
                    aprósággal maga törődött, az ünnepségek legkisebb részletét is maga vitatta meg.
                    A budai királyi palotában a munkások százai dolgoztak s éppen ilyen serény munka
                    folyt lent Székesfehérvárott, mert az ünnepség rendje szerint a mátkapárnak ott
                    kellett először találkoznia. Hat hónapon át nem volt nap, hogy a lakodalommal
                    kapcsolatban valami fontos dolog ne történt volna. Kivált a meghívottak
                    különböző értesítéseiben. Volt, aki tüntető nyájassággal jelentette be
                    eljövetelét, volt aki átlátszó kifogásokkal mondott le, Fridrik is lemondott,
                    Kázmér király is, Ulászló is. A bajor hercegek, a pfalzi választó, a szász
                    választó, a doge csak követekkel szándékoztak magukat képviseltetni. De
                    személyes megjelenésüket jelentették be Ujlaki bosnyák király, a liegnitzi
                    herceg, Kristóf bajor herceg és mások. Boroszló három tanácsúr utazását
                    jelentette. Rengeteg főúri vendég ígérkezett Sziléziából, Lengyelországból,
                    Morvaországból, Csehországból.</p>
				<p>Egy novemberi napon Hunyadiné útra kelt a szlavóniai határ felé. Úgy beszélte meg
                    fiával, hogy a határon ő fogadja a királynét. Bánfi Miklós, pozsonyi gróf és
                    főpincemester kísérte, húsz előkelő nemesi hajadon egyforma díszruhában, s a
                    kellő fegyveres csatlósok serege. Ekkor már kezdtek érkezni messze földről a
                    vendégek. Az ünnepségek tulajdonképpen meg is kezdődtek. Délben is, este is
                    fényes étkezések folytak, a király minden vendéget külön kihallgatáson
                    fogadott.</p>
				<p>December hetedikén a király kitűzte másnapra az ünnepélyes indulás óráját.</p>
				<p>A királyi palota udvarán gyülekezett a vendégsereg. A király, kísérete és
                    vendégei díszes szánokba ültek. A kapun túl háromezer lovas csatlakozott
                    hozzájuk. Szép idő kedvezett az utazásnak, kemény hideg, de ragyogó napsütés.
                    Másnapra megérkeztek a koronázó városba. Itt már várt a hírnök, akit a szlavón
                    határról előre szalajtottak: a királyné úton van és pontosan fog érkezni. Mátyás
                    minden késedelem nélkül kiment a város határába, hogy ellenőrizze, minden
                    rendben van-e az ünnepélyes találkozásra kitűzött helyen. Ott állott a három
                    hatalmas sátor. Középen a bíborszínű, aranyrojtos. Ez előtt tizenkét vég
                    égszínkék posztó hosszú szőnyeg gyanánt leterítve a hóra. A sátrak háta mögött
                    két óriás máglya, egyelőre gyújtatlanul. Festett cölöpöket összekötő
                    bíborzsinórok jelölték az egyes küldöttségek helyét. Minden a helyén, minden
                    pontos és várakozó. Aztán visszament a városba és személyesen nézett meg
                    mindent. A székesegyház díszítéseit, a Beatrix előkészített szállását, a menet
                    számára fellobogózott útvonalat. A késő éjszakai órákig tanácskozott
                    méltóságokkal, mesteremberekkel, követekkel, az emberek hosszú sorával.</p>
				<p>Rövid alvás után már hajnalban talpon volt. Még egyszer maga akart mindent látni,
                    hogy az ünnepséget a legcsekélyebb hiba se zavarja. Most már óránként érkeztek a
                    fullajtárok, jelentvén a közeledő menet egyes állomásait. És elérkezett az óra,
                    mikor az egész díszes tömeg elindult a várostól félmérföldnyi távolságban
                    kijelölt helyszínre a sátrakhoz. A máglyák most már hatalmas lánggal lobogtak és
                    recsegtek. A katonák alig tudták üresen tartani az útvonalat a beérkezendő menet
                    számára, akkora volt a tolongás.</p>
				<p>Végül vágtatva jött a legutolsó lovas hírnök: jönnek.</p>
				<p>Mátyás leszállott lováról. Az előkelőségek a kijelölt rendben állottak fel
                    mellette. Jobbján a bosnyák király és a külföldi követek, balján a nádor s a
                    többi világi és egyházi méltóság. Közvetlen Mátyás előtt a nádor fia, az ifjú
                    Guti Ország, kezében a meztelen királyi karddal. A hó ritka pelyhekben hullott.
                    Egyszerre hallhatóvá lett a nászi sereg közeledése. De az éljenzés elnyomta ezt
                    a zajt.</p>
				<p>Gróf Bánfi Miklós volt az első, aki látható lett. Feltűnt az égszínkék posztó
                    legvégén, kardosan, díszruhásan, kezében feltűnően nagy virágbokréta. December
                    közepén élő virágokból. A bokrétáról aranyfonálon gyémántgyűrű függött, köve
                    mogyorónyi. A gróf megállt a király előtt és tisztelgett.</p>
				<p>- Magyarország és Csehország felségös királynéja ez virágokat hódolatul s
                    szeretetül küldi felségös férjinek.</p>
				<p>Mátyás kezébe vette a bokrétát, de csak futó pillantást vetett rá. Mert a kék
                    posztó végén most tűnt fel felesége. Jobbján Hunyadiné, balján Dengelegi
                    Pongrácz János erdélyi vajda, mögötte a húsz magyar nemes kisasszony s aztán a
                    beláthatatlan kíséret tömege. A király ugyanolyan gyorsaságot tartva, ahogyan
                    azok közeledtek, megindult felesége felé, hogy az udvari előírás szerint
                    pontosan a futószőnyeg közepén találkozzanak.</p>
				<p>- Csakugyan szép, - gondolta a király kacagó lélekkel, - csakugyan nagyon
                    szép.</p>
				<p>Egymáshoz értek. A királyné megemelte hosszú szoknyáját, hogy letérdeljen koronás
                    ura előtt, ő azonban megfogta és felemelte.</p>
				<p>- Ave, regina! - mondta neki és mélyen, kutatóan a szemébe nézett.</p>
				<p>A szép szempár szabadon, bátran felelt a pillantásra.</p>
				<p>- Ave, rex! - felelte Beatrix.</p>
				<p>Mátyás kezet csókolt anyjának. Aztán megfogta ujja hegyével Beatrix jobb kezének
                    ujjbegyeit és magasra emelte, így vezette be a sátorba. Mögöttük léptek be
                    Hunyadiné, a nemes szüzek, az idegen követek, a királynét kísérő előkelőségek, a
                    bosnyák király és Gabriele, az egri püspök. Felállottak fél karéjban, középre
                    tessékelték a királynét, az egri püspök kiállott elébe.</p>
				<p>- Quando sei arrivata, serenissima regina Beatrice...</p>
				<p>Az egri püspök, olasz ember, olaszul szólott a magyar királynéhoz, aki félig
                    olasz volt, félig spanyol. Röviden szólott, ahogy a király előre meghagyta neki,
                    biztosította az egész ország rajongó szeretetéről. A királyné latinul válaszolt.
                    Formás mondatokat mondott, természetesen, a lámpaláz minden nyoma nélkül,
                    közvetlenségén semmi sem árulta el a betanultságot. Mátyás gyönyörködve nézte és
                    hallgatta. Szíve majd kiugrott örömében. Még két szónoklaton kellett túlesni.
                    Előlépett a pfalzi követ, kimentette a meghívott fejedelmek távolmaradását és
                    egész Európa szerencsekívánatait fejezte ki. Erre a királyné egy lovagja
                    válaszolt úrnője nevében. Abban a pillanatban, mikor befejezte, a sátornyílásban
                    álló tiszt felemelte a kezét. Kint harsány kürtszó zendült meg, majd rákezdte az
                    udvari zenekar. A királyi pár kilépett a sátorból. Künt már lovaik várták őket.
                    De egyszersmind dulakodás és rendetlenség. A sokaság megbontotta a rendet és
                    rárohant a kék futószőnyegre. Tépték, szaggatták a posztót, mindenki emlékeket
                    akart belőle. Az alabárdosok már ütésekkel igyekeztek rendet tartani. A király
                    ráncolt homlokkal pillantott oda.</p>
				<p>- Sempre i Veneziani! - mondta nevetve a királyné.</p>
				<p>S mikor nyeregbe ültek, a király kérdő pillantására fesztelenül, nyájas
                    társalgóhangon mondta el, hogy a velenceiek, akik menetéhez csatlakoztak, az
                    úton igen zabolátlanul viselkedtek és mindig rendetlenséget csináltak. Úgy
                    beszélt a királyné, mintha évek óta ismerte volna férjét, közvetlen volt,
                    nyugodt és vidám.</p>
				<p>Az ő lova hófehér volt, a királyé barna mén. Mind a kettő szerszáma színarany,
                    mind a kettő takaróján rengeteg drágakő. Megindultak egymás mellett. Köröskörül
                    rivalgott az örvendező sokaság. Beatrix nyájas mosollyal integetett
                    jobbra-balra. Mátyás figyelte, hogy felesége hogyan üli a lovat. Nem ülte
                    rosszul.</p>
				<p>- Királyné, - szólt olaszul, - kimondhatatlanul boldog vagyok, hogy
                    megjöttél.</p>
				<p>- Én is szívből örvendek. Milyen kedves hozzám a te néped, nézd, mennyire
                    örülnek.</p>
				<p>- Most már a te néped is. Melegszívű, nemes nép. Nagyon meg fogod szeretni.</p>
				<p>A város kapuja elé érkeztek. Nagy sereg pap várt ott a kapuban. A zenekar
                    elhallgatott és a papi kar szent zsolozsmába kezdett. A királyi pár leszállott.
                    Hat karinges pap vállán hozta az üvegfalú, vadonatúj aranyszekrénybe helyezett
                    Szent Jobbot. Füstölővel tömjéneztek előtte. Mátyás és Beatrix letérdeltek a
                    havon terített keleti szőnyegre. Aztán felálltak. Baldachin került föléjük,
                    lovaikat elvezették. Most már nem lehetett beszélgetni, lassan lépdelve
                    haladtak a Szent Jobb után, Mátyás levette kócsagos, drágaköves süvegét. Más
                    karinges papok más szent ereklyéket is vittek. Ahogy a bazilikához közeledtek,
                    onnan már zúgott az orgonaszó. Beléptek, Beatrix kissé világias érdeklődéssel
                    nézett körül, a falakon a győzelmes csaták martalékul ejtett pajzsai és zászlói
                    sorakoztak.</p>
				<p>Két trón állott az oltár mentén, bal felől a királyé, jobb felől a
                    királyasszonyé. Elváltak és ki-ki elfoglalta helyét. Így hallgatták végig a
                    Tedeumot.</p>
				<p>A mise befejeztével a Bazilika előtti téren következtek a bemutatások. A rengeteg
                    ember elhelyezkedett az előírt sorrendben. Előbb Mátyás mutatta be az ország
                    nagyjait és a külföldi vendégeket feleségének, majd pedig Beatrix mutatta be
                    neki a maga kíséretét. Legelőször Aragóniai Francesco herceget, testvéröccsét.
                    Ez tizennégy éves fiú volt, jókedvű és kissé szeles. Egyszerűen sógora nyakába
                    ugrott, megölelte és hevesen többször megcsókolta.</p>
				<p>- Piano, piano, - hallatszott egy udvari ember ijedt intelme.</p>
				<p>Ezt is bemutatták: Rutilio Zeno volt, a kis herceg nevelője. Aztán bemutatták
                    Roverella jeruzsálemi lovagot, a volt nuncius fivérét, aki mint Beatrix orvosa
                    érkezett. Cristoforo de Bianchi lovag a ferrarai herceget képviselte, Francesco
                    Bandini de Baroncelli lovag a firenzei herceget és így tovább. És végül sor
                    került egy termetes, büszke asszonyságra, akinek Nardella volt a neve és mint
                    gyermekkori dajkája jött a királynéval. Férjét is magával hozta a dajka,
                    Sabatino Viola nápolyi polgárt, ezt is bemutatták. Ez a házaspár volt a
                    leggőgösebb az egész társaságban.</p>
				<p>A bemutatási ceremónia végével az előre megállapított műsor azt írta elő, hogy a
                    királyné visszavonul lakására és kipiheni az utazás fáradalmait. Másnapi miséig
                    nem is látja a királyt.</p>
				<p>Másnap a templomban tizenkét lépcső magasságú trónt állítottak a királynénak. A
                    lépcsőfokokat arany szőnyeg fedte. Hunyadiné kísérte fel erre a trónra. Beatrix
                    arannyal átszőtt piros ruhát viselt, fölötte hasított ujjú olaszos
                    selyempalástot. Haja kibontva hullott hátára, két sor igazgyöngyöt fűzött bele.
                    Mikor a koronázó misében magára a szertartásra került a sor, a karinges papok
                    egy kárpit mögé vezették, amelyet az oltár mellett állítottak fel. A kárpit
                    mögött a királyné átöltözött. Aranyszövésű, piros koronázási palástot borítottak
                    rá. Az oltár másik oldalán hasonlóan magas trónon ült a király, fején a szent
                    koronával, vállán a szent palásttal.</p>
				<p>A veszprémi püspök ekkor intett a bosnyák királynak. Ujlaki, mint hűbéres
                    fejedelem, az országalmát és a jogart kezében tartva, a király elé járult és
                    meghajtotta magát. Mátyás lejött a trónról és az oltár elé állott, Beatrix
                    jobbja felől. Mind a ketten letérdeltek. A püspök megáldotta őket, aztán
                    felolvasta a latin eskümintát. A királyné, kezét a bibliára téve, elmondta az
                    esküt. A püspök latin szöveget mormolva megkente Beatrix karját és vállát. Most
                    a nádor, aki oldalt állott, harsány hangon elkiáltotta magát:</p>
				<p>- Király, akarod-e, hogy a királyné megkoronáztassék?</p>
				<p>- Akarjuk - felelte Mátyás.</p>
				<p>A korona odakerült Beatrix szép fejére.</p>
			</div>
			<div type="chapter">
				<head>
                 XXX.
                </head>
				<p>A hivatalos esküvőt vasárnap tartották meg, december huszonkettedikén. Gabriele
                    adta össze a királyi párt a Boldogasszony-templomban. Kettős trónszéken ültek,
                    koronás fővel mind a ketten, német és cseh hercegek és magyar főurak tartottak
                    föléjük arany-mennyezetet az egész szertartás alatt. Legelőször Hunyadiné járult
                    hozzájuk az esketés után szerencsét kívánni. Aztán előírt rendben vonultak a
                    palotába, ahol a nászajándékok ünnepélyes átvétele következett. Ezek négy
                    termet teljesen megtöltöttek, a királyi kincstári hivatal az ajándékok összes
                    értékét százezer arany forintra becsülte. Csak aranybillikom volt köztük
                    harminckilenc. Ruténországból három ritka vadász-sólymot küldtek és hat
                    különböző országból való paripa is szerepelt a nászajándékok közt, drága
                    szerszámokkal.</p>
				<p>Reggeltől estig minden órában akadt valami ünnepség, ceremónia, szórakozás.
                    Beatrix többek között aranyos szánkót is kapott férjétől ajándékba, hat hófehér
                    lóval, arany szerszámmal. Sikoltva tapsolt és ujjongott, mikor a szán először
                    siklott vele a budai havon. Nápolyban az ilyen gyönyörűségnek szerét is alig
                    hallhatta.</p>
				<p>Beatrix meglepő tájékozottságot mutatott uralmi dolgokban, külpolitikai eljárások
                    részleteiben. Mint ahogy egy molnár leánya avatottan ismeri a gabonafajokat, a
                    liszt árát, a zsilipek szerkezetét, úgy ismerte ő a trónok és koronák birtokának
                    csínját-bínját. Mátyás gyönyörködve figyelte. Magában ujjongó hálát adott a
                    sorsnak, hogy ezt az asszonyt juttatta neki. És a királyné előtt ez az öröm nem
                    maradt észrevétlen.</p>
				<p>- Úgy látom, meg vagy velem elégedve, királyom.</p>
				<p>- Nem helyes a szó. El vagyok bűvölve tőled. Úgy látom, hogy megfizethetetlen
                    tanácsost kaptam benned.</p>
				<p>- Erre nagyon büszke vagyok. Mert semmit sem kötöttek annyira otthon a lelkemre,
                    mint ezt: igyekezzem csekély tehetségemmel, de nem csekély odaadásommal valami
                    kevés hasznodra lenni. A te hasznodra és az én kedves Magyarországom hasznára.
                    Caraffa bíboros még tankönyvet is írt nekem erről, majd megmutatom.</p>
				<p>- Bea, - szólt a király megindult hangon, - szeretném, ha a lelkembe látnál.
                    Akkor megtudnád, hogy egy-egy szavaddal mekkora boldogságot tudsz adni annak,
                    aki szeret.</p>
				<p>- Ó, ez még csak a kezdet kezdete. Majd meglátod, mi mindent tudok én. Csak
                    belejöjjek az én gyönyörű hivatalomba. De ebben segítened kell. Taníts és vezess
                    be mindenbe. Nem, ne mindenbe, csak amiben az én szerény asszonyi véleményemet
                    akarod hallani. Olyan nagyon, nagyon vágyom tanulni a te híres nagy eszedtől,
                    hogy méltó módon élhessek melletted. Majd aztán én is sok mindent elmondok
                    neked. Mert máris terveim vannak ám, király uram...</p>
				<p>- Terveid? Vajjon melyik országot akarod meghódítani karddal a kezedben, te kis
                    tündér?</p>
				<p>- A kard, az a te dolgod. A háztáj az enyém. Itt az udvarnál sok mindent szebbé,
                    nagyobbá, méltóbbá lehet tenni. Csak két dolgot mondok most hirtelen. Egyik,
                    hogy az étkezések így kevéssé királyiak. Ez a nagy ebédlő a kis asztalokkal,
                    amely kissé - ne haragudj - vendéglőhöz hasonlít, a te nagyságodhoz nem elég
                    fejedelmi. Nem találom helyesnek, hogy a királyt naponta kétszer
                    boldog-boldogtalan láthassa...</p>
				<p>- Angyalom, ez itt ősi hagyomány és mi magyarok...</p>
				<p>- Bocsáss meg, ne is mondd tovább. Én csak ötleteket vetek fel és te döntesz.
                    Mindent szépen, okosan meg fogunk vitatni. A másik dolog, hogy a testőrségedet
                    nem látom sehol. Amit látok, az várőrség. De a te felséges személyed köré
                    testőrség kell, gyönyörű egyenruhával, vakító fénnyel, színek pompájával...</p>
				<p>- Ez jó, ez kitűnő. Ebben teljesen igazad van.</p>
				<p>- Ó de boldog vagyok, ha tetszésedre szolgál. Sok ilyesfélét fogok én kitalálni,
                    meglátod. De kell, hogy vezess és beavass. Kell, hogy órákat adj nekem, mintha
                    görögül tanulnék. Annyi a jó szándék bennem, a munkavágy és a te tetszésedre
                    való törekvés... segíts, hogy igazi királyné legyek az igazi király
                    mellett...</p>
				<p>- Helyes. Még ma elkezdjük. Ha vacsora után visszavonultunk, elmondom neked
                    Fridriket.</p>
				<p>A leckeórákat, ahogy Beatrix nevezte, csakugyan még aznap elkezdték. Korán
                    visszavonultak estebéd után. Megbeszélték a magyar faj európai helyzetét, a
                    Habsburg-ház hatalmi törekvéseit, a török kérdést, Mátyás óriás tervét a
                    magyar császársággal és egész Európa egyensúlyának átformálásával. És elmondta
                    neki Fridrikkel egész eddigi összeköttetésük történetét, kapzsiságát,
                    megbízhatatlanságát, lovagiatlanságát.</p>
				<p>A spanyol-olasz királyleány nagy figyelemmel hallgatta a hosszú fejtegetést.</p>
				<p>Férje hatalmas terve elragadta. Udvarnál nevelkedett képzelete már látta
                    sajátmagát, mint német-római császárnét, akit a pápa koronáz Rómában, már látta
                    fiait birodalmi hercegeknek, választófejedelemségek urainak, már látta férjét a
                    világ legelső és leghatalmasabb birodalmának trónján.</p>
				<p>Beatrix már pontosan kezdte érteni a nappal érkező hírek súlyát és mélyebb
                    értelmét. Ismerte a Magyarország körül font diplomáciai pókhálót, ismerte a cseh
                    királyi címért folyó harcot, az ifjú Ulászló szerepét, Kázmér magatartását,
                    bonyolódott vérségen alapuló korona-igényeiket, a minduntalan változó
                    erőviszonyokat.</p>
				<p>Éppen ekkor Mátyás és Fridrik viszonya rohamosan romlott és most már fegyveres
                    következményekkel fenyegetett. Ulászló nem hagyta abba a küzdelmet, hogy a
                    Mátyás cseh királysága ellen a maga cseh királyságát tegye érvényesebbé. A cseh
                    királyi címmel járó választófejedelmi rangot a császár ugyan elismerte már a
                    Mátyásénak, de ehhez is ünnepélyes beiktatás tartozott s azt Mátyás még nem
                    kapta meg. Mióta olyan csúfosan váltak el egymástól Bécsben, a kérdés aludt. De
                    most felébredt. Ulászló valahogyan rá tudta venni Fridriket, hogy a Mátyásnak
                    adott választói rangról feledkezzék meg és adja neki, sőt ünnepélyesen iktassa
                    be. Erről számos titkos jelentés futott be Budára, sőt arról is, hogy Ulászló
                    megint sereget gyűjt ellene. Már toboroz. Már hatezer embere van. Már el is
                    indult Bécsbe. Már ott is van Bécsben és rendkívüli pompát fejt ki, ami
                    nyilvánvalóan válasz a Mátyás lakodalmára, a magyar király ország-világot
                    elképesztő fényűzésére.</p>
				<p>Beatrix nagy izgalommal hallgatta férjétől a naponta érkező híreket.</p>
				<p>- Meg fognak együtt támadni, a császár, a lengyel király, a cseh király. Nem vagy
                    izgatott?</p>
				<p>- Csöppet sem. Még attól sem, hogy a szultán szövetséget ajánlott nekik. Nagy
                    titoktartás pecsétje alatt. De én megtudtam.</p>
				<p>- Szent Isten. És?</p>
				<p>- Annyira mégsem süllyedt Kázmér, hogy szövetkezzék a törökkel. Elutasította.
                    Ulászló seregétől nincs mit félnem. Embereim kifürkészték, hogy mennyi pénze
                    van. Azt is tudom, milyen esztelenül költekezik Bécsben. Zsoldosokat tartani
                    drága mulatság. Ulászlónak rövidesen elfogy a pénze. Papíron ki tudom neked
                    számítani, mikor kezdenek majd elszökdösni zsoldosai. Azt megvárom, s akkor
                    gyorsan az orrára koppintok Fridriknek, hogy ne hordja olyan magasan.</p>
				<p>Neki lett igaza. Rövidesen tudósítás jött Bécsből, hogy Ulászló nem tud zsoldot
                    fizetni, serege felbomlott. A hatezer emberből maradt összesen ezerötszáz. Ezen
                    csúnyán összevesztek Fridrikkel. Ulászló és a császár közös hadjáratából nem
                    lett semmi. A kémjelentések szerint azon is összevesztek, hogy Fridrik a fia
                    számára írásban akarta biztosíttatni Ulászlóval és Kázmérral a magyar trónt.
                    Azok azonban maguk is elvi jogot formáltak a magyar trónra és a császár
                    szerződési pontjait elutasították. Tehát a szövetséges egyetértés felborult
                    köztük, Ulászló serege pedig elolvadt.</p>
				<p>- Látod, szívem, - mondta Mátyás, - így kell ezt a játékot játszani. Most szépen
                    megizenjük a császárnak a háborút.</p>
				<p>- Milyen izgalom lesz, - tapsolt Beatrix, - mikor majd lessük itthon a győzelmi
                    híreket.</p>
				<p>- Lessük? Hogyan képzeled ezt? A seregemet én magam fogom vezetni.</p>
				<p>- Elszakadsz tőlem? És azt hiszed, hogy én ebbe belemegyek? Inkább meghalok.</p>
				<p>- Ó, de bohó vagy. Mit csinálnék veled? Vigyelek talán a táborba?</p>
				<p>- Természetesen. Egy lépést sem tágítok mellőled. Nem, nem. Veled megyek, vagy te
                    is itthon maradsz.</p>
				<p>- De csak nem gondolod komolyan, hogy háborúba jössz?</p>
				<p>- Halálos komolysággal gondolom.</p>
				<p>Ezen napokig vitatkoztak. Mátyás eleinte tréfára vette a dolgot, de csakhamar
                    komolyan kellett érvelnie. A királyné törhetetlenül és szívósan követelte, hogy
                    ő is táborba szálljon.</p>
				<p>Beszélhetett Mátyás órák hosszat, nem ért el semmit. Beatrix felhasznált minden
                    fegyvert: rimánkodást, okoskodást, hízelgést, sértődést és végül sírást. Győzött
                    is. Mátyásnak pedig alapjában véve tetszett is, hogy Beatrix ennyire részt akar
                    venni minden lépésében. Elhatározták, hogy a királyné is indul a sereggel.</p>
				<p>Mielőtt a hadizenetet elküldötte volna, Mátyás koronatanácsot tartott. Ezzel
                    elejét akarta venni annak, hogy majd mikor pénzt kér a legközelebbi
                    országgyűlésen, a radikális nemzeti pártiak okoskodhassanak. Főként Bátori
                    Istvánt kellett leszerelni, Szilágyiréven rokonát, akit most tett meg erdélyi
                    vajdának. Kitűnő katona volt Bátori István, tehetséges vezér, tekintélyes és
                    gazdag ember, gondolkozó hazafi. Sarkalatos álláspontja gyanánt mindig azt
                    hangoztatta, hogy Magyarországnak nem szabad a német-római birodalom hatalmi
                    versenyébe beállania, hanem mindenekelőtt és minden erővel el kell intéznie az
                    életveszéllyel fenyegető török kérdést. Mátyás felrendelte Kolozsvárról a
                    koronatanácsra, amelyet június tizenkettedikére tűzött ki, de egy héttel előbb,
                    vagyis június ötödikén, donációs levelet adott ki, amelyben felsorolta Bátori
                    István rendkívüli érdemeit és neki ajándékozza azt a birtokot, amely Maróti Máté
                    magvaszakadta folytán a koronára szállott.</p>
				<p>- Szándékval töttem, István, - mondta a kihallgatáson jelentkező vajdának, - az
                    tanácsnál: előtte. Mastan immár tiéd az Maróti-marha, tanácskor mondhatol
                    akármit is.</p>
				<p>Bátori István hümmögött, hápogott. A koronatanácson mégis csak felállott és
                    beszédet mondott a hadizenet ellen. De tizedrésznyi maradt a beszédben az a
                    hév, amellyel eredetileg el akarta mondani. A főpapok csatlakoztak Bátori
                    álláspontjához. De erre felállott Kinizsi Pál és heves szónoklatot tartott az
                    ország becsületéről. Bátori csendes és száraz érvei nem igen hatottak, a császár
                    álnokságának és a magyar korona büszkeségének hangoztatása annál is inkább. A
                    koronatanács túlnyomó többséggel a hadizenet mellett döntött. Kinizsi lett a nap
                    hőse. A király parolázott vele, megölelte és bevitte a királynéhoz
                    magánkihallgatásra. Ez nem ment éppen folyékonyan, mert az óriás semmiféle más
                    nyelven, mint magyarul és oláhul, nem tudott. A király tolmácsolt néhány
                    mondatot közöttük. Beatrix megbámulta országa legerősebb emberét, nyájasan
                    rámosolygott és kezét kegyesen csókra nyújtotta. Kinizsi a tenyerébe vette a
                    királyné ápolt, feltűnően kicsiny kezét, s ezen mindhárman jóízűt nevettek.
                    Mintha malomkőre fehér virágot ejtettek volna.</p>
				<p>Egy forró nyári napon a királyi pár hadba indult. Beatrix díszes vértezetet
                    kapott férjétől ajándékba, ezüstből valót, arannyal cifrázottat. Semmi módon nem
                    lehetett arról lebeszélni, hogy a nagy hőségben is felvegye. Csak a vár aljáig
                    tartott a dicsőség. Ott meg kellett állni, hogy letehesse, mert úgy érezte, hogy
                    megsül.</p>
				<p>- Látod, - nevette a király, - már kezded akadályozni a hadjáratot. Mondtam.</p>
				<p>Győrből erőltetett vonulással sietett a tizenhétezer ember osztrák földre. Mivel
                    Beatrix egész úton azon esengett, hogy mindenáron várostromot szeretne látni,
                    Mátyás kiválasztotta Haimburgot, amelyről úgy tudta, hogy komolyan nem tud
                    ellentállni. De bár a horoszkópok a legszebb reménységeket mutatták, Haimburg
                    nagy meglepetésre ellenállott. Az első rohamot a védők derekasan visszaverték. A
                    másodikat is. A harmadikat is. Akkor Mátyás kiadta a parancsot, hogy
                    Trautmansdorff alá kell vonulni. Itt már könnyebben ment a dolog, a vár a
                    második rohamra megadta magát. Beatrix mindenáron bevonulást akart. Mátyás, hogy
                    kedvére legyen, ünnepélyesre rendezte a bevonulást. Színekkel kápráztató kíséret
                    élén, lóháton vonult be a királyi pár, Beatrix a páncélt viselte. A következő
                    erőd, Petersdorf, nem is védekezett, önként megadta magát.</p>
				<p>Itt megállapodott a király. A vár alatt állandó tábort veretett főhadiszállásul.
                    Különböző irányokba küldött lovas-seregeket pusztítani és égetni. Egyetlen
                    napon reggeltől estig tizennégy Bécs környéki helység adta meg magát minden
                    ellenállás nélkül. Rövidesen az egész vidék meghódolt Bécs és Bécsújvár között.
                    Fridrik ijedten menekült először Kremsbe, azután onnan is tovább Linzbe. A
                    hadjárat úgy ment, mint a parancsolat. A magyar sereg Korneuburgnál átkelt a
                    Dunán, már itt volt Budáról felküldött hajóhada. Ezzel el volt zárva az út,
                    amelyen Bécsbe élelem érkezhetett volna. S elérkezett a nap, mikor a nápolyi
                    király leánya díszes vonulásban, fehér lovon, páncélosan megérkezett a mesés
                    hírű Vienna alá. A ragyogó őszi napfényben tisztán láthatta a nevezetes
                    István-tornyot. Annak tövében terült el a fényes, gazdag világváros, az
                    ötvenezer lakójú hatalmas császári székhely. A külvárosok innenső részét már
                    lövetni tudta a magyar király, seregei ott állottak a Duna mindkét partján, s a
                    vizén erős naszádjai sötétlettek.</p>
				<p>Beatrix el volt ragadtatva a tábori élettől.</p>
				<p>Különösen érdekes volt a messze északi földről érkező hírnököket hallgatni, vagy
                    leveleiket olvasni. Ezekből kitűnt, hogy a megszorított császár kétségbeesve
                    követel segítséget szövetségeseitől. Ulászló igyekszik is hozni serege gyászos
                    maradványait, de azokat a morva és sziléziai erők könnyű szerrel visszatartják.
                    Kázmér hasonlóképpen sietne segíteni, de őt meg a Mátyással szövetséges német
                    lovagrend tartja sakkban. Dél felől meg éppen nagy veszedelem ömlött Fridrikre,
                    a török felhasználva a háborút, beütött Krajnába. A legnagyobb hír azonban
                    messze nyugatról jött: a francia király fegyverrel fenyegeti Merész Károly
                    hagyatékát, mert Miksa főherceg menyasszonyát, a burgundi hercegnőt, a saját
                    fiának akarja nagy gazdaságával együtt. Mátyás pedig negyven osztrák várost
                    hódított meg már, Bécset és még egy-két fontos erődöt körülzárt. Fridrik
                    békekérelmének mindennap meg lehetett érkeznie.</p>
				<p>Meg is jelent október legvégén Puck Albert, a császár udvari káplánja Bátorinál
                    és Kinizsinél. De csak szóba sem álltak vele, Korneuburgba küldték, beszéljen
                    magával a királlyal.</p>
				<p>- Nem, nem, ne békülj, - kedveskedett Beatrix, - vonuljunk be Bécsbe.</p>
				<p>- Azt nem tesszük. Olvasd el azt a levelet.</p>
				<p>A levelet a pápa írta. Hivatkozván arra, hogy már több ízben békére intette a
                    marakodó keresztény fejedelmeket, most az utolsó eszközhöz nyúl: ha meg nem
                    kötik a békét és mindketten nem fordulnak azonnal a török ellen, ezentúl minden
                    segedelmet megvon tőlük és a törökök ellen sorsukra hagyja őket.</p>
				<p>A tárgyalások alaposan elhúzódtak, de végre megkötötték a békét és pedig Mátyás
                    teljes győzelmével. Fridrik kénytelen volt a magyar király választófejedelmi
                    jogát a cseh korona birtoka folytán elismerni. De a legfájdalmasabb pontja a
                    szerződésnek pénzre vonatkozott. Fridrik kénytelen volt kötelezni magát, hogy a
                    hadjárat költségeit megtéríti és százezer arany hadisarcot fizet.</p>
				<p>Mátyás megindult haza. Legyőzte és megalázta a császárt. De közben a törökök
                    megint olyan pontokig jutottak el Európában, ahol eddig sohasem jártak: az
                    Isonzó és Tagliamento közét pusztították, megütköztek a rémült velencei
                    köztársaság seregével és azt megverték. A magyar király nem nyert egy
                    talpalatnyi területet sem. Csak egy címet. Hogy mint cseh király, ő a
                    választófejedelem és nem a másik cseh király.</p>
			</div>
			<div type="chapter">
				<head>
                    XXXI.
                </head>
				<p>Ha valaha ellenségesen gondolt Fridrikre Mátyás, akkor leginkább most, mikor
                    békét kötöttek. Volt ennek a Fridriknek egy bámulatos tulajdonsága, amely most
                    már ingerültté tette Mátyást: a szívóssága. Fridrik nem volt a közepes átlagnál
                    eszesebb ember. Nem volt benne nagyvonalúság, erő, nagy célokat rajzoló
                    képzelet. Gyáva volt, ingadozó, készületlen és kicsinyes. Amellett eszközök is
                    alig álltak rendelkezésére. Nem jelentős területű örökös tartományai édeskevés
                    jövedelmet hajtottak, soha nem volt pénze, fűnek-fának tartozott szégyenletes
                    adósságokkal. Tartományai katonát nem adtak neki, sereggel egyáltalában nem
                    rendelkezett, zsoldosokat, mint rosszhírű fizető, alig tudott fogadni, ha bajba
                    került. Amellett folytonos belső zavarokkal akadt baja, népe ki nem állhatta,
                    osztrák nagyurai lépten-nyomon máshoz pártoltak. És mégis: harmincnyolc évvel
                    ezelőtt lett német-római király és huszonhat éve császár, azóta folyton ott ült
                    a trónon és együtt tartotta a hatalmas német-római birodalmat. Megalázták,
                    szorongatták, szégyenletes békébe kényszerítették, saját népe megostromolta
                    saját fővárosában, rangja és élete sokszor hajszálon lógott. De szívóssága már
                    rejtélyesnek tűnhetett fel. Pénz, katona és tehetség nélkül ott ült most is a
                    helyén. Hogy ezt hogyan csinálja, alig is lehetett megérteni. Mátyásnak pénze
                    volt, állandó serege és ragyogó tehetségei, mégsem bírt vele. Most már felforrt
                    benne az indulat, ha Fridrikre gondolt. És már nem úgy számolt nagy terveivel,
                    hogy megvárja, míg a hatvanharmadik évét taposó császár itt hagyja az
                    árnyékvilágot. Most már elevenen akarta legyőzni és koronáját elvenni tőle. Már
                    nem Fridrik halála után akart császár lenni. Hanem Fridrik életében.</p>
				<p>Most újra csavart egyet diplomáciája feszült húrjain. Kázmér és Ulászló azon
                    vették észre magukat, hogy legnagyobb ellenségükkel, a magyar királlyal
                    békülhetnek, ha akarnak. Levelezések, tanácskozások, megbízottak tárgyalgatásai
                    adódtak. Az egész szövevényt mesteri kéz vezette. Hónapokon keresztül folyt a
                    diplomáciai munka. Kázmér nem akart egyebet, mint békességet, hogy a mintaszerű
                    családapa példájaként nyugodtan éldegéljen Krakóban. Ulászló nem akart mást,
                    mint hogy a morva és sziléziai területek elvesztése árán Prágában cseh király
                    lehessen. Kapva kaptak a békesség lehetőségén, de a veszedelmes eszű tárgyaló
                    féltől úgy féltek, mint a tűztől. Mikor már azt hitték nagy boldogan, hogy az
                    okmányokat alá lehet írni, rémülten vették észre a szerződési tervekben
                    lefektetett csapdákat. S az alkudozások folytak tovább. Európa térképén hol itt,
                    hol ott történt valami, ami egyetlen csapásra felforgatta az erők vergődő
                    egyensúlyát. Csak ő nem vesztette el a fonalat soha.</p>
				<p>Senki ebben a zűrzavarban nem tudott eligazodni. Minden fejedelem egyik nap
                    helyzetétől a másikhoz kapkodott. Csak Mátyás uralkodott az egymásnak
                    ellentmondó szerződések tömegének bábeli tornya fölött. A török megint
                    jelentkezett. Mátyásnak a déli végeken volt nyolcezer embere és szerződése
                    Velencével, hogy a signoria hozzájárul a zsoldhoz a közös ellenség ellen. De a
                    signoria látván, hogy a török északra fordul, nem küldött pénzt. Mátyás pedig
                    látván, hogy a pogány sereg osztrák földre tart, visszavonta a maga seregeit.
                    Titokban Dóczi Péter útján fegyverszünetet is kötött a szultánnal. A törökök
                    elkezdték pusztítani Ausztriát és Salzburgig eljutottak. Ugyanekkor Ulászló
                    ellen a prágaiak lázongani kezdtek és beverték ablakait. Ugyanekkor Kázmér
                    álmatlan éjszakákat töltött a Mátyáshoz hű német lovagrend fenyegető magatartása
                    miatt.</p>
				<p>A törökök közt járvány ütött ki, azt behurcolták Ausztriába is. A döghalál egyre
                    szélesebben terjeszkedett az osztrák lakosság között és már magyar vidékekre is
                    átcsapott. Mátyás féltette övéit. Anyja elment Vajdahunyadra, ő pedig Beatrix
                    társaságában Kassára költözött. Vele ment az udvari kancellária. Onnan folyt
                    tovább a diplomáciai munka. Mikor Beatrix Kassán elunta magát, átmentek
                    Besztercebányára és Körmöcbányára. A munka változatlanul folyt tovább. A
                    kancellária emberei serényen dolgoztak, a király tízével, húszával diktálta
                    követeinek az utasításokat. Ha pedig abbahagyta az irodai munkát, kilovagolt
                    feleségével. Megnézték az aranybányákat és ezüstbányákat, a kohókat, a
                    pénzverést.</p>
				<p>A járvány magyar földön nem csinált nagyobb kárt, a királyi pár kora ősszel
                    nyugodtan hazatérhetett Budára. A diplomáciai munka tovább folyt. Fridrik
                    lázasan kapkodott pénz után a bécsi hírek szerint. Egyik lyukat a másikkal tömte
                    be. Az osztrák rendekkel, akik törvénybe iktatták a Mátyással kötött békét, adót
                    szavaztatott meg, hogy a százezer arany hadisarcot kifizethesse. Ezt kegyetlenül
                    behajtották az osztrák lakosságon, de a befolyt pénzt Fridrik nem Mátyásnak
                    küldte el, hanem a francia király ellen zsoldosokat fogadott rajta. A hadisarc
                    elmulasztásával megszegte a szerződést. De Mátyás még nem lépett fel. Várt. Sőt
                    a királynéval levelet íratott Fridriknek: Beatrix rokoni nyájassággal
                    kérve-kérte a császárt, keresse a béke megtartásának útjait. Ez a levél a jövő
                    használatára íródott. Mikor majd hivatkozni lehet arra, hogy Magyarország milyen
                    unszolóan igyekezett fenntartani a békét.</p>
				<p>Már december felé járt az idő, mikor Mátyás az okmányok egész sorára ráírta
                    nevét: Mathias Rex. És Bakacs Tamás belenyomta a címeres királyi pecsétet a
                    sistergő piros viaszba. Ulászlóval és Kázmérral meg volt a béke.</p>
				<p>A király odaadta feleségének a megállapodást. Mindjárt meg is magyarázta
                    neki.</p>
				<p>- Ezt úgy olvasd, Bea, mint valami nagy-nagy épületnek a zárókövét, amelyet egy
                    álló esztendeig építettem. Halld meg, mi ez az épület. A császár hatalma
                    teljesen béna. A francia királyra bármikor számíthatok ellene. A pápa mellettem
                    van, a török ellen nélkülözhetetlen szüksége van rám, amellett atyád
                    szövetségese. Svájccal tíz évre szövetséget kötöttem, számos befolyásos
                    államférfi ott rendes évi fizetést kap tőlem, diktálhatok nekik, amit akarok. A
                    pfalzi választóval szövetséget kötöttem. A Wittelsbachiakkal szintén,
                    Bajorországra számíthatok. A szász választó szövetségesem Morvaország és
                    Szilézia az enyém. Ulászló szövetségesem. Lengyelországgal rendben vagyok.
                    Egész Európára számíthatok. Fridrik tehetetlen velem szemben. Nem tud fizetni,
                    serege nincs, barátai nincsenek. Akkor teszem a kezemet a torkára, mikor
                    akarom.</p>
				<p>- És mikor akarod? Én már úgy szeretnék császárné lenni...</p>
				<p>- Előbb leszámolok a törökkel. Elintézem úgy, hogy jó néhány évig szabad kezet
                    kapok. Akkor aztán rámegyek Európára. Ha Nagy Lajosnak négy tengere volt, nekem
                    is lesz négy tengerem. Tudod-e azt, hogy számos német diplomata máris megtanult
                    magyarul, mert a diplomáciában ez kezd fontos lenni? Tudod-e azt, hogy a te
                    hazádban a kereskedelmi szerződések kezdik kikötni a magyar pénzben való
                    fizetést? A magyar trónörökösre, a te fiadra, én olyan hatalmat fogok hagyni,
                    amilyen nincs még egy a világon.</p>
				<p>*</p>
				<p>A két uralkodó, aki egyszerre viselte a cseh királyi címet, személyesen
                    találkozott a békés viszony elmélyítése céljából. A királytalálkozót Olmützbe
                    tűzték ki. Mátyás ragaszkodott ahhoz, hogy az ünnepség olyan városban folyjék
                    le, amelyet ő hódított el a cseh koronától.</p>
				<p>Mind a két király útvonalán cövek jelezte azt a pontot, ahol le kell szállniok
                    lovaikról.</p>
				<p>Mátyás és kísérete a cöveknél leszállottak. Ugyanekkor szállt le Ulászló is.
                    Egyazon pillanatban érkeztek a fősátor előtt egymás közvetlen közelébe.
                    Egyszerre nyújtották ki jobb kezüket, egyszerre szorítottak kezet, egyszerre
                    ölelték át egymást és egyszerre csókolták arcon egymást jobbról és balról.</p>
				<p>- Isten hozott, Ulászló testvérem és barátom.</p>
				<p>- Isten hozott, Mátyás testvérem és barátom.</p>
				<p>Ezt is ugyanabban a pillanatban, egyszerre mondták, mintha csak vezényelte volna
                    őket valaki. Akkor karonfogva indultak a fősátorba.</p>
				<p>- Át kell adnom neked, cseh királynak, - mondta Mátyás, - Magyarország és
                    Csehország királynéjának szíves üdvözletét.</p>
				<p>- Hálásan köszönöm magyar és cseh királyi felségednek. Én viszont a lengyel
                    király szíves üdvözletét tolmácsolom.</p>
				<p>Ezzel az előírt közjogi részleteknek eleget tettek: cseh királynak is szólították
                    egymást. Mátyás helyet mutatott Ulászlónak, aztán kulcsot vett elő dolmánya
                    zsebéből és kinyitotta az ébenfa-asztalon álló, olasz ötvöstől való
                    bronz-ládikát. Abból iratok kerültek ki. A két király békeszerződésének
                    szövege.</p>
				<p>- Azt hiszem, - mondta Mátyás, - fussunk át ennek a szerződésnek minden pontján.
                    Itt van két példányban. Én majd hangosan olvasom, te kísérheted az olvasást a
                    magad példányán. Ahol bármelyikünknek mondanivalója lesz, oda jelt teszünk a
                    szövegben, hogy később részletesen tárgyalhassunk. Nem lesz nehéz munka, hiszen
                    üzenetedből megértettem, hogy a lényegen semmit nem kívánsz változtatni. Nem
                    kívánok én sem. Ez a béke szilárdnak és tartósnak ígérkezik. Olvashatom?</p>
				<p>- Dobzse, - felelte Ulászló, akinek ez kedvenc szava volt, minduntalan
                    használta.</p>
				<p>Mátyás olvasta a latin szöveget. Minden pontnál megállottak beszélgetni. Valóban
                    kitűnt, hogy a szerződés lényege ellen egyiköknek sincs megjegyzése, sőt azok a
                    pótlások, amelyeknek gondolatát vagy az egyik, vagy a másik felvette, a béke
                    még alaposabb biztosítását célozzák. A legszebb egyetértésben dolgoztak így
                    négyszemközt két és fél óra hosszat.</p>
				<p>Már vidáman nevetgéltek a végén. Mátyás, a társalgás mestere, igyekezett mennél
                    közvetlenebb, pajtáskodó hangot megütni. Terveihez hozzátartozott, hogy ezt az
                    embert mennél erősebben barátságához kösse.</p>
				<p>Este érdekes vendég érkezett: a kövér Galeotti. Egyenesen Velencéből. A királyné
                    az olasz művészekre terelte a szót, akikről híreket szeretett volna hallani.
                    Ebből olyan beszélgetés kerekedett, amelyet a királyné nem győzött élvezni.</p>
				<p>Az egész onnan indult ki, hogy Galeotti elmondta, milyen remek kápolnát
                    terveztetett a Vatikánban Sixtus pápa. Ekkor kérdezte a királyné, nem hallott-e
                    valamit Galeotti egy fiatal festőművészről, akit hazulról írott levelekben
                    említettek neki, s akinek Leonardo da Vinci a neve. Galeotti mindenről tudott,
                    ezt is tudta. Elmondta, hogy a festő eszményi szép férfi, falusi származás,
                    gyerekkorában kezdett rajzolgatni, s a rajzokat apja elvitte Verrocchionak
                    megmutatni, így került Firenzébe. Egyszer az apja behozott hozzá, a Verrocchio
                    műtermébe egy pajzsot, festene rá valamit egyik falujabeli módos paraszt
                    megbízásából. Leonardo összeszedett csigákat, egereket, pókokat, denevéreket és
                    ezeknek ábráival olyan Medúza-fejet festett a pajzsra, hogy aki látta,
                    visszahőkölt az ijedelemtől. A festő apja nem is adta a parasztnak a pajzsot,
                    hanem vett neki a vásárban valami olcsó darabot, ezt a pajzsot pedig eladta száz
                    aranyért Firenzében. Röviddel utóbb Lodovico Moro herceg már ötszáz aranyat
                    adott érte.</p>
				<p>Nem szűntek meg új és új neveket említeni. Mátyás szomjasan és irigyen hallgatta.
                    Mindenáron szeretett volna legalább egy magyar nevet büszkén bedobni a híres
                    olaszok közé, de nem tudott egyet sem. Valahogyan mégis könnyíteni kellett
                    lelkén. Erőteljesen belevágott a társalgásba:</p>
				<p>- Majd lesznek ilyen művészek Budán is. Beatrix is, Galeotti is meglepetve kapták
                    fel a fejüket.</p>
				<p>- Budán? - kérdezték egyszerre.</p>
				<p>- Igen, Budán. A magyarok mindent tudnak a világon. Ezt is fogják tudni.</p>
				<p>- Angyalom, - szólt Beatrix megbocsátó mosollyal, - a mi magyarjaink bizonyára
                    nagyszerű fajta, vitézségüket senki sem vonja kétségbe. De a művészi tehetség,
                    attól tartok, hiányzik belőlük. Miért nem akadt eddig is világhírű festő, vagy
                    szobrász, aki magyar lett volna?</p>
				<p>- Mert a művészetek fejlődéséhez két dolog kell: mecénás és békesség. Nálunk
                    mecénások sem teremhettek, mert a mi nagyuraink nem tudtak művelődni, képben és
                    könyvben és szoborban gyönyörűséget találni. Nekünk folyton verekednünk kellett,
                    hogy titeket, többi európaiakat, megvédjünk a töröktől. De én majd rendet
                    csinálok ebben az Európában. Magyarországomnak békességet és gazdagságot
                    szerzek. És akkor majd meglátjátok, milyen képek és szobrok fognak itt teremni.
                    A két egyetem már dolgozik. Minduntalan hallom, hogy igen sok a tehetséges
                    ifjú.</p>
				<p>- Két egyetem? - kérdezte Galeotti.</p>
				<p>- Úgy van, derék Marzio. Kettő. A pozsonyi egyetem mellett nem régóta Budán is
                    van iskola. A Domonkos rendiek kaptak pátenst, hogy taníthassanak. Persze csak
                    egy fakultásuk van, de azért egyetem az is. Mához húsz évre szerte egész
                    Európában tele lesznek az egyetemek magyar tudósokkal.</p>
				<p>- És mi olaszok, - kérdezte Beatrix egy kis enyhe gúnnyal, - becsukhatjuk a
                    boltot?</p>
				<p>- Te nem vagy olasz, hanem magyar vagy. De azt hiszem, elég későre jár az idő. És
                    holnap sok a dolog.</p>
			</div>
			<div type="chapter">
				<head>
                 XXXII.
                </head>
				<p>Mátyás seregei, amelyeket Bátori István és Kinizsi vezetése alatt a déli végeken
                    hagyott, kénytelenek voltak Erdélybe sietni, mert a török ott is beözönlött,
                    mint a víz, amely a korhadó hajótest új és új nyílásain fenyeget. Megállítani
                    őket nem volt elég erő. Ellentálló gátat nem találva ömlöttek Hunyad megyéig.
                    Kinizsi és Bátori István ott álltak Alkenyér és Felkenyér vidékén a nyílt mezőn,
                    elszántan, hogy akármi lesz, innen már nem vonulnak vissza. És Ali bég seregei
                    már mutatkoztak Alvinc felől jövet a balaméri országúton. Felkenyér kardcsapás
                    nélkül az övék lett. Abból, hogy foglyaikat s az összerabolt értékeket erős
                    őrizettel Balamér alatt hagyták hátra, nyilvánvaló lett az a szándékuk, hogy
                    megütköznek. De habozásukból viszont azt lehetett látni, hogy nincs végleges
                    haditervük. Bátori misét mondatott és beszédet intézett a katonákhoz, nem
                    titkolván, hogy valószínűleg mindenkinek meg kell halni. Ott volt Geréb László,
                    a Hunyadi-rokon erdélyi püspök is, az megeskette az egész tábort, hogy meghalnak
                    inkább, de nem hátrálnak. Aztán felálltak hadirendbe. A törökök támadtak. A
                    szászokra vetették magukat és egyszerűen elgázolták őket, ugyanúgy a tartalékból
                    előnyomuló oláhokat. Bátori alól két lovat lőttek ki, s ő már hat sebet kapott.
                    De verekedett tovább. Rendes csatáról beszélni sem lehetett, kis magyar
                    vértescsoportok, hatan-tízen összeállva, mint apró szigetek csapkodtak a török
                    tengerben. Ekkor vágtatott le a dombokról Kinizsi serege, ő maga nyargalt elől.
                    Mindkét kezében kard, ahogy szokta. Mennydörgő hangján, amelynek bámulatos ereje
                    felett mindig mindenki elcsodálkozott, végigordította az egész Kenyérmezőt, hogy
                    itt van, megérkezett, magyarok, neki! Bátori ekkor kapta a hetedik sebet és
                    lovastól összerogyott. De a vajda-zászló ott lobogott mellette. Kinizsi
                    odaverekedte magát. Az ütközet megfordult. Olyan düh fogta el a magyarokat, hogy
                    őrültek gyanánt tusakodtak. És mikor a török sereg elmenekült, maguk is alig
                    tudtak hinni a csodában, győztek. Nyolcezren estek el innenfélt, túlnan
                    harmincezer volt a török halottak száma.</p>
				<p>A törökkel tehát jó időre elkészült Mátyás. Lelkiismerete fenekén megfordult a
                    gondolat, hogy ha most gyorsan megszervezné a keresztény Európát és maga is
                    kifejtené teljes erőfeszítéssel teljes erejét, a törököt akár egy évszázadra el
                    lehetne intézni. De húsz esztendő óta melengetett óriás tervének gondolatát
                    vonakodott feladni: elfoglalni a Fridrik helyét és akkor, magyar vezetéssel,
                    megváltani az egész világot. Az alkalom is igen kedvezőnek mutatkozott most, ha
                    ügyesen meg tudja fogni.</p>
				<p>Felszólítást intézett Fridrikhez, hogy a törökök ellen indítandó magyar
                    seregeket, amelyek új haditerv szerint indulnak, engedje át Krajna területén.
                    Fridrik azonnal elküldte a magyar sereg számára kiállított útlevelet. Markába is
                    nevetett, hogy Mátyás ingyen megvédi neki Ausztriát. De nevetése megdöbbent
                    haraggá változott, mikor meghallotta, hogy a törökök ellen induló magyar sereg
                    megszállotta a krajnai és karintiai várakat. Ugyanekkor szigorú felhívás
                    érkezett hozzá Budáról, hogy miután a hadisarc fizetési határidejét, noha azt
                    adóban beszedte, megint elmulasztotta, haladéktalanul fizessen ötvenezer
                    aranyat, különben a magyar király a sarcot fegyverrel fogja Bécsen
                    behajtani.</p>
				<p>Hogy Fridrik nem fizethet, azt tudta Mátyás. Mindig pontosan ismerte a császár
                    pénzügyeit, titkos bécsi hírszolgálata jól működött. A megszorult Fridrik
                    harapott, mint a nyakoncsípett róka. Sereget küldött magyar földre, ötszáz
                    osztrák lovas rátört a soproni vidékre, gyújtogatott, pusztított, harácsolt,
                    benyomult egészen Győrig, ott megverte a város segítségére siető kis magyar
                    csapatot és jókora zsákmánnyal visszanyargalt Bécsbe.</p>
				<p>Folyt az osztrák-magyar háború. Mátyás lassan és nyugodtan készítette elő ügyeit.
                    Gondoskodott róla, hogy Szapolyai bőségesen kapjon hadiszert. Ágyúkat és
                    ostromgépeket szállíttatott neki, pénzt, takarmányt, élelmet. Igen hosszú
                    ostromháborúra készült, a nyílt nagy harcot kerülni akarta. Erre érdekes oka
                    volt. Már régóta használtak egy különös fegyvert a nyugati államokban: egészen
                    kicsire öntött ágyút. Olyan kicsi volt ez a cső, hogy a katona könnyen a hóna
                    alá emelhette. Kicsiny volt a golyó is, amelyet csövébe helyeztek. Az ilyen
                    aprócska ágyú nem ostromra szolgált, hanem mint a nyílvessző, az egyes ember
                    messziről való megcélzására és leölésére. Gondolata voltaképpen elmés volt, de
                    gyakorlati kezelése annál nehézkesebb. A katona jobb hóna alá fogta s a kanóccal
                    balkézből gyújtotta meg a puskát. Később rájöttek egyes nyugati feltalálók, hogy
                    a szemhez kell emelni, úgy a célzás sokkal biztosabb. De ez sem bizonyult egész
                    jó rendszernek, mert a robbanó puskapor lökött, s a jobb kéz nem lehetett elég
                    szilárd, hogy a lökést visszafogja. A nagy ágyú a földön, vagy szilárd állványon
                    feküdt, a robbanás lökését felfogta a talaj. A kis kéziágyúnak ez az előnye
                    hiányzott. Akkor aztán úgy tökéletesítették tovább, hogy a katonát vasvillával
                    látták el. Ezt ledöfhette a földbe, ráhelyezhette a kéziágyú csövét,
                    odahajolhatott a csőhöz célozni és balkézzel alkalmazhatta a kanóc szurokba vagy
                    szeszbe áztatott kócát. Sok helyen alkalmazták már a kéziágyút, amelynek, ha
                    talált, csakugyan szörnyű ereje volt: át tudta ütni a vértesek páncélját is. A
                    vértezetlen emberen pedig okvetlen súlyos sebet ejtett. Mátyás most vásárolt
                    ebből az új fegyverből egy szállítmányra valót és állandóan tanulmányozta.
                    Minden találmány erősen érdekelte, s ebben, úgy sejtette, nagy lehetőségek
                    rejlenek. De azt sem tartotta kizártnak, hogy új hibái derülnek ki, s akkor el
                    lehet dobni az egészet. A várostromoknál már kezdte többre becsülni az ágyúnál a
                    hatalmas parittyagépeket, mert nem fogyasztották a méregdrága puskaport, követ
                    mindenütt lehetett találni számukra és egy parittyagép egyszerre három lövéssel
                    tudta rontani a várfalat, az ágyú csak egyet lőhetett egyszerre. Most tehát
                    tisztában akart lenni a kéziágyú hadi értékével, mert ez esetleg egész
                    hadviselési rendszerét megváltoztatta.</p>
				<p>Az udvari élet pezsgő elevenséggel folyt Budán. Egyre több volt az idegen.
                    Beatrix külön udvart tartott és titkára, Aversa, kiterjedt levelezést
                    folytatott. Mátyás nem szerette ezt az Aversát, olajozottan sima, csúszó-mászó
                    modora ellenérzéssel töltötte el. De nem szólt ellene, mert a királyné nagyon
                    ragaszkodott hozzá már csak kényelemből is: Aversa bámulatosan utánozta írását
                    és így Beatrix naponta tíz-tizenöt sajátkezű levelet küldhetett szét anélkül,
                    hogy ez fáradságába került volna. A levelek mesterembereket, orvosokat,
                    kertészeket, zenészeket hívogattak különböző olasz városokból, az olaszok
                    szünetlenül jöttek-mentek.</p>
				<p>Az olasz hatás már az előkelő magyar társaságban is érezhetővé lett. Mindenek
                    előtt az udvarhoz járatos arisztokrata dámák igyekeztek a királyné hajviseletét
                    és öltözködését utánozni. Sokan tanultak olaszul, hogy ha donáció, címerlevél,
                    hagyatéki per, gazdag hivatal vagy egyéb dolog érdekében befolyásos támogatást
                    kerestek, könnyebben megnyerjék a királyné fivéreinek és alkalmazottainak
                    kedvét. A férfiak viselete is változott: a tisztes hosszú felsőruhák olasz módi
                    szerint erősen rövidültek. Méltóságteljes öregurak, akik öt esztendeje még
                    szemérmetlennek becsmérelték az olasz viseletet, most már kurta dolmányt hordtak
                    maguk is. És az udvari ünnepélyeken egyre kevesebb lett a szakáll. A magyarok
                    borotválni kezdték ábrázatukat. A fiatal leventék kivétel nélkül, az idősebb
                    évjáratok is túlnyomó részben. Mikor egyszer Kinizsi Pál szakálltalanul és
                    bajusztalanul jelent meg egy udvari ebéden, általános és álmélkodó derű támadt,
                    mert a hatalmas óriás különben is aránytalanul kicsiny feje valóságos almává
                    zsugorodott így.</p>
				<p>Magának Mátyásnak is sok olasza volt. A palota valamelyik részét mindig
                    igazították. Soha nem jöhetett idegen Budára, hogy a palota egy sarkánál
                    állványokat, létrákat, meszes dézsákat, faragott köveket ne látott volna.</p>
				<p>A könyvtár helyisége is folyton csinosodott. Úgyszólván ez lett a palota legszebb
                    része. Díszes faragású polcokon feküdtek a vagyont érő könyvek. Táblájukra
                    fektetve sorakoztak, hátlapjukon viselték a címet, hogy mindegyiket gyorsan fel
                    lehessen ismerni.</p>
				<p>Más olaszai is voltak a királynak: kőfaragói, festői, ötvösei. Más szó alig
                    hangzott el az udvarnál, mint olasz. Ez Mátyást gyönyörködtette. Azzal a
                    képzelettel töltötte el, hogy az ő udvara a műveltség, csiszoltság, művészet és
                    kellem többi udvarához sorakozik. Firenze, Ferrara, Nápoly, Pádua, Milánó, Buda.
                    A többi udvar már csak a második sorban említhető. A magyar szónak nem érezte
                    hiányát. Ha táborban volt, mindig magyarul beszélt, az udvarnál is magyarul
                    beszélt udvari szabójával, Simon mesterrel, szakácsával, belső lakájaival,
                    testőreivel. Mert Beatrix unszolásának ezen a ponton sem állhatott ellent.
                    Felállította a magyar királyi testőrséget. Ezek piros díszruhát hordtak,
                    hófehér méneken lovagoltak, kalpagjuknál kócsagtoll díszlett, alabárdjuk
                    ezüstösen villogott. És magyarul beszélt, ha olykor, régi szokása szerint,
                    egyszerű köntösben, gyalogszerrel elindult járkálni a palotából. Ilyenkor
                    megszólított egy-egy járókelőt és szóba elegyedett vele, hosszasan kifaggatta
                    kis élete bajairól, az adóról, a szárazságról, családjáról, feleségéről. Most
                    már, huszonkét esztendei uralkodás után szinte mindenki felismerte. De ha látta,
                    hogy valaki nem ismeri fel benne a királyt, nagy élvezettel igyekezett tréfát
                    nyerni a helyzeten. A királyról faggatta. S néha olyan okos megjegyzéseket
                    hallott, amilyeneket alázatos kancellistái soha nem mertek volna szemébe
                    mondani.</p>
				<p>Szeretett kijárni Óbudára, a pálosok Szent Lőrincről nevezett ódon klastromába.
                    Ezek a barátok egytől-egyig kedvencei voltak. Ha a pálosok Budán miséztek,
                    mindig meghívta őket ebédre. De az udvarnál kissé elfogódottan viselkedtek. Ezek
                    voltak a derű és közvetlen bizalmú pihenés legkedvesebb órái, mikor
                    bekopogtatott a rendház ajtaján, leült közéjük a barátságos refektóriumba és
                    vitatkozott velük, vagy hallgatta ártatlan, ízes tréfáikat. Amit meséltek,
                    mindig érdekelte.</p>
				<p>Gergely atya, az öreg provinciális, okos és bölcs ember volt. A király gyakran
                    kért tőle tanácsot úgy, hogy a vén pap nem vette észre. Beszélgetés közben
                    ügyesen elmondott neki egy-egy problémát, mintha a fogós helyzetet akkor találta
                    volna ki. Gergely atya hozzászólott az elvi bökkenőhöz és nem sejtette, hogy a
                    győri, vagy a váradi püspökség egy nagyon is létező és valóságos ügyéről mondott
                    ítéletet. A provinciális eszét különösen az kedveltette meg a királlyal, hogy
                    igen röviden és magvasan tudta latin mondatait formálni. Latinul ugyanis
                    szívesebben beszélt, mint magyarul. Egyházi elvonatkozottságában úgy tartotta,
                    hogy az igazi papnak még nyelvében is a templomhoz kell tartoznia. S ennek az
                    álláspontnak mostanában megvolt a maga különös időszerűsége is. Ez időtájt
                    került ugyanis a budai ferencesek klastromába egy nevezetes prédikátor,
                    Temesvári Pelbárt nevezetű. Egy csapásra meghódította a híveket. Ha ő beszélt,
                    fulladásig megtelt a templom. Zamatos magyarsággal prédikált, beszédeit paraszti
                    adomákkal rakta tele, hogy istenes tanulságokat vonjon le belőlük. Érdekes
                    jelenségnek is kellett mondani a daliás, szép szál, öregedő franciskánust,
                    akinek domború homloka, vékony szája, előreugró álla erős emléke maradt annak,
                    aki egyszer látta.</p>
				<p>Ez a Pelbárt nemrégiben egyházi mozgalmat indított, amelynek az volt a veleje,
                    hogy mivel a hitélet kezd elmerevedni és az egyház folyton távolodik a
                    néplélektől, gyökeres újításoknak kell alávetni a magyar egyházat. Ha már
                    magának a misének latin szertartási nyelvét meg kell tartani, legalább a
                    szentségeket kell magyarul kiszolgáltatni. Lehetetlen, hogy a nép ne értse azt a
                    nyelvet, amelyen élete legszentebb pillanataiban Isten szól hozzá. Memorandumot
                    is szerkesztett ebben az ügyben a királyhoz, meg lévén győződve, hogy ha valaki
                    megérti szándékait és aggodalmát, a magyarság tömegéből trónra került Hunyadi-fi
                    bizonyára megérti.</p>
				<p>A király soká foglalkozott a dologgal. Az ő magyarsága számára volt valami nagyon
                    kísértő abban, hogy a pap magyarul adjon feloldozást a gyónónak, magyarul adja
                    össze a házasfeleket, s magyar szóval bocsássa a haldoklót a végtelenségbe.
                    Mégis, mikor a végső döntésre került a sor, az emlékiratot elvetette. Ezt
                    újságolta most a fehérhajú provinciálisnak, mikor a kandalló tüze előtt
                    kettesben beszélgetett vele, előttük két kupa bor.</p>
				<p>- Mi vezette ebben felségedet, szeretném hallani. Mert a Franciskánusok mozgalmán
                    magam is sokat gondolkoztam.</p>
				<p>- Elmondom atyám. Amit Pelbárt akar, az csak a jobbágyra vonatkozik, mert latinul
                    a legtöbb kaputos ember ért. Arról van tehát szó, hogy a nép nagy tömegei
                    értsék-e a szertartás nyelvét, vagy ne. S én úgy döntöttem, hogy ne értsék. Én a
                    népet ismerem és szeretem. Látod, aki ma nemes ember, az valaha mind paraszt
                    volt. S akik ötszáz év múlva az ország nemes rendeit tenni fogják, azoknak
                    családja ma még jobbágyi sorban senyved. A parasztság nekem a nemzeti erők nagy
                    aranybányája. Ha Budán megfordulsz, alig hallasz manapság más szót, mint olaszt
                    és németet. De azt hiszed, hogy ez az én hanyagságomat vagy gyengeségemet
                    jelenti? Korántsem. Akik a társadalom élére kerültek, azok kell, hogy
                    megtanulják, amit más nációk tudnak, de mi nem. Csak hadd jöjjön be az olasz
                    csiszoltság, művészeti faragottság, kifinomultság mennél nagyobb áradattal. Mi
                    azt itthon úgyis átformáljuk a magunk képére. Mert a fundamentum, amin nyugszik,
                    az a millió jobbágy soha meg nem változtatható magyarsága. A jobbágy a mi
                    anyaföldünk, abból csak magyar búza tud nőni. Ezért szeretem én a parasztot,
                    ezért vagyok a szegény emberek királya. De a szegény ember a maga bárányi
                    tudatlanságában jól érzi magát. Az ő természetét ismerni kell. Szereti a mesét
                    és a csodát. Szereti, ha színaranyban látja járni a királyt, pedig jól tudja,
                    hogy a király az ő keserves verejtékének adóját költi arany lószerszámra.
                    Szereti hinni azt, amit meg nem érthet. Sanyarú életének egyetlen vigasztalása
                    az, ami titokzatos és csodálatos, hogy kedvére elámulhasson rajta. Így még
                    kormányozni is lehet. Sőt csak így lehet kormányozni, mert hidd el, átkozott
                    nehéz fajta ez a magyar fajta, ez mind csak a maga feje után akar menni,
                    ahelyett, hogy sorba állana, mint a németek. Hát én nem engedem, hogy a latin
                    igék titokzatosságát és csodálatosságát elvegyék az én jobbágyomtól. Ő csak így
                    tud hinni. Ő csak így fél a pokoltól, őt csak így lehet rendben tartani. Mihelyt
                    elmondanák neki a ceremóniát magyarul, csalódottan kérdezné: ennyi az egész? És
                    nem tudna többé hinni. S én akkor nehezebben bírnék vele. Mondok neked valamit.
                    Az én dolgom e világban nagyon hasonló a pápáéhoz. Nekem nagy céljaim vannak és
                    hogy ezeket elérjem, sokszor kellett viaskodnom a nemzeti párttal. Sokszor
                    unszoltak és követelődztek, hogy a törökre menjek, mikor én bizonyos okokból
                    ennek nem láttam idejét, hanem másfelé akartam menni. Még fel is lázadtak
                    ellenem. Kíméletlenül elnyomtam őket. Azt hiszed, ezek az erők eltűntek? Nem
                    tűntek el, megvannak, de mivel most már korlátlan úr vagyok, moccanni sem
                    mernek. Ha lazábbra ereszteném a gyeplőt, ezek az erők mindenféle utakat
                    keresnének szónoklatokban, mozgalmakban, országgyűlési vitákban, s talán úgy is
                    elbírnék velük, de sokkal nehezebb volna kormányoznom és nagy céljaim felé
                    törnöm. Én tehát kegyetlenül és keményen lefojtom őket. Uralkodni csak erővel
                    lehet. Az egyetlen kormányforma a zsarnokság. Csak az olyan apa a jó apa, aki
                    fegyelmezni tudja gyermekeit, hogy ne zavarják munkájában, amelyet az ő
                    jólétükért végez. Ha majd a célomat elértem, így szólhatok a nemzetiekhez: íme,
                    vadmagyarok, kinek volt igaza? S ez így is fog történni.</p>
				<p>- Felség, - szólt az öreg pap, - halandók vagyunk.</p>
				<p>- Hogyne, - nevetett a király, - én is meg fogok halni, tudom. De csak ha
                    elvégeztem a dolgomat.</p>
				<p>- Ámen. De ha mégis úgy rendelné Isten, hogy hamarább? Akkor mi lesz vajjon a
                    lefojtott erőkkel? Lesz-e, aki féken tartsa őket? Mert hogy a magyar urak
                    politikai marakodása mit jelent, ha fejetlenek, arra nem jó gondolni.</p>
				<p>- Ne huhogj, öreg bagoly. Erre valóban nem jó gondolni, de én nem is gondolok.
                    Amit akarok, azt el fogom érni. Rendületlenül hiszek benne. Ha nem hinném, bele
                    sem kezdtem volna.</p>
			</div>
			<div type="chapter">
				<head>
                    XXXIII.
                </head>
				<p>Jelentés érkezett, hogy a törökök Otrantót, tehát az ióni tenger olasz földön
                    fekvő kulcsát fenyegetik. Mátyás tudta, mi következik: Beatrix, aki valamikor
                    forró vággyal szerette volna Bécset elfoglalni, most majd igyekszik arra bírni
                    őt, hogy kössön békét Ausztriával és forduljon teljes erejével a törökök
                    ellen.</p>
				<p>Jól számított. Amikor Otranto elesett, a királyné sírva rohant be férje
                    dolgozószobájába.</p>
				<p>- Segits, Mattia, könyörgöm, segíts!</p>
				<p>Csakugyan kimondta, amit férje várt tőle: békét kell kötni Frigyessel és teljes
                    erővel a törökre menni. A szultán már olasz földön vetette meg lábát. Hajóival
                    akármikor nagy sereget szállíthat az otrantoi tengerparti erődbe, s akkor már
                    csak egy lépés Nápoly megtámadása. Sőt Rómáé.</p>
				<p>- Nem kell ilyen sötéten látni. Atyádat semmi közvetlen veszedelem nem fenyegeti.
                    Ha majd fenyegeti, nem fogom cserben hagyni, nyugodt lehetsz. De békét
                    Fridrikkel nem köthetek. Egész Ausztria tele van járványokkal, Fridrik nem kap
                    adót. Az én kis seregem kitűnő állapotban van. Az osztrák zsoldosok nem kaptak
                    fizetést, fellázadtak, én külön megvertem őket és most Ausztriát pusztítják
                    azzal, hogy addig nem mennek el, míg a zsoldjukat meg nem kapják. Most Fridrik
                    ellen harcolnak és négy várat elfoglaltak tőle. A császár helyzete napról-napra
                    keservesebb. Most kössek békét vele? Olyan bolond nem vagyok. Nyugodj meg, én
                    tudom, mit csinálok.</p>
				<p>Beatrix sírt és sírt. Apja koronáját látta végveszedelemben és életét féltette.
                    Valami fél ígéretet végre sikerült is kicsikarnia férjéből.</p>
				<p>- Csalfa vagy, okos vagy...</p>
				<p>Másnap Mátyás megindította a tárgyalásokat, hogy a fegyverszünetet Fridrikkel
                    kénytelen-kelletlen megkösse. Beatrix szívósan folytatta az ostromot. Sírt,
                    könyörgött, szemrehányásokat tett, érvelt.</p>
				<p>- Nem tudod te, asszony, hogy ki ez a Fridrik. A fegyverszünetet megkapta, csak
                    miattad persze, mikor legnyomorultabbul állott. Most úgy tudja, hogy én teljes
                    erővel készülődöm a török ellen. Figyeld meg, milyen hírek fognak most érkezni
                    Ausztriából.</p>
				<p>- Milyen hírek?</p>
				<p>- Fridrik olyan jellemtelenül fogja megszegni ezt a fegyverszünetet, hogy
                    ámulsz.</p>
				<p>Nemsokára híre jött, hogy a Stiriában táborozó magyar sereget meglepte egy
                    zsoldos csapat és meg is verte. Az osztrák győzelem teljes lett: a szétvert
                    magyarokat üldöző zsoldosok Magyarország területére is bejöttek. S ugyanekkor
                    Fridrik megtagadta az útlevelet azoktól az uraktól, akiket Mátyás mint cseh
                    választófejedelem küldött a nürnbergi birodalmi gyűlésre. Ez azt jelentette,
                    hogy Fridrik megint nem tekinti Mátyást cseh királynak.</p>
				<p>- Tessék, ez a te Fridriked, - mondta Mátyás, mikor a jelentéseket Beatrix elébe
                    tette, - de bennem nem fogysz csalódni úgy, mint ő benne. A háborút most már
                    erősebb lendülettel folytatom ellene, de atyádnak is segítek. Ottrantót vissza
                    fogom venni neki a töröktől.</p>
				<p>Közben Törökországot nagy esemény sújtotta: Mohamed szultán meghalt. Tizenkét
                    országot hódított meg és kétszáz várat vett be, Gázinak, vagyis győzőnek és
                    Büjüknek, vagyis nagynak nevezte népe, de a halált ő sem tudta legyőzni. Pedig
                    ötven éves volt még csak. Testvéröccse, aki Budán éldegélt, teljes
                    visszavonultságban örvendett könyveinek és virágainak. A trónváltozás ránézve
                    semmit nem jelenthetett, a török dinasztiában a fiúk követték az apát, s nem a
                    fivérek a fivért. Mohamednek két fia maradt, akik azonnal össze is vesztek. Az
                    idősebbet Bajazidnak hívták, a fiatalabbat Dzsemnek. A trónon jog szerint
                    Bajazid következett, de Dzsemnek is volt pártja, például maga a nagyvezír, aki
                    azzal a különös okfejtéssel akarta Dzsemet szultánnak, hogy mikor Bajazid
                    született, akkor Mohamed még csak trónörökös volt, de mikor Dzsem született,
                    akkor már szultán volt. Bajazid tehát csak egy trónörökös sarja lévén, nem méltó
                    a trónra a szultán sarjával szemben. A trónt azonban II. Bajazid foglalta el,
                    Dzsem pedig jónak látta elmenekülni Törökországból. Egyelőre Egyiptomban húzta
                    meg magát, de nem hagyott kétséget aziránt, hogy bátyjának uralkodását
                    veszélyeztetni szándékozik.</p>
				<p>Fridrik újabban azt a szokást vette fel, hogy gondosan figyeltette Mátyás útra
                    küldött futárait. Valósággal vadászott rájuk és ha egyet-egyet elcsíphetett, a
                    levelet elkobozta, s feltörte, akárkinek szólt is. Mátyás most már lehetőleg
                    beírta a nyugat felé küldött levelekbe, milyen kicsinyes és hitvány dolognak
                    tartja a császár efféle tempóit. Hadd olvassa Fridrik, hadd mérgelődjék.</p>
				<p>Pedig voltaképpen nem állottak háborús viszonyban. Papíron még élt a
                    fegyverszünet. Ezt Fridrik csúnyán megszegte, Mátyás válaszolt rá, itt is várak
                    hódoltak meg, ott is verekedtek a zsoldosok, a háború javában állott, de hogy a
                    fegyverszünet még érvényes, azt a fikciót mind a két fél megtartotta. A
                    tárgyalások hol megakadtak, hol újra kezdődtek. De eljött a nap, mikor Mátyás
                    megelégelte a levelezést. Bajazid szultán serege nem kis veszedelemmel
                    fenyegetett, ő mégis elvetette a kockát. A török ellen elküldötte Kinizsit elég
                    vékonyka haderővel, mert többet nem nélkülözhetett, Fridriknek pedig felmondta a
                    fegyverszünetet.</p>
				<p>Fridrik megszeppenve készülődött és fűhöz-fához fordult segítségért.</p>
				<p>Mátyás gyors egymásutánban elfoglalta Entzersdorfot, Badent, Sanct-Veitot,
                    Schottwient, Petersdorfot. Most már egész Alsó-Ausztria az övé volt, csak azzal
                    a kis folttal kellett számolnia, amelyben Neustadt, Bruck, Laxenburg, Mödling
                    és a császárváros maga szorongott, falai között a rémült császárral. Ugyanez idő
                    alatt Karinthiába küldött vezérei is jól dolgoztak. Karinthia könyörögve küldte
                    követeit az új főhadiszállásra, Badenbe, külön békét kérni és meghódolni. Ezzel
                    Ausztriát a kezében tartotta, minden várat megrakott őrséggel, aztán a többit
                    tavaszra halasztotta. Most már mehetett haza Pozsonyba. De útközben még egy kis
                    szépséghibát gyorsan el akart intézni. Az apróbb hadakozások kedvezőtlen idején
                    az osztrákok megszállották Kőszeget. Ez a győztesen hazatérő boldog sereg
                    lendületének nem tudott ellenállni. Rathaller a várnagy, azonnal megadta magát.
                    Csak arra kért engedelmet, hogy saját házi holmiját szabadon elvihesse, mert
                    mint családos ember, közben szépen és bőségesen berendezkedett. Az engedelmet
                    megkapta, holmiját tizenkét szekér szállította ki a várból.</p>
				<p>Mátyás maga is végignézte a kivonulást. Mikor ezekre a szekerekre került a sor,
                    észrevette, hogy egy közülük sokkal mélyebb nyomot hagy a havas sárban, mint a
                    többi. Azon valami nagyon nehéznek kellett lennie.</p>
				<p>- Amaz szekeret megbontani parancsolom. - mondta, a gyanús szekérre mutatva.</p>
				<p>A szekereket megállították. Annak az egynek ponyváját lebontották, s ágyneműt
                    találtak alatta.</p>
				<p>- Tovább. Az dunyha, hogy ily súlyos vóna, kétlöm.</p>
				<p>Széthányták a rakományt. S akkor a hadjáratra szánt császári pénztár vasládái
                    kerültek elő, amelyeket innen kezeltek Kőszegről. Harmincötezer aranyforint.</p>
				<p>- Ezt itt tartjuk, az dunyhák csak meneküljönek.</p>
				<p>Széles jókedve volt a királynak. Délről hírei jöttek, hogy Kinizsi megint
                    pompásan megverte a törököt, ötszáz magyar halott, háromezer török halott.
                    Beatrixnak írt volt, hogy jöjjön át Sopronba, töltsenek együtt néhány hetet a
                    kellemes városkában. Előre örvendett a rég nélkülözött asszony
                    viszontlátásának. Csak még egy éjszakát kellett a visszavett Kőszegen töltenie.
                    Éppen le akart feküdni hirtelen előkészített szállásán, mikor hírnököt
                    jelentettek neki. Annak már az arcán látszott, hogy nem jó hírt hozott.</p>
				<p>- Hunnan jövel?</p>
				<p>- Óbudárul, felségös király.</p>
				<p>- Levélt hozol?</p>
				<p>Az ember fejét rázta.</p>
				<p>- Ki írhatta vóna, nincsen immár. Hunyadiné nagyságos asszonyom meghótt.</p>
				<p>Mátyás zsibbadni érezte térdét. Torka eltikkadt. Leereszkedett egy
                    karosszékbe.</p>
				<p>- Ki kűde hezzám?</p>
				<p>- János herceg urunk s Pétör érsek. Az nagyságos grófnét bészentölé érsek, s
                    immár viszik Gyulafehérvárrá. Tám azótátul oda is ére.</p>
				<p>- Jól vagyon. Ha díjjod jár, Orbán pispeknél menj.</p>
				<p>Az ember fél térdre ereszkedett, meghajlott, aztán elment. A király üresen meredt
                    maga elé a semmibe. Fejét szédülni érezte, megkapaszkodott az asztalban. Ezen
                    torzul elmosolyodott. Aztán végigvetette magát az ágyon és kitört belőle a
                    zokogás. Negyvenhárom esztendejével panaszosan nyögött, mint egy elhagyott
                    kisfiú.</p>
				<p>- Anyám... édös anyám...</p>
			</div>
			<div type="chapter">
				<head>
                  XXXIV.
                </head>
				<p>Az osztrák háború tovább folyt. Pedig a pápa követe a legkülönbözőbb béketerveket
                    eszelte ki. A király ostromlott várnak érezte magát. De állta az ostromot.
                    Elhatározással is, türelemmel is. Az érveket végighallgatta, aztán
                    kijelentette, hogy Fridrikkel nem köt békét, ha a mennybolt leszakad, akkor
                    sem.</p>
				<p>Ilkusz, az udvari csillagjós, azt jövendölte volt még a télen, hogy a közeli
                    időkön belül négy uralkodó fogja életét elveszíteni. Mátyás ügyet sem vetett rá.
                    Olyan kétségtelennek tudta, hogy ő élni fog és Bécset el fogja foglalni.
                    Tavasszal csakugyan meghalt Edvárd angol király, öccse, III. Richárd követte a
                    trónon, hír szerint púpos, nyomorék, rettentő szörnyeteg, aki azzal kezdte
                    uralmát, hogy Edvárd két fiát kivégeztette. Kevéssel utóbb meghalt Lajos francia
                    király, akit tizenhárom éves fia, VIII. Károly követett. Még hátra volt két
                    uralkodó, akinek a csillagok szerint meg kellett halnia. És Beatrix most teljes
                    erővel erre a jövendölésre vetette magát. Szörnyű álmokról panaszkodott és
                    rimánkodott a királynak, ne menjen háborúba, mert ott vész s akkor ő is
                    elemészti magát. Ez sem használt. Mátyás nevetett.</p>
				<p>Magában elhatározta, hogy a törökkel egyelőre békét köt. Ez a béke pontosan
                    egyezik az ő nagy tervével, öt év alatt elkészül Ausztriával, megválasztatja
                    magát német-római királynak, aztán félreteszi útjából Fridriket, császár lesz és
                    rámegy a törökre Európa egész erejével, talán addig Dzsemet is megkapja. Akkor
                    aztán jönnek a magyar világbirodalom békéjének dicső és gazdag évei.</p>
				<p>Országos tanácsot rendelt Budára. Az urak megjöttek. Az aranybulla országában
                    rendíthetetlen akaratú, kemény zsarnok uralkodott. A főhivatalokban mind az ő
                    teremtményei ültek. A hajdani hatalmas Hunyadi-ellenségek sorra kihaltak. A
                    király minden hatalmat a kezében tartott és nem tűrt ellentmondást semmiben.
                    Most is megnyitotta a koronatanácsot, röviden elmondta a békeajánlatot, s akkor
                    olyan arccal szólította fel az urakat véleményadásra, hogy aki szólt volna,
                    ettől már inkább ülve maradt. De egy ember nem maradt ülve. Főkancellárja,
                    bizalmas tanácsadója, Váradi Péter. Nagy beszédet mondott, nyerset és keményet.
                    Azt fejtegette, hogy Ausztria meghódításának terve szép és dicséretes. De csak
                    addig, míg életveszedelemmel nem jár. A békeajánlat életveszedelmet jelent.
                    Magyarország már eddig is túlságos erőre hagyta kapni a törököt. Roppant nagy
                    birodalom az, népanyaga kimeríthetetlen. Hunyadi János óta folyton szaporodik és
                    szervezkedik. Még öt évet adni nekik, ez nem kevesebb, mint Magyarország tudatos
                    öngyilkossága. A magyarok megérték, hogy a török feljött Váradig. Majd megérik
                    azt is, hogy feljön ide Budára.</p>
				<p>A beszédet halálos csend követte. Mátyás nem válaszolt rá, csak legyintett a
                    kezével. Várta a következő felszólalót. Az a béke mellett beszélt, érvek nélkül,
                    csak éppen mert a király nyilvánvaló szándékának hízelegni akart. Aztán a béke
                    ellen szólt valaki, alázatosan, köntörfalazva, bocsánatot kérve. Most már
                    egymás után álltak fel, béke mellett, béke ellen, de mind meghunyászkodva, a
                    király arckifejezését lesve. Váradi Péter kemény és komor őszintesége egyedül
                    maradt. Az alázatosak áradata elöntötte. A király szavaztatott, a koronatanács
                    túlnyomó többséggel a török béke mellett szavazott. Mátyás felállt, a
                    jelenlevők viharosan éljenezték.</p>
				<p>Dolgozószobájában a király odavetette az érseknek:</p>
				<p>- Alul maradtál, érsek.</p>
				<p>- Alul. Kibül nem következik, hogy igazam ne vóna. Mert ígyen vagyon ez: mastan
                    ásjuk meg magyaroknak sírjokat. Ötven esztendőt nem vetök belé, Magyarország a
                    töröké. Mért? Mert sorát rossz szerint ejtjük. Mastan köllene rámönnünk az
                    pogányra, mastan. Marhánk, katonánk, álgyunk bővibe. Ü, meg Bajazid, az
                    szerecsenyökkel kínlódik Egyiptusba. Mastan vóna könnyű elbírnunk véle. Akkort
                    osztán, nem mondom, Fridrikre. De nem addig.</p>
				<p>Mátyás először irgalmatlanul le akarta szidni az az érseket. De ahogy ránézett,
                    meggondolta. Kopott csuhában állott előtte Váradi Péter, mint az igénytelen
                    becsületesség maga. Saját személyére annyit nem költött, mint egy kolduló barát,
                    pedig a kalocsai érsekség jövedelmével rendelkezett. De nem akart semmit, nem
                    kellett neki semmi. Babon, meg lencsén élt, csuháját akkor váltotta, ha
                    misézett. Hű ember volt, szókimondó tanácsos és szeplőtlen hazafi.</p>
				<p>Lenyelte a szégyent, hogy neki kell megírni azt a fegyverszüneti levelet, amelyet
                    Magyarország öngyilkosságának tartott. A levelet átadták Bajazid követének,
                    Mátyás pedig felkészült, hogy személyesen menjen. Ausztriába. Nem használt
                    Beatrix kérése és még az utolsó napon is megkísértett rimánkodása: ne folytassa
                    a háborút, még két uralkodónak kell meghalni a horoszkóp szerint.</p>
				<p>- A háborútól Budán nem fogok meghalni, - felelte a király, - a harcvonalba nem
                    mehetek. A pénz, amit a hetvennyolcas országgyűlésen öt évre szavaztak meg,
                    lejárt. Új adó kell, új országgyűlés. Azonfelül a nádor nagyon beteg. Nem
                    hagyhatok itt mindent. Ha csak az életemet félted, ne aggódj. Itthon maradok. De
                    a háború folyik tovább.</p>
				<p>Így is történt, Mátyás a palotában ülte meg karácsony ünnepét. Aztán január
                    közepén parancsot küldött Dávidházi kapitánynak, hogy indítsa meg Bruck
                    ostromát. A Pozsony alatt összegyűlt új seregnek pedig megparancsolta, hogy
                    menjen Bécs alá és zárja körül.</p>
				<p>Ettől fogva csak a híreket kellett várni Budán. Dávidházi bevette Bruckot, a
                    falakon maga volt az első. Neukirchen, Markenstein magyar kézre került. A Duna
                    jobb oldalán sem lehetett Bécsbe élelmet vinni. Fridrik már nem volt ott, sőt
                    már Grácban sem volt. Leányával együtt Tirolban húzta meg magát, ezzel is
                    jelezvén, hogy fővárosát ugyan odaadja annak, aki be tudja venni, de makacsul
                    állja a háborút akármeddig.</p>
				<p>Tavasszal meghalt a fiatal Kázmér lengyel herceg, Ulászló testvéröccse, ugyanaz,
                    akit valaha Vitéz Jánosék meghívtak magyar királynak. Úgy lehetett magyarázni,
                    hogy fejedelmi személy halt el benne, tehát a horoszkóp jövendölése már csak
                    egyet követelt. Ez a pápa lett.</p>
				<p>Korneuburg volt az első ostrom alatt álló vár, amelyet a magyar sereg elért.
                    Mátyás azonnal fogadta az ostromló kapitányok jelentését. Azok beszámoltak róla,
                    hogy a várban lóhúst, marhahúst és megfőzött bőröket esznek, az őrség már nem
                    soká tarthatja magát. A császár elrendelte, hogy a még hatalma alatt álló
                    városokban mindenütt miséket mondjanak és körmeneteket tartsanak a vár
                    érdekében, de ezek nyilván kevés foganattal jártak. Az ostrom most éppen nem is
                    folyt, mert a védő őrség fegyverszünetet kapott azzal a feltétellel, hogy ha
                    záros határideig nem érkezik felmentő sereg, a vár megadja magát. És felmentő
                    sereg nem érkezett. A vár a kitűzött határnapon, december elsején megadta
                    magát.</p>
				<p>Korneuburgból, átkelvén a befagyott Dunán, Klosterueuburgba vonultak, onnan pedig
                    már Bécs felé. Wäringben megállapodott a király, ezt tette főhadiszállásának. A
                    város ostroma megindult. A hidat három őrség védte, jól felhányt földsáncok.
                    Kettőt mindjárt meg is vettek, de a harmadikat keményen védte a császári
                    parancsnok, azzal nem boldogultak.</p>
				<p>Bécsben fogyott az élelem. Fontos volt, hogy a város ne juthasson új
                    szállítmányokhoz. Mátyás erős láncot húzatott át a folyó felett. De egyszer csak
                    négy eleséggel rakott hajó jelent meg a vízen. Teljes erővel eveztek is, a Duna
                    sodra is segítette őket, a lánc elszakadt. A hajók tovább úsztak Bécs felé, a
                    magyar ágyúk nem tudták őket eltalálni. Mátyás rengeteg hordót rakatott meg
                    kövekkel s azokat a mederbe süllyesztette. S a mesterséges zátony fölé most már
                    három láncot húzatott. Közben szárazföldön is folyt a harc. Egy vékony vonalon
                    Bécsnek még összeköttetése volt a szomszéd vidékkel. Ezt a vonalat megtámadták a
                    magyarok és elfoglalták. Bécs körülzárása teljes lett. És január
                    huszonkilencedikén déli tizenkét órakor, hogy a Nándorfehérvárra emlékeztető óra
                    jó előjelnek számítson, eldördültek az első ágyúk.</p>
				<p>Erre megjött a békeajánlat. A császár elküldte emberét, hogy lépjen érintkezésbe
                    Mátyás egyik morva bizalmasával. Hátha lehetne valamit csinálni. Semmi másra
                    nincs szükség, csak ismerje el Mátyás a huszonhárom évvel ezelőtt kötött
                    szerződés értelmében a Fridrik magyar trónutódlását. Az a szerződés ugyanis
                    kimondja, hogy amennyiben Mátyás törvényes utód nélkül halna el, a magyar korona
                    Fridriket illeti. Törvényes fia pedig mindezideig nem született.</p>
				<p>- De még élek, - mondta a király a jelentést tevő Schwarzenbergnek, - és még
                    lehet törvényes fiutódom.</p>
				<p>- Felség, - mondta zavart mosollyal a morva úr, - kellemetlen erről beszélnem, de
                    talán jobb, ha elmondom. Fridrik császár megcsináltatta felséged horoszkópját. A
                    horoszkóp azt mondta, hogy felséged rövidesen...</p>
				<p>- Meg fogok halni. Butaság. Eszem ágában sincs meghalni. Most menj és számolj be
                    tárgyalásodról teljes részletességgel János püspöknek. A választ majd
                    megírom.</p>
				<p>A levelet maga diktálta aztán. Hevesen, haragosan, gorombán.</p>
				<p>... Nyilván tudjuk és értjük, hogy a császár és övéi semmi másban nem
                    reménykednek, csak halálunkban, ezt sóváran várják és mindent erre az egy
                    kockára tesznek fel. Azonban nagyon megfognak csalatkozni, mert nagy bajukra és
                    kárukra meglátják, hogy nemcsak igen soká fogunk élni, hanem életünk az ő
                    számukra elviselhetetlen lesz. S ha már ilyen örömmel és vágyakozva várnak
                    halálunkra, ajánlatukra nem is lehet semmi válaszunk, mert jövendő
                    barátságunknak semmi alapját nem láthatjuk. Ha a császár módot tudott volna
                    mutatni, amire valami reménységet alapíthattunk volna az egész kereszténység
                    dolgában és országunk dolgában is, amely annyi esztendőn át állott helyt a török
                    ellen, örömmel hajlandók lettünk volna ő császári felségével megegyezni. De
                    mivel ez nem így van, ők a mi halálunkban reménykednek, mi azonban élünk és
                    Isten segedelmével az ő nagy bosszúságukra még soká akarunk élni, ennélfogva
                    nagy szorgalommal fogunk azon igyekezni, hogy a Nestoréhoz, vagy Matuzsáleméhoz
                    hasonló hosszú életünk az ő számukra rendkívül kellemetlen, nehéz és káros
                    legyen. Kelt Bécs alatti táborunkban.</p>
				<p>Mikor a levelet elolvasta, úgy találta, hogy az nagyon mérges és sértődött.
                    Nagyon mutatja, mennyire bosszantja őt, hogy halálát várják. De azért nem
                    változtatta meg a levelet, elküldte így. És az ostromot hevesen folytatta. Az
                    ágyúk szüntelenül szóltak. Most már elesett a harmadik földvár is. A híd a
                    magyaroké lett. Most már lehetetlen volt Bécsbe élelmiszert csempészni.</p>
				<p>Mialatt a tűz éjjel-nappal rontotta a falakat, a király kiszakított egy
                    seregrészt és elment Ebersdorf ostromára, mert nyughatatlan és haragos tettvágya
                    mozgást kívánt.</p>
				<p>Ebersdorf harmadnap megadta magát. Mátyás ment vissza Bécs alá. Az ágyúk keményen
                    dolgoztak. Tűzcsóvákat vető új ostromgépeket állítottak fel. Bécs több helyen
                    égett. Ha a tüzet egyik helyen eloltották, két új helyen lobbant fel. S a
                    fegyverek mellett dolgozott a pénz is. Naponta több kém osont ki a városból.
                    Egyre biztatóbb híreket hoztak. A falakon túl már macskát, egeret és patkányt
                    esznek a bécsiek. Egy mérő liszt ára százhét arany, egy font lóhúsért hatszor
                    annyi súlyú rézpénzt adnak. A lakosság zúgolódik, tüntetéseket rendez és
                    zavarog. Lorenz Haiden polgármestert és Tenck városbírót meg is ölték. A vezérek
                    már csak azzal tudják a polgári lakosságban a lelket tartani, hogy Miksa
                    főherceg közeledik a burgundi és német felmentő sereggel. De már ez sem sokáig
                    használ. A nép bámulatos híreket terjeszt Mátyásról. Vannak, akik megesküsznek,
                    hogy látták a Drei Raben-fogadóban kerékgyártónak öltözve, mások parasztruhában
                    látták tojást és vajat árulni.</p>
				<p>Végre május tizennegyedikén, egy szombati napon békeküldöttség jött a várból.
                    Papok, majdnem egytől-egyig a bécsi egyetem tanárai, egy prépost, a karmelita
                    perjel és hat előkelő polgár. A király terített asztalnál várta őket. Ebéddel
                    kínálta a kiéhezett követeket, úgy beszélgetett velök. Azok a békés lakosság
                    nevében rimánkodtak, hogy a király kímélje meg a várost és forduljon Ausztria
                    egyéb részei felé. Mátyás igen kegyes volt hozzájok. Azt felelte, hogy hat napi
                    haladékot ad nekik, addig a feltétlen meghódolást gondolják meg.</p>
				<p>Egy hét múlva megint jöttek a papok. Arról panaszkodtak, hogy ők megadnák már
                    magokat szívesen, de a fegyveres őrség makacskodik. S ők tulajdonképpen békét
                    közvetítenek két ellenség közt, magokat nem érezvén ellenségnek. Most már
                    részletes tárgyalás indult. Huszonegyedikén végül megállapodtak abban, hogy ha
                    június elsejéig nem jön Miksa főherceg a felmentő sereggel, Bécs megadja magát.
                    Az őrség szabadon elvonulhat, a város szabadalmai épségben maradnak.</p>
				<p>De az őrség már huszonnyolcadikán megunta a patkányhúst. A kapuk kitárultak és
                    Fridrik serege vánszorgott ki rajta. Mátyás azonnal futárt küldött Pozsonyba
                    Beatrixhoz: jöjjön nagy kísérettel és teljes poggyásszal, Bécs az övék.</p>
				<p>Június elsején Bécs hivatalosan megadta magát. A király magyar díszruhát öltött.
                    Nyolcezer fegyveres kísérte. A Stubentor irányát választotta. Ott a kőhídon
                    álltak Bécs küldöttei. Mind díszruhában, tündöklő arccal. Mert Fridriket
                    gyűlölték, Mátyás pedig az egyesztendős ostrom nyomorúságának megszűntét hozta
                    nekik. Abban a pillanatban, mikor Mátyás megállt a kőhídon, hirtelen rendkívül
                    erős szélvihar kerekedett. Azt a hatalmas magyar nemzeti lobogót, amelyet a
                    király mellett vitt egy lovas, majdnem eltörte a vihar. S mikor a király lenyúlt
                    lováról a bársonypárnára, hogy megérintse a város kulcsait, mély földalatti
                    dörgés hallatszott és megrengett a föld. Egy pillanatig mindenki megdöbbenve
                    nézett körül. De a földrengés, amely e csodálatos pillanatban isteni jelnek
                    látszott, egyetlen lökés után megszűnt. A nép nem is törődött vele. A
                    földrengésnél sokkal nagyobb dolog volt számukra az a hír, hogy a bevonuló
                    sereggel teméntelen élelmiszer érkezik.</p>
				<p>Rengeteg ember örömujjongása közepette, porfelhőt kavaró erős szélviharban vonult
                    a menet az István-templomba. Itt rövid Tedeumot tartottak s a hódító király
                    címerpajzsát kifüggesztették. Aztán az egész menet indult a Burgba. Ott Mátyás
                    belovagolt a kapun. Könnyes volt a szeme az izgalomtól. Az ismerős ódon épület
                    harmadszor látta őt. Először V. László foglyaként érkezett ide huszonnyolc
                    esztendővel ezelőtt. Aztán mint magyar király és Fridrik vendége jött tárgyalni,
                    itt vette át Firenze két oroszlánját, itt haragudott meg annyira, hogy
                    csapot-papot hagyva, hajóra ült. Tizenöt esztendeje. S most megint itt konganak
                    lova léptei a régi köveken. S a kövek most már az ő kövei. A Burg az övé. A
                    Habsburgok régi Burgja az övé!</p>
				<p>Homályosan még emlékezett a járásra. Mikor leszállt lováról s a kíséret tagjai is
                    leszállottak és csörömpölő kardokkal indultak felfelé a lépcsőn, rákiáltott az
                    öreg kulcsárra, aki kétrét görnyedve, boldog alázatossággal tipegett
                    mellette:</p>
				<p>- A trónterembe!</p>
				<p>Folyosókon fordulva, lépcsőkön lépkedve haladtak előre. Ujlaki Lőrinc nem bírt
                    magával, hangosat kiáltott:</p>
				<p>- Hé, Habsburgok, hé!</p>
				<p>Neki sok szabad volt, ami másnak nem. A bosnyák király fia volt s a dicsőséges
                    magyar király keresztfia. Többen hangosan nevettek. Mátyás rendreutasítóan
                    nézett hátra, de ő is mosolygott. Beértek a trónterembe. A király megállt és
                    ránézett az aranyozott, kopottas, mennyezetes trónemelvényre.</p>
				<p>- Üljünk oda, felség, - szólt Lőrinc herceg.</p>
				<p>- Nem ülünk, - szólt Mátyás, - csak hogy üres, azt kévántam látni. Császárt az
                    földrengés kivetötte.</p>
			</div>
			<div type="chapter">
				<head>
                    XXXV.
                </head>
				<p>“Nos, Mathias, Dei gratia Hungariae ac Bohemiae Rex, Austriae Dux...”</p>
				<p>Az okiratok így kezdődtek. Mátyás felvette Ausztria hercegének címét. A
                    Habsburg-ház kezén már alig maradt valami a család ősi birtokából, s annak a kis
                    résznek is előbb-utóbb el kellett esnie. A király azonnal osztrák
                    földbirtokokkal ajándékozta meg Szapolyai István grófot és Dóczi Orbánt. Az
                    okiratba belevétette: “belli jure.” Vagyis a háború jogán. A budai várpalota
                    könyvtárának miniátoraihoz üzenetet küldött, hogy új könyveibe most már az
                    osztrák hercegi címert is díszítsék bele. Összehívta az osztrák országgyűlést és
                    a rendek, noha Fridrik dühösen eltiltotta őket a megjelenéstől, engedelmeskedtek
                    az új uralkodó parancsának. Mindjárt törvényeket is hoztak. Az egész eddigi
                    adórendszert megváltoztatták. A bécsi városi tanács urai felhívást kaptak, hogy
                    tegyék le a hűségesküt. Megjelentek és letették.</p>
				<p>Mostanában Mátyás még többet dolgozott, mint máskor. A hadműveleteket tovább
                    folytatta, hogy Fridrik alól az utolsó darab osztrák földet is kihúzza. Aztán,
                    hogy a háborútól egy kis nyugsága támadt és az osztrák hadjáratot Bécsből
                    intézhette, hozzáfogott régi nagy tervének megvalósításához: meg akarta csinálni
                    a magyar igazságszolgáltatás teljes újjászervezését. Előkerültek a fiókokból
                    régi feljegyzései, amelyeket hosszú évek alatt gyűjtött. Azokat rendezgette,
                    nézegette, rendszerbe osztályozta. A király meglepően ismerte hazája életét.
                    Tudta a kisember napi gondjait, megélhetését, hétköznapjait a sártenger, vagy
                    végtelen vadvizek, vagy messzi erdők közepére rejtett falvakban.</p>
				<p>Karácsony napjára ért haza Mátyás Budára, ugyanakkor már szállingóztak a nemesek
                    az ország minden részéből az országgyűlésre. Alig mulasztotta el Budára utazni,
                    aki tehette, mert híre járt országszerte, hogy a király igen nevezetes
                    törvényeket szerkesztett, amelyek az igazságszolgáltatás eddigi módját teljesen
                    eltörlik és a régitől merőben különböző új rendszert állítanak helyébe. Hogy
                    honnan szivárogtak ki a Bécsben kidolgozott törvényjavaslatok részletei, azt
                    senki meg nem mondhatta. Drágfi Tamás, aki a bizottság tárgyalásainak
                    eredményét írásba foglalta s az egész hatalmas anyagot az új törvénykönyvben
                    összeszerkesztette, nem igen beszélt róla senkinek. De az országgyűlésre érkező
                    nemesek már biztos tudomás szerint rebesgették, hogy az új törvény igen szigorú,
                    s a jobbágyokra különösen kedvező. Gyorsítja és rendszeresíti a jogszolgáltatást
                    és nyilván vége annak a daliás, szép világnak, mikor a nemesember összefúvatta
                    cselédségének seregét és hadat vezetett a szomszéd birtokra, ha valamely
                    birtokrész felett jogi disputa esett. Ilyenkor agyba-főbe verték egymást uraik
                    igazáért a jobbágyok és kardtól, fustélytól vagy éppen cséphadarótól hullottak,
                    mint a legyek. S ha a kárvallott úr a törvényhez fordult segítségért, akkor az
                    ítéletet nem lehetett végrehajtani. Nem is ment senki a törvény elé, inkább
                    választott bírót keresett, de abban sem volt sok köszönet, mert a “fogott bíró”,
                    ha körültekintett a dorongos, buzogányos, lándzsás tanúkon, rendszerint úgy
                    ítélt, hogy “az felek maradjanak békével”. Akárhogy volt, akármint volt, mindig
                    a gazdagabbnak lett igaza, mert az tudott nagyobb jobbágysereget felvonultatni a
                    kenyerén élő kisnemesekkel, a familiárisokkal együtt. S ha a nádori
                    vándorbíróság, körüljárván az országban, itt-ott megjelent igazságot tenni, a
                    tárgyaláson fegyveres néppel jelentek meg a pereskedők. Rendesen olyan verekedés
                    lett az igazságszolgáltatásból, hogy az felért holmi kisebb török csatával.</p>
				<p>De csak kíváncsian érdeklődni jöttek az urak az országgyűlésre, nem vitatkozni. A
                    régi mágnások nem voltak sehol. Azokat a király lassan és szívósan
                    kipusztította a közhivatalokból. Az új zászlósurak nem is mukkantak, ha ő rájuk
                    nézett. S a mezei nemes mit mondhatott volna, mikor felolvastak előtte egy
                    hatalmas törvénykönyvet, elejétől végig újat és ismeretlent, amelynek szellemét
                    nem érthette első hallásra s egyik részlet folytán amásikat elfelejtvén, az
                    egészet lehetetlen volt áttekintenie.</p>
				<p>Az országgyűlés hosszú felolvasás lett úgyszólván, semmi egyéb. A rendek
                    hallgatták a királyhozta törvényt és esténként csoportokba verődve egymás
                    szállásán, vagy elfogultan botorkálva a királyi palota ünnepélyének ragyogó
                    pazarságában, tehetetlenül, értetlenül lesték egyik-másik okosabb szavát, hátha
                    az ki tudta hüvelyezni, hogyan alakul ezután a mindennapi élet.</p>
				<p>Az évszázadokra szánt új törvényt csak egy ember tudta volna igazán elmagyarázni,
                    mindegyikök közt a legokosabb, a király. Ő még annál a négy bölcs úrnál is
                    jobban látta, hogy mit akar, akik a törvényt az ő vezetése alatt megcsinálták.
                    Ha felállt volna és őszintén beszélt volna, akkor megmondta volna nekik, hogy
                    itt most óriási dolog történik, a legnagyobb földrengéshez hasonló: az
                    igazságszolgáltatás most válik el a közigazgatástól, hogy a kis embernek a
                    nagyúr ellen igaza lehessen. Az eddigi fejetlenség és átláthatatlanul bonyolult
                    igazságügyi szövevény helyére három világosan áttekinthető instancia kerül.
                    Legelső a megyei törvényszék, amelyben a szolgabírák ítélnek. Ezek csak
                    független, fenyegetéstől nem félő, előkelő nemesek lehetnek, sőt kötelesek is
                    bíráskodni. Aki nem végzi a bíróság dolgát, azt a főispán bírságra ítéli. Aki
                    pártosan bíráskodik, elveszti becsületét és nemességét. A bíró a király külön
                    engedelme nélkül tanú nem lehet. A megyei törvényszék tárgyalása nyilvános, ott
                    mindenkinek joga van megjelenni. De fegyvert viselni tilos. Ha valaki fegyvert
                    merészel hordani a törvényszék előtt, fegyverét rögtön elkobozzák, s ha nemes,
                    megbírságolják, ha pedig nem nemes, akkor két napra étlen-szomjan kalodába
                    kerül. És kiabálni sem szabad a bíróság előtt, széksértésért is bírság jár.
                    Aztán jön a második instancia, a király táblája. Ennek tagjai a nádor, az
                    országbíró, a kancellár, másodsorban a bánok, vajdák és más urak. Ezeknek
                    segítenek a hivatalos ítélő mesterek, akik az irodai munkát végzik, a peres
                    irományokat beszedik, rendezik és a bírák előtt részletesen ismertetik, az
                    ítéletre indítványt tesznek. Ennek tárgyalásai már nem nyilvánosak. A tábla
                    köteles évente kétszer ülésszakot tartani. Aki még a királyi tábla ítéletében
                    sem tud megnyugodni, főbenjáró esetekben provokálhat, vagyis fellebbezhet a
                    királyi kúriához. Itt már a király maga ítél, maga mellé rendelvén a tábla bírái
                    közül azokat, akiket akar. De, ha egyedül akar ítélni, azt is megteheti.</p>
				<p>A néma hallgatók nem tudták, mit hallgatnak. Csak egy-egy részlet okozott suttogó
                    izgalmat. Fegyvert hordani tilos? Hát lehet olyan helyzete az életnek, mikor a
                    nemesember ne hordhassa kardját? Az új törvény szerint íme, lehetett.</p>
				<p>Már a perrendtartás végtelen hosszú részleteit jobban megértették a hallgatók. A
                    legtöbb pontot kétkedve fogadták: lehet ilyesmit valósággá és gyakorlattá tenni
                    Magyarországon? Ingatlanperekben kimondta a törvény, hogy négy ülésszak alatt
                    minden birtokpert be kell fejezni. Eddig némely ilyen perre egy egész emberi
                    élet sem volt elégséges, sőt akadt nem egy nevezetes per, amely túllépte a száz
                    esztendőt. De az új törvény csak azoknak engedett királyi halasztást adni, akik
                    az országot a harctéren, vagy követségben szolgálták és azoknak, akik között az
                    örökösödési osztály még nem történt meg. Egy ügyvédnek tilos tizennégy pernél
                    többet vállalnia egy ülésszakon. Az alperest az első ülésszakon nyilvános
                    kikiáltással kell idézni, ítéletet csak a második alkalommal szabad hozni
                    ellene, s ha nem jelenik meg mégsem, csak a negyedik tárgyaláson szabad
                    elítélni. A felek, ha akarnak, kiegyezhetnek, ebben a bíró őket nem gátolhatja.
                    Még az is megegyezhetik, aki véletlenül embert ölt, az áldozat
                    hátramaradottaival. De a szándékos emberölés halállal büntettetik. A fiút az apa
                    bűnéért, vagy az apát a fiú bűnéért nem szabad megbüntetni, mint eddig
                    szokásban volt. Egyházi és világi személyek a törvény előtt teljesen egyformák.
                    A bírák, mikor hivatalukat átveszik, esküt tesznek, hogy szegénynek és gazdagnak
                    egyformán fognak igazságot szolgáltatni, részrehajlás nélkül, gyűlölség és
                    szeretet kizárásával, Isten és lelkiismeretük parancsa szerint. Azok a
                    szabadalmak, amelyek eddig egy-egy kiváltságos embert kivettek a rendes
                    igazságszolgáltatás keze alól, mind eltöröltetnek örökre. És ezentúl Rómában
                    tilos bármilyen néven nevezendő pert magyarnak magyar ellen megindítani.</p>
				<p>A felolvasott törvényeket az országgyűlés megszavazta. S a megszavazott szöveg
                    azonnal sajtó alá került. A király a rendek nagy meglepetésére elrendelte, hogy
                    a törvényeket ki kell nyomatni. Erről az érdekes és merész újításról többet
                    beszéltek, mint magáról az új igazságügyi törvényről. De hogy szónokolni is
                    lehessen és hogy a mezei hadak egészségesen kidikciózhassák magukat, ezen a nagy
                    törvényen kívül még egyebeket is bocsátott a kormány a rendek elé. Például a
                    dézsma behajtásának gyakorlatáról. Itt aztán felszabadultak az öblösök és
                    törvényismerők. Volt, aki egy álló óra hosszat tudott beszélni arról, hogy a
                    dézsmáló nemes a dézsmabirtokos költségére két társat vegyen-e maga mellé, vagy
                    csak egyet. Más szónokok annál a javaslatnál eresztették ki hangjukat, hogy ha
                    valamely nemesi birtokon arany, ezüst, vagy só találtatik, a királynak joga van
                    azt a területrészt kisajátítani és a birtokost hasonló értékű jószággal
                    kielégíteni. Mindezeken a rendek kedvükre elvitatkoztak és mindenki
                    megelégedetten tért haza.</p>
				<p>A király nem nagyon figyelte az országgyűlés folyását.</p>
				<p>Szervezni kezdte az új, erős támadást Ausztria ellen. Igen kevés osztrák terület
                    maradt már hódítatlan. Elhatározta, hogy Fridrikkel végez.</p>
				<p>Közeledvén a hatalmas gondolatnak most már nem nagyon távoli megvalósításához,
                    szabadjára eresztette azokat a béklyókat, amelyeket eddig saját lelkiismeretére
                    parancsolt. Annak az embernek tekintetével, aki most már nem fél semmi önvádtól
                    sem, vádolta magát. Huszonnyolc esztendeje volt magyar király. És hazájának
                    legnagyobb, történelmi gondját nem oldotta meg. Apja nevével járó történelmi
                    kötelességét eddig nem teljesítette. Mióta ő ült azon a trónon, amelyet Isten a
                    keresztény világ őrtornyául rendelt, ő ebben az őrtoronyban más munkát végzett.
                    Törökország hatalmasan gyarapodó birodalom, fejlődésében ő csak ideig-óráig
                    akasztotta meg. Az ő trónra lépte óta semmisítette meg az Iszlám a kisázsiai
                    keresztény államokat, a Szentföld dicső vállalkozásainak még megmaradt emlékeit.
                    Az ő trónra lépte óta jutottak a török katonák Európa és éppen Magyarország
                    olyan pontjaira, ahol azelőtt soha még nem jártak. Az a feladat, hogy apja
                    világraszóló nagy művét folytassa, most sokkal súlyosabb, mint uralkodása elején
                    lett volna. Meg kell látnia az ősi igazat azokban a bozontos, szakállas, komor
                    magyarokban, akik valaha pártot alkottak ellene, de az ő zsarnoki ereje már rég
                    szétszórta őket. Most azonban ki fog tűnni, hogy annyi kínlódás, küzdelem,
                    verekedés, pénzáldozati vita húsz esztendeje után az ő igazságának dicső napja
                    kél a világra. Magyarország olyan hatalmas lesz, amilyen soha a történelemben
                    nem volt. Királya felül fogja múlni az Árpádokat és az Anjoukat. Európán
                    keresztül-kasul, tengertől tengerig a magyarság lesz az úr, ez a furcsa ázsiai
                    fajta, amely ötszáz éve kezdte, de csak most, Mátyás alatt fogja befejezni a
                    honfoglalást.</p>
				<p>Frankfurtból kezdtek jönni a hírek. A birodalmi gyűlés január huszadikán
                    megkezdődött. A napok lényegtelen formaságokkal teltek el. A hét választó közül
                    csak hat jelent meg. Ulászló hiányzott. A király legyintett ajelentésre és az
                    olasz híreket kérdezte.</p>
				<p>Egyszerre jelentették, hogy lovas futár érkezett Frankfurtból. De ugyanakkor
                    minden udvari szabály ellenére berontott Bakács Tamás, kézen fogva vonszolta
                    maga után a futárt és így kiáltott képéből kikelve:</p>
				<p>- Felség, Miksa főhercegöt római királyul választák Frankfurtban!</p>
				<p>A király értelmetlenül bámult rá. A szavakat tiltakozó agya nem vette be.</p>
				<p>- Mit... hogy...</p>
				<p>Bakacs rákiáltott a futárra:</p>
				<p>- Beszélj!</p>
				<p>A futár elmondta jelentését. Fridrik császár a birodalmi gyűlés egyik tárgyalási
                    napján váratlanul beszédet intézett a gyűléshez, hogy haladéktalanul válasszák
                    meg utódját, aki a szent szabályzat szerint a római király címét fogja viselni.
                    Ez azért feltétlenül szükséges, mert a magyar király és a török szultán
                    köztudomás szerint szövetséget kötöttek, ő pedig már öreg ember, s ha Isten
                    hirtelen elszólítja, a német-római birodalom fejetlenül marad itt a sokszorosan
                    megnövekedett keleti veszedelemmel szemben. Jelöltet nem említett, de
                    megjegyezte beszédében, hogy amennyiben olyan valakit választanának meg, aki az
                    osztrák örökös tartományok iránt nem viseltetik jóindulattal, azok örök időkre
                    egy idegen faj hatalma alá kerülnek. A mainzi érsek erre kitűzte a választást.
                    Három egyházi és három világi választó volt jelen. Mind a hatan Miksa főhercegre
                    szavaztak. Ugyanakkor elhatározták, hogy harmincnégyezer katonát és százezer
                    forintot adnak a császárnak a magyar király ellen, még pedig négyezer embert
                    rögtön. Miksa főherceg ünnepélyesen kijelentette, hogy személyesen áll a német
                    sereg élére.</p>
				<p>A végét Mátyás már nem hallgatta. Csak intett a kezével, elsöprő mozdulatot tett.
                    Mindenki azonnal némán kivonult. Ő lekönyökölt íróasztalára és arcát két
                    tenyerébe rejtette, így maradt mozdulatlanul egy álló félóráig. Meg sem moccant.
                    Ekkor Beatrix szakította fel az ajtót.</p>
				<p>- Mattia, igaz, amit hallok?</p>
				<p>A király lassan felállott és ránézett feleségére.</p>
				<p>- Mi történt veled, - szólt a királyné megdöbbenve, - reggel óta tíz évet
                    öregedtél...</p>
				<p>Ő halkan, rekedten felelt:</p>
				<p>- Most hagyj. El kell mennem.</p>
				<p>Felcsatolta kardját, fogta kucsmáját. Indult. Beatrix dermedten bámult utána, ő
                    pedig gyors léptekkel sietett le a lépcsőn. Majdnem futva ment ki a palotából.
                    Ámultán néztek utána a tisztelgő testőrök.</p>
			</div>
			<div type="chapter">
				<head>
                   XXXVI.
                </head>
				<p>Még aznap kiment Visegrádra. Az udvari nép elámult ezen az elhatározáson.
                    Visegrád, amelyet a külföldi látogatók földi paradicsomnak neveztek, nyáron
                    valóban csodálatos hely volt tündéri függő kertjeivel, menedékesen emelkedő
                    szintjeivel, de télen nem látta senki. Beatrix mindenáron vele akart menni, ő
                    ingerülten mentette ki magát: egy napig, vagy két napig teljesen egyedül akar
                    lenni. Ki is ment, csak inasát vitte magával. Felzörgette az ámult kulcsárt,
                    kinyittatott az átfagyott kastélyban két szobát, befűttetett és átadta magát
                    mélyen töprengő gondolatainak. Felkelt, visszafeküdt a heverőre, le s fel
                    járkált, visszafeküdt. A kulcsárnéval vacsorát csináltatott magának és úgy
                    küldte vissza, hogy alig nyúlt hozzá. Éjszaka alig aludt valamit. S másnap korán
                    reggel már visszaindult Budára.</p>
				<p>Beatrix aggódva sietett elébe. Úgy érdeklődött hogyléte iránt, ahogy a súlyos
                    betegeket szokás kérdezni.</p>
				<p>- Nem haldoklom, - felelt Mátyás kissé idegesen, de mosolyogva, - nem kell
                    félreverni a harangokat. Tegnap nagyon bosszankodtam, de aludtam rá egyet. Ma
                    azután rájöttem, hogy az a választás érvénytelen.</p>
				<p>- Miért? - ámult Beatrix.</p>
				<p>- Mert akár Ulászló jogosult a cseh király választófejedelmi jogát gyakorolni,
                    akár én, egyikünk sem volt ott. Van az én népemnek egy közmondása, amely
                    szerint a levest nem olyan forrón eszik, amilyen forrón főzik. Fridriknek és
                    fiának még lesz néhány kellemetlen perce. Csak éppen látni akartalak, most
                    megyek dolgozni.</p>
				<p>Beatrix nem tudta, mit mondjon. A király már meg is fordult és indult. De ebben a
                    pillanatban megingott. Bútor nem volt a közelben, ösztönszerűen kapaszkodó keze
                    a semmibe fogott. De Beatrix rögtön ott termett mellette és megkapta.</p>
				<p>- Szent Isten, Mattia, mi bajod?</p>
				<p>Székhez kísérte, leültette.</p>
				<p>- Úgy látszik, visszajött a csúzom. A lábamba beleállt a fájás. És még hozzá, ami
                    eddig nem járt vele, erősen megszédültem. De a szédülés már múlik.</p>
				<p>Hallgattak. A király pihent és összeharapta a fogát. Majd könnyednek és
                    nyugodtnak akart látszani.</p>
				<p>- Ez különben érthető. A harag, mint a régiek tanítják, az epében székel.
                    Ilyenkor az epe elömlik a szervezeten. Az izmokban természetesen fájdalmat okoz
                    és most, úgy látszik, az agyat is megbolygatta. Vigyáznom kell az ilyen
                    felindulásokkal, elvégre negyvenhat éves vagyok. És nagy politikai hiba volna
                    megszerezni a majomszájúaknak az az előnyt, hogy most meghaljak.</p>
				<p>Elindult egyedül, lábát embertelen fájdalom hasogatta. De összeharapta fogait és
                    ment. A folyosó fordulójánál azonban, mikor Beatrix nem láthatta már, intett az
                    alabárdosnak. Annak vállára támaszkodva, elvánszorgott íróasztala karosszékéig.
                    Leroskadt és becsengette Bakacs Tamást. Meghagyta neki, hogy a német-római
                    császárság választó-szervezetének leírását valahonnan kerítsék elő.</p>
				<p>Aztán odatolatta maga mellé azt az asztalt, amelyen Ausztria térképe állandóan
                    ott állt a bejegyzett hadállásokkal, a már elfoglalt területek pontos
                    feltüntetésével. Soká tanácskozott Bakacs Tamással. Esze úgy dolgozott, mint
                    óriás malom. És már kezdett kibontakozni előtte követendő eljárásának rajza. Már
                    diktált, már rendelkezett.</p>
				<p>- Csak lábom fáj, - mondta az asztalra ütve Bakacsnak, - eszöm nem fáj. S ha űk
                    szívósok, én is!</p>
				<p>- Igenis, felségös úr, - válaszolt hódolattal a pap.</p>
				<p>Az új diplomáciai feladat még jobban kiszélesítette a király képzeletében
                    állandóan kirajzolt európai térképet. Bal felé már Franciaországot is belefogta
                    gondolataival, jobb felé Oroszországot is. Ulászlóban bízhatott, de apjában,
                    Kázmér királyban nem. Ezért helyesnek vélte az orosz uralkodó szövetségével
                    közrefogni Lengyelországot, viszont a francia király szövetségével közrefogni
                    Fridriket és fiát. Mikor pedig felfedezett valamit egy régi másolatban, még a
                    Zsigmond-korabeli császársági iratok között, kitörő örömmel kiáltott fel. Mert
                    ott azt olvasta, hogy IV. Károly német-római császár azokra, akik a mindenkori
                    cseh királyt választófejedelmi jogában akadályozzák, ezer aranymárka
                    pénzbírságot szabott. Ulászlót sem hívták meg a birodalmi gyűlésre, őt sem.
                    Tehát valamelyikeknek joga van fejenként ezer aranymárkát követelni a hat
                    választón: a mainzi érseken, a kölni érseken, a trieri érseken, a rajnai
                    főtálnokon, a szász hercegen és a brandenburgi őrgrófon. Kétségtelen, hogy
                    fizetni egyik sem fog. És kétségtelen, hogy Ulászló kapva-kap hatezer aranymárka
                    követelés lehetőségén. Elég rosszul ment neki Prágában, kelyhes népe ki nem
                    állhatta, adót nehezen kapott, minduntalan forradalmak háborgatták.</p>
				<p>Elhatározta, hogy találkozni fog Ulászlóval. A váradi püspököt elküldte hozzá
                    Prágába. Előbb jól kitanította, hogy igyekezzék Ulászló önérzetét felpiszkálni
                    és elégtétel követelésére serkenteni, amiért nem hívták meg Frankfurtba, mintha
                    a világon sem volna. Ugyancsak Párizsba is követséget küldött.</p>
				<p>Közben Miksát Aachenben megkoronázták római királlyá. Fridrik, mint a jelentések
                    mondták, már a frankfurti birodalmi gyűlésen is sírt örömében. A koronázáskor
                    megint sírt. Boldog apa és boldog fiú léptek ki a templomból. És mindjárt útra
                    keltek a Habsburgok hatalmi vágyainak burgund földje felé, Brüggébe és
                    Gentbe.</p>
				<p>Mátyás sokat szenvedett egyre kínzóbb lábfájásaival, állandóan gondterheltnek
                    látszott, ingerült volt és idegeskedett. Most látszott meg rajta, hogy a Miksa
                    főherceg megválasztása mennyire megrendítette. Valóban éveket öregedett az
                    utóbbi hetek alatt. Régi jókedve, vacsorázó kedélyessége nem volt sehol.
                    Attavante és mások a leggyönyörűbb könyveket csinálták számára, a híres Bisticci
                    a könyvkereskedésébe került legérdekesebb ritkaságokat küldte el neki, ő a
                    legszebb dolgokat is ímmel-ámmal lapozgatta. Szeretett egyedül lenni, gyakran
                    üldögélt tétlenül, komor gondolatokba mélyedve. Sőt néha jobban esett feküdnie,
                    fájós lábával még az ülés is terhére esett. Dolgozószobájába heverőt állíttatott
                    be, s néha kihallgatásait is úgy intézte, hogy azon hevert, vastagon bepólyált
                    térddel. Embereivel mord volt és türelmetlen. A szokottnál is rosszabb napjain
                    reszketett tőle az egész udvarnép.</p>
				<p>Ulászlóval sűrűn és állandóan leveleztek. Ulászló jó szövetségesnek mutatkozott.
                    Követte a Mátyással levélben megbeszélt eljárást. Miksa főherceg
                    megválasztásának érvényét nem támadta meg, de a hat választótól keményen
                    követelte fejenként az ezer aranymárkát, nem hallgatván el, hogy a pénzt szükség
                    esetén fegyverrel fogja behajtani. Ami nem jelentett kevesebbet, mint hogy
                    Magyarország, Csehország, Morvaország, Szilézia, Szerbia, Moldva és esetleges
                    szövetségeseik megindítják a háborút a német-római birodalom túlnyomó része
                    ellen. A jövendő esetleg világháborút rejthetett méhében, hiszen ekkora erők
                    összeütközésénél a burgund földön érdekelt Franciaország, az Ulászló által
                    érdekelt Lengyelország, a magyar birodalommal szembefordult Velence, általa
                    Törökország, s az olasz államok sem maradhattak tétlenek. És Mátyás, mint ennek
                    a világháborúnak komor magva ült íróasztala mellett. Húsz esztendei munkájának
                    minden eredményével zuhant le a cél előtt a hegyről, amelyet addig meghágott.
                    Tudta jól, hogy senki más a világon ezt a harcot most már nem folytatta volna.
                    De a Habsburg iránt való ősi gyűlöletet most a kijátszatás szégyene még
                    lángolóbbá lobbantotta benne. El volt szánva akár erre a világháborúra is. És
                    mivel most minden hadi előny egyszerre százszoros fontosságúvá növekedett,
                    elhatározta, hogy egy percet sem késlekedik és mielőtt Ulászlóval találkoznék,
                    betegen is maga megy ausztriai hadai élére, hogy új lendülettel megmutassa
                    erejét.</p>
				<p>Útba ejtette a Dunántúlt, hogy utána nézzen az újonnan szervezkedő további
                    hadaknak, aztán Bécsbe utazott. Az udvartartással együtt. Beatrix is vele ment.
                    És az udvari méltóságok, a kancellisták, titkárok nagy serege, olaszok és
                    magyarok, két összekeveredett csoport.</p>
				<p>Mivel még otthon rendszeresen használta a budai hévizeket, csúza enyhült
                    valamivel. Térdének ugyan nem vehette hasznát és lóra nem ülhetett, de a kocsit
                    bírta. Úgy ment a táborba, ahová zaklató haragja és türelmetlensége vitte.
                    Személyes megjelenésének varázsos hatása most sem maradt el. Érkezésének puszta
                    hírére Zistersdorf azonnal megadta magát. Utána Feldsberg, utána Rohrbach. És
                    ekkor egyszerre megfordult a kocka, nem sikerült semmi. Laa városka erődítése
                    megakasztotta a hódítókat. Ágyú nem boldogult vastag falaival, árkok és sáncok
                    kettős öve állt ellen a rohamoknak. Az őrség vakmerően küzdött és megverte a
                    magyarokat. Ugyanekkor Karinthia felbontotta a különbékét, visszafoglalta
                    Neumarktot és az ellene siető magyar sereget véresen legyőzte.</p>
				<p>Konok akaratát semmi sem tudta megtörni. Megparancsolta Szapolyai grófnak, hogy
                    Wienerneustadt ostromgyűrűjét fogja szorosabbra. Ez volt Fridrik szülőhelye és
                    kedvenc városa. Minden osztrák területet el kellett foglalnia, ami még nem volt
                    a kezén, de főként ezt az egy várost.</p>
				<p>Wienerneustadtot Szapolyai ostromolta, de a király az egész ostromtervet hibásnak
                    találta. Ahogy a vár alá érkezett, rögtön átlátta, hogy a haditervnek eredendő
                    bűnei vannak: az ostromgyűrű túl széles, az ostromtornyok messzebb vannak
                    egymástól, semhogy legénységük egymással közlekedhetnék. Hajszolt gyorsasággal
                    átszervezte Fridrik szülővárosának ostromát és elkezdte lövetni a falakat.</p>
				<p>Mátyás a hadban élt. Maga vezette az ostromot és nem boldogult. Wienerneustadt
                    keményen állta a küzdelmet. A király egyre türelmetlenebbül szemlélte a fridriki
                    szívóssággal védekező falakat. Haragjában vakmerőségekre ragadtatta magát.
                    Egyszer katonái élén véletlen kézitusába keveredett egy kitörő seregrésszel,
                    dühös vadkan gyanánt verekedett és csapkodott jobbra-balra. Már kivágta magát a
                    tömkelegből, mikor ráeszmélt, hogy megsebesítették: fejét elöntötte a vér. De a
                    seb, mikor lemosták, jelentéktelennek bizonyult, kardhegy karcolta meg a
                    homlokát. Egy másik alkalommal, mikor unva az eredménytelen és egyhangú
                    ostromot, a tüzérség egy részével apróbb erődök alá látogatott, inkább hadi
                    gyakorlat, semmit komoly háború céljából, ágyúgolyó csapott a sátorba,
                    amelyben éppen ebédelt és három apródot rögtön megölt. Neki semmi baja sem
                    esett. És meg sem ijedt a lövéstől. A sok gond, gyötrelem és marcangoló
                    tépelődés úgy megkeményítette a szívét, hogy a körötte folyó hétköznapi életet
                    már nem is látta. Lelki tekintete iszonyú mardosásokban röpködött az évszázadok
                    felett, mint egész Európa térképét elhomályosító sas, amely borzasztó némasággal
                    kering nemzetének fészke felett.</p>
				<p>*</p>
				<p>Mátyásnak Beatrix-szel való házasságát nem áldotta meg gyermekkel a Gondviselés.
                    De volt a királynak egy törvénytelen fia: János herceg, a kis Jankó. A
                    fiúcskának külön palotája volt Budán, itt éldegélt, nevelői között. A király
                    naponta meglátogatta, ha Budán tartózkodott. A gyerek kitűnően tanult, kivált a
                    nyelvek iránt mutatott feltűnő érzéket. Olaszul, németül, latinul már
                    folyékonyan beszélt a magyaron kívül és most kezdte a görögöt. Szelíd volt,
                    szófogadó, szorgalmas és hallgatag. Apja testi nevelését is erőszakolta, de ez
                    már kevésbé haladt. A vékonypénzű, bicegő, könnyen fáradó fiú nem érdeklődött a
                    testgyakorlatok iránt. Ezt Mátyásnak meg kellett szoknia. És azt is, hogy a
                    gyermek semmit sem hasonlít hozzá. Bár szőkének született, haja most már
                    megsötétedett egészen. Vékonyra nyúló hosszúkás arcának vonásaiban legfeljebb
                    Hunyadinéhoz lehetett valami hasonlatosságot találni, de azt is inkább
                    belemagyarázták. Idecseppent furcsa kis idegennek tetszett, aki távoli és
                    különböző világból való.</p>
				<p>Beatrix igyekezett színlelni a jóságos mostohát, de minden szaván meglátszott,
                    hogy nem szereti a gyermeket.</p>
				<p>*</p>
				<p>Mátyás pénze vészesen fogyott, itt-ott a zsoldosok már zúgolódtak a rendetlen
                    fizetés miatt és feloszlással fenyegetőztek. Dóczi Orbán segített saját
                    vagyonával, elutazott Egerbe, pénzt szerzett, sereget szervezett és pénzt is,
                    katonát is küldött Wienerneustadt alá. Közben azonban Fridrik sem vesztegette az
                    időt, Nürnbergbe új birodalmi gyűlést hívott össze s az merészelt nem törődni
                    Ulászló és Mátyás közös fenyegetésével. A gyűlés nyolcezer katonát és százezer
                    aranyat szavazott meg a császárnak Mátyás ellen. A sereg vezetését pedig Bátor
                    Albrecht szász herceg vállalta, kitűnő vezéri tehetség hírében álló
                    fejedelem.</p>
				<p>Mátyásnak kényelmetlen volt, hogy ez a jó katona állott az ellenség élére.
                    Érintkezést keresett vele. A herceg udvariasan felelt az udvarias levélre, erre
                    válasz és viszonválasz következett és rövidesen az sült ki a sok levelezésből,
                    hogy Mátyás és Albrecht személyes találkozóban állapodtak meg. Sankt-Pölten
                    mellett jöttek össze. Mátyás össze akarta veszíteni a császárt hadvezérével.
                    Ezért rendkívül nyájasnak mutatkozott Albrecht iránt, találkozáskor megölelte,
                    magasztalta vezéri hírnevét, ajándékokkal kedveskedett neki. És tudta, hogyan
                    kell szája íze szerint beszélnie. Mintha semmiről sem tudna semmit, régi török
                    hadjáratairól beszélvén, szidta a birodalmi gyűlést, amely fűt-fát megszavaz, de
                    ha a gyűlés szétmegy, akkor senki nem küld sem pénzt, sem katonát. Úgy pedig
                    harcolni a legnagyobb vezérek sem tudnak. Albrecht heves rokonszenvre gyulladt a
                    megértő lélek iránt. Éppen ez volt az ő baja is: a birodalmi gyűlés mindent
                    megígért és most nem küld semmit. Zsoldosai nyugtalankodnak és szétoszlással
                    fenyegetődznek. Már jó sokat áldozott kényszerhelyzetében a magáéból, sokat
                    adott kölcsön a császárnak, aki a visszafizetést hétről-hétre halasztja. És itt
                    áll, mint neves hadvezér, szégyenszemre sereg nélkül, eladósodva.</p>
				<p>Mátyás fejcsóválva, a kartársi együttérzés jeleivel hallgatta a vezért. Azt
                    elhallgatta, hogy ő is csehül áll pénz dolgában. Ehelyett hadviselésének jogos
                    voltát magyarázgatta. Felsorolta a császár alattomos gonoszságait, késznek
                    mutatkozott a pápa ítéletére bízni ügye igazát. Késznek mutatkozott
                    fegyverszünetet kötni és tovább is türelmesen várni, míg Fridrik a tíz éve
                    fennálló rengeteg adósságból végre törleszt valamit. De mindez hiábavaló. Olyan
                    ember még nem született, aki kölcsönadott, vagy másféle pénzt a császártól
                    visszakapott volna. A szász herceg, akinek nagy összegei jártak Fridriktől,
                    ijedten hallgatta mindezt. Fegyverszünetet kért, hogy addig Fridrikkel
                    személyesen tárgyaljon a Mátyás és maga kielégítéséről. Mátyás alku nélkül
                    belement a fegyverszünetbe. Tudta, mi fog történni. És jól számított. A szász
                    herceg Innsbruckba sietett a császárhoz, hogy veszélyben forgó pénzét
                    biztosítsa. Természetesen egy schinderlinget sem kapott. Összeveszett a
                    császárral, lemondott a fővezérletről és hazament Szászországba. Nem is tudta,
                    milyen mélységesen felkavarta a magyar király lelkét.</p>
				<p>Sankt-pölteni találkozásuk alkalmával ugyanis sok szó esett Miksáról, a római
                    királyról. Mátyás kicsinylően beszélt róla, a Habsburg-főhercegről és a szász
                    fejedelemnek megmagyarázta a magyar nép egy közmondását, mely szerint sem a
                    botból nem lesz soha beretva, sem a kutyából szalonna. De Albrecht élénken
                    ellentmondott, ő jól ismerte Miksát, tisztelte és szerette. Csak a legnagyobb
                    megbecsülés hangján tudott róla beszélni. Elmondta, hogy Miksánál lovagiasabb,
                    becsületesebb, nemesebb embert képzelni sem lehet. Adott szava erősebb, mint az
                    írás, az ellenséggel méltányos, a baráthoz hű. Római királlyá akkor is őt
                    kellett volna megválasztani, ha történetesen nem ő az osztrák trónörökös. Mátyás
                    mindezt csodálkozva hallgatta. Hitte is, nem is. De ettől kezdve mindenkit
                    kikérdezett Miksáról, aki a római királlyal valaha is találkozott. És senki
                    mástól nem hallott egyebet, mint a szász hercegtől. Tetőtől-talpig lovagnak és
                    gavallérnak mondta mindenki. Azonkívül jóságos és eszes embernek, akiből, ha
                    majd trónra kerül, kétségtelenül bölcs és áldásos uralkodó válik.</p>
				<p>Ennek az ellenfélnek személye, aki húsz esztendeig épült hatalmas tervét döntötte
                    halomra, most egyre jobban érdekelte Mátyást. Meglepetve nézett vissza egész
                    eddigi életének heves Habsburg-gyűlöletére. Az előkelőség, a lovagiasság, az úri
                    nemesség mindig lefegyverezte, akárkiben találkozott ezekkel a tulajdonságokkal.
                    És lelke, amelybe az igazságosság erős érzékét a születés írta bele, most a
                    Habsburgitól sem tudta az ösztönös rokonszenvet megtagadni. Mikor híre jött,
                    hogy a lázadó Brügge városában Miksa bátran a tömegbe elegyedett, s a lázadók el
                    is fogták, a történet férfiassága és katonás derekassága rendkívül megtetszett
                    neki. A szakember érdeklődésével várta a híreket Miksáról. S mikor megtudta,
                    hogy a római király mégis felülkerekedett ellenfelein és vitézül megküzdött
                    velük, azon kapta magát rajta, hogy lelke mélyén tapsol ellenfele sikerének. De
                    a császárt most is lenézte és gyűlölte. Mert tudta, hogy ez gyáva, kicsinyes,
                    kapzsi és gonosz öregember.</p>
				<p>Miksa nem hagyhatta ott Flandriát győzelme után sem. A francia befolyás most is
                    állandóan lázította alattvalóit. És a császárnak most már nagyon jól esett volna
                    valahogyan kibékülni Mátyással. Fia római királysága most már nem igen volt
                    ingatható. A hadviseléshez nem volt sem pénze, sem katonája. S ha Ausztriát
                    visszakapja, kitűnően végződik minden. Az a fegyverszünet, amelyet Mátyás
                    Albrechttel kötött, elvben fennállott most is, bár Mátyás zavartalanul dúlta a
                    még el nem foglalt részeket. Fridrik tehát alkudozott. Követet küldött Bécsbe
                    Mátyáshoz.</p>
				<p>Mátyás meghosszabbította a fegyverszünetet, hajlandó volt megszüntetni az
                    ellenségeskedéseket az év őszéig, csak egy kikötése volt: a császár vegye
                    tudomásul, hogy a magyar király engedékenysége csakis és kizárólag Miksa
                    főhercegnek szól.</p>
				<p>- Álláspontom a következő - mondta. - Miksa főherceggel kötök fegyverszünetet és
                    nem a császárral. Miksa főherceget lázadó alattvalói tartják lekötve. Más
                    ellenfélnél ez nekem közömbös lenne, de a főherceget lovagias gavallérnak
                    tudom s így bizonyos közösséget érzek vele.</p>
				<p>Felállt, fejmozdulattal elengedte a követet. Az sietett Innsbruckba a jó hírrel.
                    S a mindkét részről kiküldött megbízottak valóban letárgyalták és aláírták a
                    fegyverszüneti szerződést. Fridrik rohant a birodalmi gyűléshez, hogy a kapott
                    lélegzetvételi időt szervezkedésre használja fel. Kapott is negyvenezer embert.
                    Vagy legalább is ígéretet negyvenezer emberre. S az ágyúdörgés Krems alatt
                    megállott. Mátyás nem hódította tovább Ausztriát.</p>
			</div>
			<div type="chapter">
				<head>
                XXXVII.
                </head>
				<p>Mindenki csodálkozott azon a változáson, amelyen a király keresztülment. Csendes
                    lett és komoran mélázó. Régebben szerette az udvari ünnepeket, a pazar fényű
                    fogadásokat, a mindenkit elképesztő felvonulásokat. Most fáradtnak látszott és
                    kerülte a nagy jövésmenést. A diplomácia ügyeiben esze nem szenvedett csorbát,
                    bámulatos éleslátással fogta fel a legbonyolultabb helyzeteket is és teendőjét
                    egy szempillantás alatt meg tudta fogalmazni. Minden levele úgy hatott, mint a
                    bűvész kézügyessége, amelynek példa nélkül való gyakorlottságát nem lehet
                    szemmel kísérni. De ennek a csodálatos malomnak garata mintha üresen járt volna.
                    Mintha valami varázslat verte volna meg a kancellária munkájának hajdani
                    hallatlan lángolását. Lángjai megmaradtak, de tüze kihunyt. Remek tűzijáték
                    lett ebből, de semmi cél forrósága nem sütött belőle.</p>
				<p>Beteg volt és fáradt, testileg tehetetlen, pénztára üres. Három újabb esztendőre
                    fegyverszünetet kötött a szultánnal, pedig annak szárazföldi haderejét
                    tönkretette Egyiptom, hajóhadát a vihar.</p>
				<p>Lemondott a császári álomról is. Miksa római királyságát előbb a lengyel király
                    ismerte el, aztán hosszú huzavona után Ulászló is. Most már bizonyos volt, hogy
                    ha Fridrik behunyja a szemét, a császári trónon az erős, tehetséges és
                    egészséges Miksa fogja követni. A magyar császárság álma, amely húsz esztendeig
                    élte a gyönyörű reménység alakját, elvetélt anélkül, hogy megszülethetett volna.
                    Egy nagy nemzet húsz álló esztendőn keresztül erre az álomra fizette minden
                    hősies vércseppjét és minden keserves adóját. Ezért kapálta húsz évig a földet a
                    paraszt, ezért verekedett a nemes. A fák ezért termettek gyümölcsöt, a tőkén
                    ezért termett a gerezd, a folyókban erre híztak a holt harcosokon a halak, a
                    bányákból erre fordult ki a csillámló arany. Lovak ezért erőlködtek a sáros
                    utakon, munkások ezért ásták a sáncokat, malomkövek ezért morzsolták a magokat.
                    S most ez a húsz esztendei erőfeszítés egyszerre ellobbant. Igaz, hogy nem nyom
                    nélkül. A nagy álom hamvas parazsából a magyar dicsőség felejthetetlen emlékei
                    álltak ki, mint egy nemzeti tudat oszlopai, amelyek nem éghetnek meg. És Szent
                    István koronája maga alá fogta Morvaország, Szilézia, Ausztria, Szerbia, Moldva
                    hatalmas földjeit, ezt közvetlenül, azt hűbéri hatalommal. Magyarország nagy
                    volt és hatalmas, pénzügyei szervezettek, bíráskodása eleven és igazságos. Fény
                    és sugárzás mindenfelé. Csak a jövőbe nem volt szabad nézni. Mert ott az
                    ismeretlen végzet rettenetes sötétje tátotta torkát.</p>
				<p>A király pedig szüntelenül ebbe a sötétbe nézett. De nem láthatott bele ő sem.
                    Mostanában nem egyszer feltette magának a tépelődő kérdést: vajon mit csinálna,
                    ha életét Sztrasznicban, ott a határon, újra kezdhetné, mint tizennyolc éves fiú
                    és újonnan megválasztott király. S mindig arra az eredményre jött ki, hogy
                    ugyanazt csinálná még egyszer. Fajtája iránt való mély szeretete a magyar
                    világhatalomnak megint ugyanazt a vágyát virágoztatta volna ki lelkében,
                    hagyományosan féktelen szabadság-érzete megint csak a Habsburg-igények ellen
                    állította volna fegyverbe. Minden ugyanígy történt volna. Semmisem történhetik
                    másként, mint ahogy meg van írva a csillagokban. S megíratott az is, ami ezentúl
                    fog történni a messziről jött, egyedülvaló magyarsággal. Mátyás is csak kerék a
                    sors titokzatos óraművében. Európa szerte a legnagyobb kerék, az bizonyos. De
                    úgy jár, ahogy ösztöneinek, tehetségeinek, vágyainak mozdulatai hajtják.</p>
				<p>A csúz most már annyira erőt vett rajta, hogy vagy ágyban feküdt, vagy tolószéken
                    taszították ide-oda. De még a tolószék mozgása is gonosz fájdalmakkal hasogatta
                    térdét. Még kocsira sem ülhetett, a rázást nem bírta. Bécsből Budára csak hajón
                    utazhatott.</p>
				<p>Így élt palotájában a király, valaha Európa hőse a tornán, világraszóló vívó és
                    lovas. Megtört, öregedő ember gyanánt tologatták egyik teremből a másikba. És
                    mivel most jobban érezte maga fölött a sors rejtelmes szárnyait, mint akármikor,
                    egyre-másra csináltatta a horoszkópokat és mindenben titkos égi intéseket
                    keresett. A horoszkópok gyors javulásról, nagy hadi sikerekről és hallatlan
                    dicsőségről beszéltek, de ő, aki valaha a rossz jóslatokat kinevette s a
                    kedvezőket vakon hitte, most hazug vigasztalásnak vette Ilkusz mester és a többi
                    tudósok jóslatait. Nem tudott hinni nekik. Csak a csillagoknak hitt volna, ha
                    maga tudja megkérdezni őket. Ezt azonban elmulasztotta megtanulni. Saját
                    sejtéseivel keresett tehát jeleket. Egész napja száz kis babonával való
                    bíbelődésben telt el. S mikor egy fagyos, zimankós januári napon mennydörgés
                    vonult el Buda fölött, mélyen megrendült a természeti csodától. Jó ideig
                    mindennap várta halálát s csak hetek múlva nyugodott meg. De akkor is nagy
                    életművének összeomlásán merengett. Minduntalan azt forgatta elméjében, hogy
                    bécsi bevonulásakor megrendült a föld. Abban a pillanatban, mikor megérintette a
                    császárváros kulcsait. Ezt látta most a zordon mennyei intésnek: a csillagok az
                    egész föld megrendülésével adták tudtul Hunyadi Mátyásnak, hogy eddig és ne
                    tovább.</p>
				<p>Nem tudta senki, csak ő, hogy miért és miben igyekezett adóssá tenni a Miksa
                    király lovagiasságát. Jánosra gondolt akkor is. Valakit keresett a jövő
                    sötétjében, aki majd segítse a fiút, ha ő nem lesz. S erre éppen a Habsburgot
                    látta alkalmasnak. A történelem csodálatos útjain odajutott, hogy annak a
                    családnak szövetségét kereste, amely ellen gyerek kora óta kiállott, mint a
                    legősibb és leadottabb ellenség ellen. Most csak azt forgatta fejében és semmi
                    mást, hogy szövetséget köt a Habsburg-házzal. Nem ugyan Fridrikkel, hanem
                    Miksával, a nemes és gáncstalan lovaggal. Arra úgy rábízhatja fiát, mint Artus
                    király egyik lovagja a másikra.</p>
				<p>Nem is csalatkozott Miksában. Mikor az német dolgaiban szabad kezet nyert,
                    felvette a tárgyalás fonalát. Azonnal megértették egymást. Mátyás kész volt
                    visszaadni egész Ausztriát, csak a szívéhez és büszkeségéhez nőtt Bécset
                    tartotta volna meg, ha Miksa elismeri Korvin János trónöröklési jogát s a
                    Habsburg-ház magyar igényeiről lemond. Miksa ezt a gondolatot olyannak találta,
                    amelyről lehet tárgyalni. Hirtelenül olyan hetek adódtak, mikor Mátyás már
                    megjutalmazottnak látta egész élete minden küszködését. Miksa felvetette követei
                    útján azt az ötletet, hogy egyetlen leányát, Margit főhercegnőt, feleségül adja
                    Jánoshoz. Már az egész megállapodás részleteit is kidolgozták. Miksa elismeri
                    Jánost magyar trónörökösnek és Ausztria főhercegének. Ha Mátyás meghal, János a
                    magyar trónra lép és azonnal lemond Ausztria birtokáról és az osztrák főhercegi
                    címről Miksa javára.</p>
			</div>
			<div type="chapter">
				<head>
                   XXXVIII.
                </head>
				<p>Harmadnapos hideglelést kapott a király. Minden harmadik napon rájött a váltóláz.
                    Ilyenkor rémült tekintettel didergett a rárakott dunyhák alatt, mialatt csorgott
                    róla a verejték. Aztán elvesztette eszméletét és csak másnap tért magához. Első
                    kérdése mindig az volt, hogy miket beszélt lázálmában. Gyakran emlegette
                    öntudatlanságában Vajdahunyadot, különösen egyik termet, amelyben furcsa füvek
                    között mesebeli vadállatok állottak. Ébren sohasem gondolt erre a teremre. Egyik
                    falát nagy festmény foglalta el magas fűben ábrázolt szörnyetegekkel. S lázában
                    gyerekkori emlékei legmélyéről felszakadt a kép.</p>
				<p>Két hónapig tartott a váltóláz, november elejétől újévig. A láztalan napokon az
                    ágyból is államügyeket végzett, fogadta a békeközvetítő bajor herceget, a török
                    követeket. Gyenge hangon, nehézkesen beszélt, de eszének élessége most sem
                    hagyta cserben.</p>
				<p>Megbeszélte hű embereivel a legközelebbi teendőket. Mindenekelőtt Bécsbe kell
                    menni, hogy könnyebb legyen tárgyalni a Linzben tartózkodó császárral és fiával.
                    Hátha mégis sikerül valami alkalmas megegyezést kicsikarni belőlük. Onnan
                    Boroszlóba kell menni, ott sziléziai országgyűlést tartani. Majd Brünn
                    következik.</p>
				<p>Újév után felkelt. Csonttá-bőrré aszott a kéthónapos váltóláztól és újra kellett
                    járni tanulnia. De valami heves sietés ösztöne kergette, hogy mennél gyorsabban,
                    mindenáron talpra álljon. Szédelegve, tapogatódzva lépkedett. Mindennap
                    megcsináltatta a horoszkópot. S a horoszkóp Ilkusz mester kezében mindig úgy
                    ütött ki, hogy a konstelláció az elindulásra fölötte kedvezőtlen.</p>
				<p>Végre január nyolcadikán már tudott járni. S aznap reggel adtak először jó
                    horoszkópot a csillagok. Az udvar elindult. Beatrix is, saját, olasz
                    udvarnépével, és János herceg is. Csak nagyon lassan haladtak, a kocsirázást a
                    király nem bírta, szánnal az enyhe, saras időjárás miatt nem mehettek. Először
                    Visegrádon álltak meg pihenni.</p>
				<p>Éjszakai titkos órán a király magához hivatta a várnagyot és megeskette, hogy
                    János herceget tekinti jövendő királyának és hozzá leheletéig hű marad.</p>
				<p>A király egy utolsó pillantást vetett a tündérkertre, amely most vastag hólepel
                    alatt pihent. Verrocchio szépséges Cupido-szobrának fején és vállán is megült a
                    hó.</p>
				<p>Megálltak Esztergomban. Mátyás tűnődve botorkált a termekben. A törökre gondolt,
                    a végzetes erejű pogány birodalomra, amely most már hat éve duzzadóan fejlődik s
                    ha elbír Egyiptommal, iszonyú hatalmat jelent Európa ellen.</p>
				<p>Megálltak Komáromban, Tatán, Pozsonyban is. Aztán Wienerneustadtba akart menni,
                    de hírét vette, hogy Miksa követei már Bécsben vannak. Az udvar azonnal Bécsbe
                    ment.</p>
				<p>Lassan utazott, sok pihenővel s a császárvárosban már egészen jól érezte magát.
                    Csak a gyakori szédülések bántották, azonkívül valami újfajta, tompán kínzó
                    fejfájás, amellyel eddig nem volt baja. Ez a fejfájás gyorsan jött és gyorsan
                    ment el. De amíg tartott, annyira fájt, hogy nehéz volt hangos ordítását
                    visszatartania. Különben már egész jól tudott dolgozni.</p>
				<p>Neve napját s ezzel együtt ötvenedik születésnapját nagy fénnyel ülte meg az
                    udvar. Mátyás az udvarnép ünnepélyes jelenlétében adta át ajándékait a
                    királynénak: nyolcezer arany értékű ékszert.</p>
				<p>Virágvasárnap előtti napon még hosszan beszélt bizalmasaival, mondta:</p>
				<p>- Ez a magyar nemzet sorsa és jövője. A török kérdés. A fegyverszünet jövőre
                    lejár. S mivel addigra a német-osztrák kérdéssel is rendben leszünk,
                    megcsináljuk a keresztes háborút. Miksára nagyon számítok. Az olyan úr, mintha
                    magyar volna. Alaposan fel fogunk készülni és a szultánt száz esztendőre
                    elintézzük.</p>
				<p>Mialatt beszélt, egy apródot jelentettek, a Bornemissza János alkincstartó
                    apródját.</p>
				<p>- Bújjon be.</p>
				<p>Olyan tizennégy éves-forma csinos legényke lépett be. Illedelmesen előadta, hogy
                    az alkincstartónak valami bajai vannak a Russ és Schilling svájci megbízottak
                    tizenkétezer aranyas számlája miatt. Az alkincstartó szeretne kihallgatásra
                    jelentkezni. A király rövid gondolkodás után háromnegyed tízre rendelte. S mivel
                    a szálas fiú megtetszett neki, megkérdezte:</p>
				<p>- Mi nevöd, hé?</p>
				<p>- Tomori Pál, szolgálatjára.</p>
				<p>*</p>
				<p>Virágvasárnap evés közben hirtelen elszédült. Betámogatták hálószobájába. Ott
                    egyszerre iszonyú fájdalom hasított agyába, de olyan, amiről eddig fogalma sem
                    volt. S mikor zuhanni kezdett, csodálkozva vette észre, hogy az a karja, amelyet
                    inasa hirtelen megragad, nem érez semmit. Ugyanekkor látását fátyol lepte el és
                    hiába meresztette szemét, nem látott zavaros homálynál egyebet. Most megint jött
                    az előbbi fájdalom, hihetetlen élességgel.</p>
				<p>- Jaj, jaj, - ordított fel hörögve, - Jézusom!</p>
				<p>Elvesztette eszméletét. Aztán még, egy perc múlva vagy másnap, még egyszer
                    feleszmélt. Most már látott. Beatrix és János ott álltak ágya mellett és
                    izgatottan hajoltak fölébe, mert észrevették, hogy felnéz. Ő azonnal könyörögni
                    akart nekik, hogy szeressék egymást és gondoljanak Magyarországra. De nyelve nem
                    mozdult, torka sem adott hangot. Kezét sem tudta emelni. Csak nézte fiát és
                    feleségét és iszonyú rémület döbbentette meg hunyó lelkét. Látta, hogy itt mi
                    lesz. Aztán elmúlt hanyatló, vak zuhanással minden.</p>
			</div>
		</body>
	</text>
</TEI>