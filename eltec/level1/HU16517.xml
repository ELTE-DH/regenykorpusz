<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU16517" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Bakunin professzor könyve</title>
				<author ref="viaf:34184463">Csermely Gyula (1866-1939)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">86310</measure>
				<measure unit="pages">188</measure>
				<measure unit="vols">5</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Bakunin professzor könyve</title>
					<date>2017-02-03</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16500/16517"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Lipták Éva</name>
						<name>Baloghné Bárdos Katalin</name>
						<name>Góczán Andrea</name>
					</respStmt>
					<bibl type="digitalSource">
						<title>Bakunin professzor könyve</title>
						<date>2017-02-03</date>
						<ref target="http://mek.oszk.hu/16500/16517"/>
					</bibl>
					<bibl type="printSource">
						<title>Bakunin professzor könyve </title>
						<author>Csermely Gyula</author>
						<pubPlace>Brassó</pubPlace>
						<publisher>Brassói Lapok</publisher>
						<date>1923</date>
						<ref target="http://mek.oszk.hu/16500/16517/pdf"/>
					</bibl>
				</bibl>
				<bibl type="firstEdition">
					<title>Bakunin professzor könyve</title>
					<author>Csermely Gyula</author>
					<date>1923</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-29"/>
			<change when="2020-01-12"/>
		</revisionDesc>
	</teiHeader>
	<text>
		<body>
			<div type="group">
				<head>
             Első rész.
            </head>
				<div type="chapter">
					<head>
                  I. A verseci győző.
               </head>
					<p>Domonkai Domonky Sebestyén magyar királyi honvédkerületi parancsnok arról volt
                  hires Magyarországon, de még a határokon is tul, hogy soha, amióta csak szolgált,
                  egyetlen fillér kincstári pénzt el nem fogadott, lett légyen az fizetés, pótdij,
                  szálláspénz, lópénz, vagy más néven nevezendő katonai illetmény.
                  Ezernyolcszázhetvenegyben alig, hogy a magyar királyi honvédséget felállitották,
                  mint tizennyolcéves fiatalember, ki épen az érettségin tul volt, önként állt be
                  katonának, honvédnek; egy év mulva hadnagy, tiz év mulva százados,
                  ezerkilencszázháromban, épen ötvenéves korában, vezérőrnagy és dandárparancsnok
                  lett, hogy négy évvel később honvédkerületi parancsnok - altábornaggyá lépjen elő;
                  de soha egy fillér fizetést nem vett fel, hanem minden járandóságát egy
                  alapitványba fizette be, melyet hadnaggyá való kineveztetésének napján ő maga
                  fundált kerek százezer forinttal, a negyvennyolcas, negyvenkilences öreg honvédek
                  javára.</p>
					<p>Voltak aggodalmaskodók, akik kérdezték, nem félti-e katonai jövőjét, hogy épen az
                  öreg félistenek javára alapitványoz, de Domonky Sebestyén kuruclelkü ujdonsült
                  hadnagy ur nagyon okosan és nagyon fölényesen válaszolt.</p>
					<p>- Amit ő felsége, talán politikából megtett, megteheti azt hazafiságból az ő
                  hadnagya is. Ő félmilliót forditott a javukra, a koronázási ajándékot gondolom,
                  hát csak fordithatok én is csekély százezret! És azután - folytatta - apám
                  ezredese volt Bemnek, sok elaggott honvédünk lehet, kit az ő parancsa vezényelt
                  rohamra... hát a fia ne tegye meg értük, különösen ha amugy is teheti, hogy
                  kedvezőbbé tegye a sorsukat?</p>
					<p>És hónapról hónapra és esetről esetre minden fizetését és pótdiját az alapitvány
                  gyarapitására adta. Hadnagyból idővel altábornagy lett, de soha még
                  feledékenységből sem történt, hogy csak egy krajcár kincstári pénzt is magának
                  tartott volna meg. Apám katonáinak adom - mondta - igy becsülöm én meg az én vitéz
                  katonaapám emlékét.</p>
					<p>Hát igaz, hogy tehette, domonkai Domonky Sebestyén, Magyarország egyik
                  leggazdagabb embere, közel huszezer hold földnek és több millió forint
                  készpénzvagyonnak ura volt. De hány báró és gróf és még ennél is nagyobb rangu
                  nagyur van, kinek szintén sok milliónyi vagyona van, mégis kifizetteti magának,
                  amit kapnia kell, nem adja se katonáknak, se másoknak.</p>
					<p>Mikor elérkezett az ideje, megnősült és házasságából két gyermek származott. Az
                  elsőszülött fiu volt, Gedeon; ezt honvédtisztnek és nagy magyarnak nevelte; a
                  második leány volt, Jóka, sudárnövésü, gyönyörü teremtés. És megjutalmazta az apát
                  a magyarok istene azzal, hogy leánya magyar szépség lett; olyan, amilyennek
                  Rozgonyi Piroskát képzeli el magának az ember. Nyulánk, de acélos termet,
                  rozsdásan csillogó haj, mérsékelten hosszukás arc, nagy, egymástól elfekvő
                  szemekkel és a szoborszerüen szabályos orr alatt egy picike, vérvörös
                  cseresznyeszáj. És mindenekfölött: a megtestesült életerő és egészség.</p>
					<p>- Jóka?! - micsoda leánynév ez? - kérdezték tőle tiszttársai is, mások is, de
                  Domonkynak erre is volt válasza. Ha van Piroska, - felelte - lehet Jóka is. A jó
                  sem rosszabb gyökszó, mint a piros. A férfinevek dolgában hagyján, ebben elég
                  gazdag a magyar olyan nevekben, amik eredeti nevek és semmiféle más nyelvben
                  nincsenek. Van Árpád és Géza meg Taksony, van Lehel és Zoltán meg Elemér... de női
                  nevek dolgában már meglehetősen szegények vagyunk mi magyarok. Piroska, Fehérke,
                  Etelka... no látjátok, egy negyedik már eszembe se jut, amely speciálisan magyar
                  név volna; a többi, ami van, mint Erzsébet meg Ilonka és Magda, mind csak
                  magyaritott alaku naptári név. A németnek Helén, a magyarnak Lenke vagy Ilonka.
                  Tehát csinálni kell, ami hiányzik; lám, én csináltam egyet: Jóka és azt hiszem,
                  hogy elfogadható jó név ez.</p>
					<p>(Hát, abban tévedett ugyan a kegyelmes ur, hogy a Piroska név a piros-ból
                  származik, mert a régi latin Priscanak a hajtása az, mindazonáltal elösmerés
                  illette őt azért, hogy a keresztnevek dolgában is a magyar szempont volt nála az
                  első.)</p>
					<p>Ezerkilencszáztizenegynek nyár-utóján nagy hadgyakorlatot rendeztek
                  Délmagyarországnak dunamenti részében. Két közös hadseregbeli hadtest, az
                  ellenség, volt a déli fél és három honvéd-hadosztály, tehát számra nézve jóval
                  kevesebb volt az országot védő haderő, az északi fél. Mint az ellenség parancsnoka
                  Gróf Waldkirchener Willibald táborszernagy-hadtestparancsnok szerepelt; egy
                  ugynevezett sztratégiai portentum, kiről az illetékes körök szinte csodálkozó
                  tisztelettel beszéltek; az országot védő haderőt, a számra nézve is gyengébb három
                  honvédhadosztályt, Domonky Sebestyén vezette.</p>
					<p>A hadgyakorlaton jelen volt a király is és a királlyal több főherceg és nagynémet
                  ur. Ez utóbbiak közül a legemlegetettebb név volt Graetz-Bieberfeld uralkodó
                  hercegé, ki mint hatodik Joakim ült a trónján és kit a nagynémet hadsereg egyik
                  legzseniálisabb tábornokának ösmertek. Barbarossa-szakállu óriási termetü germán
                  volt, kinek arca és szeme a lelke nagy jóságára mutatott.</p>
					<p>A hadsereg és a honvédség, de a szövetséges külföld is feszülten figyelte a
                  játékot, mely játéknak mindenesetre komoly, de háborunak mégis csak játék volt...
                  és különösen a magyarság szorongott: megállja-e Domonky a félelmetes osztrákkal
                  szemben a helyét? Boldogul-e a honvédség a tulsulyban lévő közösökkel szemben?</p>
					<p>Általános volt a lemondás: nem boldogul! Nagy blamázs készül a honvédség részére.
                  Négy hadosztállyal szemben csak három és gróf Waldkirchenerrel szemben, ki már
                  több nagy hadgyakorlatot vezetett, a most először debütáló Domonky! És azután - de
                  ezt már csak suttogták - gróf Waldkirchener Willibald a legkedveltebb embere az
                  udvarnak! Tehát ő kell, hogy győzzön, punktum.</p>
					<p>Nos, a felvonulás megtörtént és domonkai Domonky Sebestyén ugy elvágta az
                  ellenséget hátsó összekötő vonalaitól és átkarolva annak balszárnyát, ugy
                  nekidobta őt a határhegységnek Délmagyarország és Havasalföld között, hogy a
                  valóság esetében vagy meg kellett volna magát adnia, vagy hanyatthomlok
                  kimenekülni az országból és internáltatva, ott kint tenni le a fegyvert.</p>
					<p>Graetz-Bieberfeld uralkodó hercege, ki már a hadgyakorlat közepe felé mindent jól
                  látott, többször is csodálattal kérdezte: - ki az a zseniális magyar, az a
                  Feldmarschalleutnant von Domonky?... és szabadon adott elragadtatásának
                  kifejezést. Fenomenális egy hadvezéri tehetség; irigylem a monarchiától azt az
                  embert! Hogy a körülötte feszengő urak, a döntőbirák és több pofaszakállu
                  tábornok, savanyuan nézett, mikor ő igy beszélt: azzal keveset törődött a
                  meggyőződésének kifejezést adó herceg.</p>
					<p>Egy vasuti állomás mellett volt a lefuvás, odaállott az udvari vonat is, és a
                  király, mikor elköszönt az uraktól, Domonky Sebestyéntől is bucsut vett. Németül
                  beszélt hozzá, mitől Domonky tábornok vérpiros lett. - Ich danke Ihnen, Excellenz
                  Herr Feldmarschall-Leutnant, - mondta - dass Sie meine braven Honved-Divisionen so
                  tüchtig geführt haben. Gróf Waldkirchener Willibald akkor nem volt ott; ő valahol
                  Aninán, vagy még azon is tul tanulmányozta, hogy merre van kifelé.</p>
					<p>A hadgyakorlat befejezése után Graetz-Bieberfeld uralkodó hercege meglátogatta
                  Domonky Sebestyént. Nem kérette magához, jóllehet uralkodó herceg volt; ő maga
                  látogatott el hozzá és melegen megszoritotta a kezét. - Gratuláljak? azt nem
                  teszem, - mondta. - Felfogásom szerint: ezt csak olyasmihez lehet, ami nem egészen
                  tőlünk függött, ha sikerült. Ön oly positiv és abszolut tudást, oly bámulatraméltó
                  zsenialitást mutatott, hogy csodálattal vagyok eltelve ön iránt. Ön csodálatot,
                  nem gratulációt érdemel. Hol tanulta ön a sztratégiát, tábornok ur?</p>
					<p>- Aki csak tanulta a sztratégiát, fenség, - válaszolta Domonky tábornok - de
                  veleszületett tehetségnek hiján van, abból sohasem lesz hadvezér, ugy vélem.
                  Legföllebb nagy katonai méltóság lesz. Hát nem mondom, hogy nem tanultam is; de
                  egyébként azt hiszem, hogy a rátermettséget apámtól jussoltam. Ki sohasem volt
                  katona, csak képviselő volt, mégis zseniális hadvezér és ezredes lett... Aztán
                  mosolyogva folytatta: - Mi magyarok, fenség, született politikusok, született
                  szónokok és született verekedők vagyunk, ugy mondják.</p>
					<p>- No, azt ugyancsak elverte, azt a Willibaldot vagy hogy hijják, - jegyezte meg
                  jókedvüen a fenséges ur.</p>
					<p>Még sokáig maradt a herceg és mennél többet és mennél többféléről beszéltek, annál
                  melegebb lett a szimpátiája Domonky iránt. Ki ötvenhétéves kora mellett is daliás
                  jegenye-termetü ur volt, koromfekete kipödrött bajusszal és tipikus magyar
                  katonaarccal és termettel. Végül, bucsuzás előtt, ezt mondta Graetz-Bieberfeld
                  hercege:</p>
					<p>- Most halaszthatatlan dolgaim vannak, haza kell utaznom, tábornok ur. De jövőre
                  megint eljövök és akkor több napon át is vendége leszek önnek, kedves Domonky. Az
                  ön vadászterületei Domonka körül Európában a leggazdagabbak, a legjobbak.</p>
					<p>- Boldog leszek, fenség, - válaszolta Domonky örömmel - ha vendégül fogom láthatni
                  házamnál. De bátor vagyok megjegyezni, hogy már nem leszek akkor tábornok, hanem
                  civil ur.</p>
					<p>Graetz-Bieberfeld uralkodó hercege erre csak gyöngécskén elcsodálkozott, de nem
                  felelt. Nem kérdezte: ugyan miért?... Ha igy beszél a tábornok, - gondolta - akkor
                  alkalmasint van oka, hogy igy beszéljen és tán zavarba hozná, ha kiváncsi volna a
                  miértre.</p>
					<p>Még tele voltak a lapok Domonky tábornok nevével; tán még le sem szereltek a
                  honvédek, kik a nevezetes hadgyakorlatban részt vettek és máris világgá repült a
                  megdöbbentő hir: Domonky Sebestyén altábornagy lemondott tábornoki rangjáról és
                  visszavonult Domonkára, gazdának. És hangsulyozták a lapok: nem nyugdijba ment, de
                  lemondott a rangjáról; tehát már nyugdijas tábornok sem a kegyelmes ur - a verseci
                  győző, ahogy nevezték - hanem egyszerü polgárember, földbirtokos.</p>
					<p>Találgatták ennek okát, de hiába; még a magasabb katonai körök magyarországi lapja
                  és szócsöve, a német nyelvü „Budapester City” sem tudott meg a kulisszák mögül egy
                  betüt sem. Sőt a City is fölvetette a kérdést: lefuváskor a felséges ur a
                  leghizelgőbben megdicsérte Domonkyt, mi történt hát, hogy „im Handumdrehen”
                  lemondott a rangjáról?</p>
					<p>Nosza, kergették a lapok tudósitóikat Domonkára, hogy hát tudják meg. A City is
                  kiküldte a magáét. Kérdezzék meg magától a verseci győzőtől az okot; vagy ha nem
                  akarna felelni, ami várható is, mégis: hátha lesz neki egy szava - ha nem is nyilt
                  szava, de sejtető - a nyilvánosság, a magyar nép számára?</p>
					<p>De Domonky senkit sem fogadott, még az udvarára sem eresztett egy lelket sem.
                  Kastélyának kapuja bezárult és hiába tagadta el valaki hirlapirói, vagy tudósitói
                  mivoltát és füllentette, hogy ő erdészmérnök, vagy gépgyáros, csak hogy
                  bebocsáttatást nyerhessen a nagy urhoz: még a kapunak a küszöbére sem léphetett. -
                  A kegyelmes ur senkit sem fogad, mondta a hajlithatatlan kapus és ezzel vége volt.
                  Megfordulhatott az ur, akárki volt is. Mihály gazda, mihelyt megmondta a magáét,
                  egyszeriben süket is lett, néma is; háttal fordult a kapunak és csak pipázott.
                  Mindenkinek egyformán mondta: a kegyelmes ur senkit sem fogad, csak egy
                  reporternek, ki orvosnak hazudta magát, felelte azt Mihály gazda: - No persze! A
                  kegyelmes ur beteg, hát csak nem gondolja, hogy fogadni fogja az urat! Ami
                  orvosnak nagy malicia, ha veszszük.</p>
					<p>Nem vezetett célhoz semmi más trükk se s igy semmire se mehettek a lapok, sem a
                  nagyobbak, komolyak, sem a kisebbek, és hiába próbálkoztak meg azzal, hogy
                  megkörnyékezték Domonky Gedeont, Domonky Sebestyén fiát, ki mint honvédőrnagy
                  szolgált valahol Dunántul. - Abszolute semmit sem tudok; apám nem közölte velem
                  elhatározásának motivumait, - mondta.</p>
					<p>A titok tehát titok maradt továbbra is; még a honvédelmi miniszter, Domonky egyik
                  legbizalmasabb barátja sem huzhatott ki belőle egy betüt sem. Ez kijelentette,
                  hogy állhatatosan hallgatni fog... csak a fiával fogja közölni az okot, de csak
                  akkor amikor, most még nem mondja meg.</p>
					<p>Mire taktikát változtattak a lapok; megtudják ők az igazságot más módon is. No,
                  nem a City, ez napirendre tért az ügy fölött, hanem a nemzetibb irányu ujságok.
                  Méltatlankodni kezdtek, hogy hát mi történt? Mi sérelem eshetett Domonkyn, a nagy
                  sztratégán, a verseci győzőn, hogy lemondott tábornoki rangjáról? Mi intrikák
                  folyhatnak ellene, hogy olyasmit tett, amit senki? - Hát még most is ott volnánk,
                  kérdezték - hogy a magyar ember, ha egy ideig birja is, de csak kénytelen vele,
                  hogy hátat forditson a hadseregnek?</p>
					<p>Tüntetők is akadtak, kik a Honvédelmi minisztérium és a Hadtestparancsnokság elé
                  vonultak. - Éljen Domonky Sebestyén, éljen a legmagyarabb tábornok... és abcug
                  gróf Waldkirchener! - volt a jelszó. Egy gunydalt is fujtak: retirálj, retirálj,
                  Anináig meg sem állj... és ilyen hangok is emelkedtek a tömegből: - le a
                  svarcgelbbel, le a fekete sárgával... éljen a magyar nemzeti hadsereg!</p>
					<p>Szóval, paprikás lett a közhangulat nagyon és a képviselőházban is interpelláció
                  mondódott. Feleljen a miniszterelnök és a honvédelmi miniszter is feleljen: ki a
                  bünös a Domonky-ügyben? Mi mellőzéssel illethették Domonkyt (és az ő személyében a
                  magyarságot, a nemzetet is), hogy letette tábornoki rangját? Egy akkora diadal
                  után, mint a délvidéki, verseci győzelem volt! Nem tartalékos hadnagyocska egy
                  tábornok, hogy nagy ok nélkül lemondjon a rangjáról!</p>
					<p>Nosza, a Korona elé járult a két miniszter: - a Domonky-ügyben elvégre valamit
                  tenni kell! De a felséges ur csak közönyösen vállat vont. - Én nem bántottam meg
                  azt a kurucot, - mondta - és ha ő nem jön hozzám, hogy megmondja: mi baja van
                  valamivel, mi bántja? hát én sem mehetek őhozzá, hogy kérdezzem.</p>
					<p>Az interpellációra adott válasz erre igy hangzott:</p>
					<p>- Domonky tábornok ur, azaz Domonky Sebestyén ur ügye sem a hadseregé, sem a
                  királyé, sem a nemzeté. (Egy közbeszólás: a nemzet az utolsó!) A honvédség ügyének
                  sem mondható. Mert lemondása a tábornoki rangról nem kivülről jött okokra történt.
                  Nem bántotta vagy mellőzte őt senki, háttérbe sem szoritotta őt senki; lemondása a
                  tábornoki rangról saját legbensőbb elhatározására történt, ami utóvégre csak
                  szeszély is lehetett. Szeszélyekért pedig nem vállal felelősséget a kormány.</p>
					<p>Ez a nem épen ügyetlen válasz megnyugtatta a képviselőház többségét, de még inkább
                  a Budapester Cityt, mely sietett biztositani a világot, hogy: es gibt keine
                  Affaire Domonky mehr. De a többi lap még nem tért mindjárt napirendre az ügy
                  fölött, ámde lassacskán csak lecsöndesedett a felháborodás. Domonka urának egy
                  betüje sem volt ezután sem az ügyhöz s igy a lapok is lecsöndesedtek és béke lett.
                  Majdnem mindegyik ugy végezte, hogy:</p>
					<p>- Eltesszük ezt az emberünket a jövőre!</p>
					<p>Hát gróf Waldkirchener Willibalddal mi történt?</p>
					<p>Elültével a viharnak - a Szent István rend középkeresztjét kapta és Bécsbe került,
                  vezérkari főnöknek, fiát pedig, Félixet, ki százados volt, Szentpétervárra küldték
                  a katonai attassé mellé, tisztnek.</p>
				</div>
				<div>
					<head>II. Eltörött a hegedüm...</head>
					<p>Elmult egy esztendő... 1912 nyárvége volt. Graetz-Bieberfeld uralkodó hercege,
                  ahogy jelezte volt Domonka urának, ellátogatott hozzá egyik miniszterével és
                  szárnysegédével együtt. Vadászni óhajtott és négy napig szándékozott maradni, de a
                  négy napból nyolc is lett, oly fölséges volt a vadászat Domonkán.</p>
					<p>Bieberfeld minisztere, egy pápaszemes, komoly és alapos tudásu kegyelmes ur, ki ha
                  miniszter nem lesz, hát egyetemi tanár lehetett volna, nem vadászott, csak
                  tanulmányokat folytatott. Érdekelte a gazdasági berendezés; a keményitő- és a
                  szeszgyár és a serfőző; a marha-hizlalda, az olajsajtolók, minden. Nem is maradt
                  csupán Domonkán a nyolc napon át; a házigazda szomszéd-birtokait is járta. Domonky
                  melléje adta egyik legképzettebb világjárt emberét és ez kalauzolta a kegyelmes
                  urat nap-nap után. Aki ismételten csodálkozva megszólalt: - Also das ist Ungarn,
                  das ist Ungarn?!... Unglaublich! Persze, más fogalmai voltak addig az
                  országról.</p>
					<p>Graetz-Bieberfeld uralkodó hercege nagyszerüen érezte magát Domonkán. Ő már látott
                  valamit az országból máskor is és ezért nem kiáltott fel minden alkalommal, hogy:
                  unglaublich! De ami ő neki is fölötte imponált, az a tősgyökeres magyar nép volt,
                  mit még nem ösmert. Legalább közvetlenül, szemtől-szembe nem ösmert.</p>
					<p>- Hiszen nem parasztok ezek, hanem arisztokraták! - mondta a herceg, mikor alkalma
                  nyilt a föld népét láthatni. - A legneveltebb modoru ur is csak kulturáltabb
                  lehet, de nem jobb modoru. És milyen emberi önérzettel beszélnek! Semmi „Ersterben
                  in Demut”, hanem a szemébe nézve az embernek, ugy beszélnek hozzá, mint akik
                  szabadoknak tudják magukat. És több méltósággal se láttam még parasztot föllépni,
                  mint kelet szülöttjét, a magyart.</p>
					<p>Ott tartózkodásuk utolsó napján bucsuebédet adott vendégeinek a házi ur.
                  Graetz-Bieberfeld uralkodó hercege a legfesztelenebbül adott elragadtatásának
                  kifejezést. - Soha tanulságosabb és kellemesebb nyolc napot nem töltöttem el
                  sehol, mint Magyarországon és itt önöknél, - mondta. - Jövőre megint feltolakszom
                  önöknek, de jövőre már elhozom a fiamat is, hadd lásson és tanuljon ő is.</p>
					<p>Bizonyára csak véletlenül történt, hogy épen akkor nézett Jókára a fenséges ur,
                  mikor azt mondta, hadd lásson a fia is. De Domonky Jóka, ki tizenkilenc éves
                  viruló leány és nem vért forraló, de szivet megnyerő szépség volt, gyöngécskén
                  elpirult arra a szóra. Graetz-Bieberfeld trónörökösét már volt alkalma látni tán
                  kétszer is: a külügyminiszter fogadó estélyén és Bécsben a freudenaui
                  versenyen.</p>
					<p>Csak Domonky vette észre az elpirulást, a herceg őfensége fesztelenül folytatta a
                  diskurzust. - Igen, elhozom a fiamat is, - mondta - és mint mi németek szoktuk,
                  majd összeköti a hasznossal a kellemeset.</p>
					<p>Közvetlenül elutazása előtt négyszemközt beszélt Domonkyval a fenséges ur. - Nagy
                  hálával tartozom önnek, - mondta - és egy csekélységgel viszonozni szeretném.
                  Tehát megengedi-e, - kérdezte - hogy felajáljam önnek a bieberfeldi Walhalla-rend
                  nagy csillagát?</p>
					<p>- Fenség, - felelte Domonky, és keserüség érzett a hangjában - engedje meg,
                  könyörgöm, hogy nemet mondjak e kitüntető kérdésre. Ahhoz, hogy elfogadhassam a
                  rendjelet, nekem engedélyt kellene itt valakitől kérnem, természetem azonban ezt
                  nem veszi be. Egy kézszoritása, fenség, is elég lesz, hogy megjutalmazottnak
                  érezzem magam.</p>
					<p>Graetz-Bieberfeld hercege jól látott. Egy ember, aki valamilyen ok miatt lemondott
                  a tábornoki rangjáról és visszaadta annak, akitől kapta, nem fordulhat ugyanahhoz
                  a kéréssel, hogy valamit elfogadhasson és ha csak egy rendjelet is.</p>
					<p>Melegen megfogta és megszoritotta Domonky kezét és azt mondta: - Nos, a
                  viszontlátásra, barátom, jövőre.</p>
					<p>Ezzel elutazott a herceg és hazáig egyébre sem gondolt, mint: mivel
                  kedveskedhetnék mégis Domonka önérzetes urának a vendégszeretetért, amit házában
                  élvezett?</p>
					<p>Hát, négy hét mulva egy hercegi futár jelent meg Domonkán két csomaggal. Az
                  egyikben egy aranykeretü fénykép volt, mely a herceget és a trónörököst mutatta és
                  mindakettő aláirását viselte; a másikban pedig, mely „an Fräulein von Domonky”
                  volt cimezve, egy ónémet párta volt, gyöngyökből. Amilyent a németországi
                  fejedelmi arák szoktak viselni, férjhezmenésük napján.</p>
					<p>Nos, két héttel a történtek után egész Bieberfeldben csak egy ember volt, aki
                  sejtette, ki lehetett az az ösmeretlen adakozó, aki Bieberfeld polgármestere
                  cimére Magyarország valamely eldugott részéből százezer márkát küldött, valamely
                  tetszése szerint való jótékony célra. - Alkalmasint „ein biederer Sachse”, -
                  jegyezte meg a polgármester a hercegnek, mikor jelentést tett neki az esetről. -
                  Graetz-Bieberfeldből is telepedtek meg Erdélyben és ugy lehet, egy ott élő
                  testvérünk volt, aki megemlékezett ősei honáról.</p>
					<p>De a herceg egészen más nézeten volt. - A gyöngyöknek tulfizetett ára, - gondolta
                  nagy megindultsággal magában.</p>
					<p>Megint ősz lett és tél, és a télre tavasz meg nyár jött. Nyár vége felé, 1913-ban,
                  a domonkai kastély megint népes lett, megérkezett a herceg a fiával, aki utóbbi
                  egy huszonötéves főhadnagy volt. Szőkehaju, kékszemü és rokonszenves,
                  magastermetü ifju, korához képest talán tulságosan komoly és tartózkodó. A
                  látogatás célja megint vadászat volt.</p>
					<p>Domonkán való mulatozásuk második vagy harmadik napján megérkezett Domonkyné is,
                  de egyedül, és ez feltünt az uralkodó hercegnek. - Beteg lenne a kisasszony? -
                  tünődött.</p>
					<p>De csak egy pillanatnyi gondolkozás után is nemmel felelt magának e kérdésre. - Mi
                  legkisebb baja sincs Jókának. Az, hogy nincs itt, - vélte a herceg - csak
                  édesatyja intézkedésére történt. És kitalálva ennek mozgató okait, még többre
                  becsülte Domonkyt, mint már eddig is. - Nagyon szép leány a kisasszony, - gondolta
                  - és atyja, ki ezt jól tudja, meg akarja kimélni házamat egy esetleges szerelmi
                  regénytől. Mit lehet tudni? - vélheti. - Adalbert graetz-bieberfeldi trónörökös
                  még beleszeret a gyönyörü Jókába.</p>
					<p>- No, de én megbizom a fiamban, hogy tudja, mivel tartozik a házunknak, - vélte a
                  herceg. - És különben is már ősidők óta ugy volt, hogy a Bieberfeldek vagy
                  Bundhausenből nősültek, vagy a Leinz-házból, hát Adalbert sem fog kivételt tenni,
                  remélem.</p>
					<p>- Kedves Domonkym, - szólt hát kordiálisan az emberhez - még élénken emlékszem
                  azokra a meginditóan szép magyar nótákra, miket leánya tavaly énekelt. Hát: ne
                  vonja meg tőlem az idén sem azt a nem mindennapi élvezetet, kedves Domonkym.</p>
					<p>Nos, negyednap este, családi vacsora után, már hallgathatta a herceg az eltörött
                  hegedüről szóló nótát... és Adalbert trónörökös is, ki megérkezése órájától fogva
                  sokat és nagyon szivesen beszélt Jókával. Adalbert trónörökös is ábrándozó
                  elragadtatással hallgatta.</p>
					<p>- Gyönyörü nóta, szivhez szóló és édes-bus, - mondta sóhajtásszerüen, lágyan és a
                  tenyerébe hajtotta a fejét. - Kár, hogy a szövegét nem értem.</p>
					<p>- Ha parancsolja fenséged, szolgálhatok a forditásával is, - felelte Jóka.</p>
					<p>- Lekötelez vele, kérem. De ugyan hol vette a forditást?</p>
					<p>- A garnizon egyik tisztje volt a forditás elkövetője, fenség. Sok népdalunkat
                  átültette németbe, kit hajmeresztő kacagtatóan persze, de elfogadhatóbb forditásai
                  is voltak.</p>
					<p>- Hát ezé a nótáé vajjon milyen?</p>
					<p>- A sikerültebbek közül való, - felelte. És végig csuszva a zongorán futamra, már
                  a fenséges hallgatói nyelvén énekelte a dallamra a szöveget:</p>
					<p>- Hin ist meine Geige, hin - will nicht mehr erklingen - Röschen, Röschen, was ist
                  dir? - magst nicht scherzen, singen. - Graeme dich nicht, ich will sie leicht
                  verschmerzen - nur du Röschen, komm und lass dich küssen, herzen.</p>
					<p>Hát, ugy viszonylott az eredetihez a forditás, mint a szárán nőtt virághoz a
                  lepréselt, mint az Uristen életet adó napjához a diszletekre aranyfüsttel
                  ragasztott. De még igy is bizonyos báj és sok közvetlenség ömlött el rajta és
                  Adalbert hercegnek meleg lett tőle a szive. Megismételtette a nótát és mikor
                  másodszor is szinte sóhajtásba fult az utolsó sor, bágyadt német mása a magyarnak:
                  szólalj meg hát, rubintos virágom... ő is együtt sóhajtott a nótával:</p>
					<p>- Nur du Röschen, komm und lass dich küssen, herzen.</p>
					<p>Vajjon milyen Röschent is értett a trónörökös: egy régit-e, amit Bieberfeldben
                  vagy hol a szivébe zárt, vagy egy ujat-e, a magyar föld szülöttjét?</p>
					<p>Másnap csak kilovagoltak a vendégek és a kegyelmes asszony és Jóka is velük ment.
                  A testhez álló lovagló-ruhában ez utóbbi remekül festett - egy Rozgonyi Cicelle,
                  csak sisak és vértezet nélkül - de Adalbert herceg, ki Jóka mellett lovagolt, azt
                  a megjegyzést tette, hogy a zongora mellett és estélyi ruhában jobban tetszett
                  neki, mint igy dresszben.</p>
					<p>- A fenséges urak, - felelte Jóka - nem engedhetik meg maguknak a választást,
                  hacsak a fenséges hölgyek közt nem, hogy tetszik-e nekik egy nő, avagy nem
                  tetszik.</p>
					<p>- Igazsága van, - sóhajtott a herceg, és ő is elgondolkozott, Jóka is.</p>
					<p>Kis vártatva a trónörökös folytatta, de nem a témát, csak a beszélgetést
                  folytatta:</p>
					<p>- Volt-e már Németországban? - kérdezte. - Látta-e a Rajnát, a Harzot, az Északi-
                  és a Keleti tenger vizeit?</p>
					<p>- Láttam, - felelte Jóka.</p>
					<p>- És...?</p>
					<p>- És annyit mondhatok, fenség: lenyügözően festői a Rajna, gyönyörü és hangulatos
                  a Harz is, a tengerük is szép és sejtelmes, de szebb nekem a mi Tiszánk és egy
                  nádasos kiöntése a mi Tiszánknak, mint a Rajna és bármelyik tengerük is.</p>
					<p>- Miért?</p>
					<p>- Mert anyanyelvemen beszélnek hozzám. Varázslatos a nyelve a Rajnának; a
                  tengeriek nyelve csupa erő és ősgermán önérzet, a Harz nyelve is madárdal és
                  lombsusogás, de nekem csak idegen nyelv mindannyi. Ámde a Tisza és kiöntése a
                  Tiszának; a nádas és az égerfa-ligetek, berkek; a róna, melyben szabadon száguld a
                  gondolat, de még a jármosszekér nyoma is, mely a dülőuton huzódik: mind
                  anyanyelvemen, magyarul beszélnek.</p>
					<p>Nem tüzzel beszélt Domonky Jóka, nagy élénkség sem áradt a szavával, de az a
                  végtelen lágyság a hangjában több volt, mint tüz: imádat volt. Imádása levegőnknek
                  és egünknek: a hajnalnak, délibábnak és alkonynak; a harangszónak, mely
                  hullámzik-hömpöIyög a rónákon át és a kolompénak, mely lépést ballag és szeliden
                  kong. A hétköznapon is ünnepi álomnak, melyben tájainkat ringatja a templomi csönd
                  és az ünnepnapon sem elalvó zsongásnak, mit ezernyi kis hangnak az elegye szül.
                  Imádása a népnek, mely költő is, katona is, vértanu is; mely hol verejtékezik, hol
                  vérét ontja a földért: mely zenéjében is beszél és beszédével is fülbemászó dalt
                  mond... imádása mindannak, ami egyenkint és együttvéve: magyar föld.</p>
					<p>Nem tüz volt, hanem imádat és mennyivel több ez, mint az első! A tüz csak kiég és
                  ha cserfa táplálta, akkor is, de az imádat, az örökké tart... örökké.</p>
					<p>Adalbert trónörökös elbüvölten hallgatta Jókát. Mennyi lelkesedés ebben a
                  lágyságban és mennyi erő! Hiszen ő is szerette hazáját; a Rajna neki szent folyó
                  volt, még hymnuszába is foglalta a népe... de hogy valamikor is ráeszmélt volna a
                  tudatra, hogy azért szép neki a Rajna és azért szép neki a tenger, mert
                  anyanyelvét hallja a szavából, arra nem talált emlékezőt a multjában.</p>
					<p>- Még a jármos-szekér nyomával is igazsága van, - gondolta magában. - Az magyar
                  nyom, hát magyarul hallja beszélni. A német szekér nyoma - most látom csak, - más,
                  mint a magyaré.</p>
					<p>És sokáig nem szólt egy szót sem, hallgatagon lovagolt a lány mellett, sörényére
                  meredve a lovának. Majd egyszerre megrázkódott és fölnézett. - Azért beszélt-e
                  igy, hogy reteszt toljon már most is egy távoli lehetőség elébe, mely még ködében
                  uszik a jövőnek? Hiszen azt is mondta, hogy a fenségek nem engedhetik meg maguknak
                  a választást, hogy tetszik-e nekik egy nő, avagy nem tetszik.</p>
					<p>- Prinzenloos, - mormolta... uralkodók fiainak sorsa és nem tudta miért, valami
                  szomoruság esett a szivébe.</p>
					<p>Jóka meghallotta ezt a kifejezést: - Prinzenloos és nem hagyhatta megjegyzés
                  nélkül.</p>
					<p>- Szabad kiváncsinak lennem, - kérdezte - mit ért fenséged az alatt, hogy
                  Prinzenloos?</p>
					<p>- Azt a megkötöttséget, - felelte a trónörökös és gyönge kis lázadozás érzett a
                  hangjában - mely kötelességévé teszi az uralkodó családok fiainak, hogy csak
                  hasonló családokból válasszanak.</p>
					<p>- Az a megkötöttség pedig - jegyezte meg Jóka - tán nem is olyan kárhoztatandó
                  valami, csak alkalmazása egy törvénynek, mely fölöttünk áll.</p>
					<p>- Melyik volna ez a törvény? Erről én nem tudok.</p>
					<p>- Mások se tudnak még róla. Én is csak véletlenül tudok, mert egy budapesti
                  folyóiratban olvastam.</p>
					<p>- Hát mit olvasott abban az ujságban?</p>
					<p>- Ösmertetését egy könyvnek, melyet Bakunin Feodor szentpétervári orvosprofesszor
                  irt s melynek „A jövő század házassága” a cime. Abból indul ki, hogy nem csupán a
                  szerelem lehet a házasság boldogságának alapja, hanem kell oda alapul sok más is.
                  Az, hogy nagyjában legalább egyenlő jellemüek, egyenlő vérségüek legyenek, akik
                  egymással házasságot kötnek, s hogy egymásnak legyenek nevelve. Nos, az uralkodó
                  családok fiai hol találjanak nekik megfelelő nőre, ha nem hasonló családok
                  körében? Tehát mi jogtalanság sem történik egy princcel, ha választását csak szük
                  körre szoritják, a legfelsőbb százötven család körére...</p>
					<p>A fenséges vendégek még négy napig maradtak, megtoldották azután még eggyel, de
                  végül csak el kellett utazni. Az uralkodó főknél is határt szab a mulatozásnak a
                  kötelesség.</p>
					<p>Az utolsó estét - csakugy, mint tavaly - csak a családdal töltötték el a vendégek.
                  Öten ültek a verandán, mely a parkra és a Tiszára nézett: a herceg, a fia, aztán
                  Domonkyné, Domonky és Jóka. És a háziak tudták, csak a vendégek előtt maradt
                  titokban, hogy meglepetés készül a számukra, a herceg és a trónörökös számára.
                  Eredeti és magyaros meglepetés, csak a sötétebb estét és a fogyó hold feljövetelét
                  várták.</p>
					<p>Graetz-Bieberfeld hercege csupa kedélyesség volt. Jobban telt neki ez a nyolc nap,
                  mint bármely más üdülőhelyen nyolc hét is, és nem hiszi, hogy rosszul jósol, ha
                  azt mondja, hogy jövőre bizony megint csak bekopogtat. Ő már törzsvendége a
                  Domonky-háznak, ugylátszik.</p>
					<p>Domonky és Domonkyné valami lekötelező szót mondott a hercegnek, s ezek
                  kölcsönösen egymásra figyelvén, nem vették észre, hogy Adalbert trónörökös, ki
                  Jókával egy sötétes sarokban ült, egy megjegyzést tett a komollyá vált
                  leánynak.</p>
					<p>- Én, - mondta a trónörökös - nem hiszem, hogy eljőjjek még másodszor is ez
                  országba. Varázslatos egy ország az ön hazája. Az ember csak bejön a határán,
                  aztán gazdagabban megy vissza, de árvábban is... És ha nézi, mit nyert, mit
                  vesztett, hát az előbbi ha sok is, a veszteség mégis de sulyos!</p>
					<p>- Veszteség? - felelte Jóka. - Veszteség, nyereség csak képzeletbeli is lehet, nem
                  meglévő. És a ma a mi itéletünkön még felül van, csak a holnapután mondhatja meg
                  nékünk, hogy tegnapelőtt vesztettünk-e, nyertünk-e? Fenségednek majd azt mondja
                  már a holnap is, hogy mitsem vesztett azzal, hogy ma nálunk volt.</p>
					<p>- Már a holnap?! tán a holnapután való holnap sem, - tiltakozott a szó ellen a
                  trónörökös. És folytatni akarta, de egy meglepetés hallgatni késztette. A
                  házigazda eloltotta a villanyt, - mert idegyülnek a szunyogok, - mondta és a
                  holdvilág mágikus fényében Domonky Jóka oly szép volt, hogy a trónörökös
                  elfelejtett beszélni. Az a rozsdásan csillogó haj valami tompán fénylő ezüstös
                  patinát nyert, mint az ezeréves koronák aranya; az a gyöngyvirág-arc és fedetlen
                  nyak ugy kivilágitott a homályos sarokból, mint egy holdas este a hófoltok az
                  avarból, és az az egymástól elfekvő két ábrándos szem tengerszinnel átfestett két
                  feketeség lett.</p>
					<p>A Göncöl-szekere és több más csillag magasan fenn lángolt az égen s ez uj irányt
                  jelölt ki Jókának, hol vegye föl ujból a beszédet. Egy pillantást vetett a
                  menyboltra, mely átlátszó is volt, mély is, aztán igy szólt a fiatal
                  fenséghez:</p>
					<p>- Jól nézze meg egünket, fenség és vallja meg, hogy nincs párja a világon. Ilyen
                  szineket sem északon nem láttam, sem délen az aranyszarv partjain. Nyáresti
                  egünket jól festeni még egyetlen festőnknek sem sikerült.</p>
					<p>- Ah, ön festészettel is foglalkozik, kisasszony?</p>
					<p>- Igen, de csak itthon, - felelte Jóka. - És nevezzen elfogultnak vagy sovénnek:
                  más ország szépségeiben csak gyönyörködöm, de hangulatba ringatni - és a
                  festészethez is kell hangulat - csak a szülőhazám szépségei képesek... Ön
                  elfogultnak itél, már látom, de mondja csak fenség: a költészettel is nem igy
                  vagyunk-e mindenütt? Ha Heine franciának születik, megénekelte volna-e a
                  Loreleyt... és ha Arany János németnek születik, megirja-e Buda halálát vagy
                  Toldit?</p>
					<p>Adalbert trónörökös hallgatott és csak nézte a magyar eget és annak szineit,
                  mintha onnan várt volna választ a kérdésre: megénekelte volna Heine a Loreleyt, ha
                  a Provenceban és nem Düsseldorfban születik?</p>
					<p>Jóka is a csillagokat nézte és figyelmeztette a trónörököst, hogy a tejutat a
                  magyar nép Csaba vezér utjának nevezi, majd igy folytatta érzésteljesen,
                  halkan:</p>
					<p>- Egy nagy magyar költő verset irt egy tiszaháti parasztról, aki Braziliába vagy
                  Laplatába vetődött. Megkönnyezni való csodaszép versezet az. Jó dolga van,
                  gyarapszik és mégis csak haza vágyik a magyar, mert nem találja a délszaki égen a
                  Fiastyukot, a Kaszást, a Göncöl-szekerét sem, szóval: a szivéhez nőtt, kedves és
                  meghitt sok magyar csillagot...</p>
					<p>- Igazán gyönyörü költemény. A szive fájhat az embernek, ha átérzi.</p>
					<p>- No lássa fenséged, ez az! - mondta Jóka mintegy álomból ébredve. - Idegenben
                  nincs élete a magyarnak. Hiába is szikrázik az alpesi tó a felhőtlen kék
                  égboltozat fényében, hiába is mormol az erdei kut, melynek partjain Druidák
                  áldoztak: nem érti meg nyelvüket a magyar. Még az éjszaka sok szövétnekét,
                  csillagát is, amit megszokott a hazai menybolton, magyar csillagnak nézi... hát
                  elhagyhatja-e a magyar a hazáját?</p>
					<p>És Adalbert trónörökös lelkében megint felnyomult, most már másodszor, a kérdés,
                  hogy azért beszélt-e igy, hogy reteszt toljon már most is egy távoli lehetőség
                  elébe, mely még ködében uszik a jövőnek?</p>
					<p>Égnek emelte a szemét s a Fiastyukot s a Göncöl-szekerét nézte és mondani akart
                  valamit, tán azt, hogy Bieberfeld egén is olyan a Fiastyuk, mint Domonkán. De a
                  szájában maradt a szó; most jött csak az igazi meglepetés.</p>
					<p>Sürüjéből a parknak sohasem hallott bus hangok sirták belé magukat az éjbe.
                  Kőszobor szivét is megrázó, a fában is lelket ébresztő hangok, mikhez hasonlókat
                  nem találni sem a havasi kürt, sem a Pán-sipja szavában, sem semmiféle más
                  hangszerében a világnak; se tündér, se szirén, se csalogány-madárnak a hangja...
                  hát mi volt?</p>
					<p>Tárogató hangja!</p>
					<p>A herceg megrázkódott, fia meg hypnotizáltan a székén ült, mintegy akarat nélkül
                  leeresztve a két karját és hallgatta, hallgatta a hangokat.</p>
					<p>Amik jöttek és szálltak, szinesen, mint buborékok opálból és lenyügözve a lelket,
                  mint valami igézet.</p>
					<p>S egy-két futam után, mely lágy volt, mint csipogása a pelyhedző rigónak,
                  beléömlött az éjbe a nóta:</p>
					<p>- Eltörött a hegedüm és nem akar szólani...</p>
					<p>Óh te dala a daloknak, magyar dal! Amit fölényesen letárgyal a klasszikus zenének
                  glecserein hideggé hült muzsikus ész: de különb vagy te, te egyszerü kis virága a
                  rónának, mint a legdrágább selyemből lett müvirág! Nem kétszer-kettő négy vagy te
                  magyar dal, és nem is gerendák és állványok között épülsz, mint a görög vagy
                  ógóthikus kőalkotmány; mint a madárnak a fészke ugy épülsz és mérhetetlen, szinte
                  légies finomság vagy. Kevésbbé a fülnek, mint a szivnek és a léleknek a nótája
                  vagy és mind-mind van benned, ami istentől lett hangja természetnek van. Rigófütty
                  és csalogánydal és méhzöngés; sirás és kesergés és felkacagás; a komolyság szava
                  és az enyelgésé, ártatlan tréfáé; cirpelése a tücsöknek, méltóságos zugása a
                  darvak és a vadludak szárnyainak. Kaszapengés, pohárcsengés; szellő szava,
                  csermely árja, férfidac, égzengés, vihar.</p>
					<p>Régen elhangzott már az utolsó elhalása is a dalnak, de a fejedelmi vendégek még
                  elbüvölten, lélekzet nélkül ültek. És kettős igézet alatt voltak; igézete alatt a
                  dalnak és - amit most vettek csak észre, hogy eltünt a hangulatrontó villany -
                  igézete alatt az estének.</p>
					<p>Nyárvégi isteni este volt és erre sem akadt más jelző, mint:
                  magyar. Magyar napfény, magyar csillag, magyar égbolt, magyar nyár, és
                  magyar este!</p>
					<p>Ötük közül a fenséges ur volt az első, ki nagysokára megtalálta a hangját.
                  Barbarossa-szakálla is remegett a megindultságtól, ugy mondta:</p>
					<p>- Az angyalokhoz felemelő szent élvezet volt. Nagy adósuk vagyok önöknek, ugy
                  érzem.</p>
					<p>A trónörökös pedig, mikor magához tért, némán a leány kezéhez nyult és egy
                  pillanatra az ajkához emelte. És csak azután, hogy eleresztette, suttogta:</p>
					<p>- Hin ist meine Geige, hin, will nicht mehr erklingen...</p>
					<p>Aztán ujból felsirt a Zauberflőte, a varázsfuvola, ahogy a herceg a tárogatót
                  nevezte, és panaszosan jött ki öbléből a bánatos szó:</p>
					<p>- Nagy Bercsényi Miklós sirdogál magába...</p>
					<p>- Az már igaz, - mondta a herceg - önök magyarok értenek hozzá, mint nehezitsék
                  meg vendégeiknek a bucsut. Hát lehet ezt elfelejteni, egy ilyen estét és minden
                  báját?</p>
					<p>És a trónörökös, mintegy álmából ébredve, még ezt tette hozzá a mondathoz:</p>
					<p>- ...és mindazt, ami drágává tette nekünk az estét?</p>
					<p>...Késő lett, be kellett menni a szalonba, aztán készülődést tettek a fenségek,
                  hogy szobáikba vonuljanak vissza. De a hölgyektől való elbucsuzás előtt - ez a
                  végleges bucsu is lett volna - Adalbert herceg szinte könyörögve igy fordult
                  Jókához:</p>
					<p>- Csak egyszer, csak egyetlen egyszer még a „Hin ist meine Geige, hin”-t. Utoljára
                  fogom hallani ez életben.</p>
					<p>És Jóka leült és kisérve magát a zongorán, elénekelte a bánatos nótát, és se
                  Domonkyné, se Domonky, se Joakim herceg nem tudta, hogy kinek a hegedüje tört
                  ketté: Adalbert trónörökösé-e, vagy a Jókáé?</p>
					<p>Mikor ez utóbbi, harmadnap délelőtt végigjárta a szobákat, termeket, miket ő
                  fenségeik laktak a kastélyban, egy elhervadt virágcsokor alatt egy fényképet
                  talált az asztalon. Adalbert trónörökös arcképe volt és sajátkezü aláirásának
                  felette öt párhuzamos vonalon hét fekete kottafej, mint megannyi odaszurt
                  gombostü, egy vallomást rögzitett a kartonra. Hangokra áttéve azt mondták azok a
                  felsorakozott gombostük, hogy: - eltörött a hegedüm...</p>
					<p>- Az enyém is, - sóhajtott fel Jóka és a keblébe rejtette a fényképet.</p>
				</div>
				<div type="chapter">
					<head>III. Gudrun pártája.</head>
					<p>Graetz-Bieberfeld uralkodó hercege, megerősödve és megfiatalodva a magyarországi
                  kellemes napoktól, minden legkisebb kerülő nélkül Domonkáról Bieberfeldbe
                  utazott. Egy-két szükebbkörü udvari estélyt és egy nagyobbszabásu bált óhajtott
                  adni, tartozásból egyrészt a népe iránt, másrészt intimebb természetü okokból.</p>
					<p>- A trónörökös huszonötéves és még nem választott társat - vélte a herceg. Tehát
                  ideje, hogy válasszon, - gondolta. - Nos, Bundhausen és Leinz és még több udvar is
                  képviselve lesz gazdagon; sok szépség lesz a hercegnők közt, hát cseppet sem
                  fárasztó, sőt kellemes munka lesz a választás. Itt egy virág, ott egy... csak
                  arról lesz szó, hogy melyiket tüzze a keblére. És mihelyt döntött, már sablonosan
                  megy minden. Rövid tárgyalások az illető udvarral, a trónörökös vizitje a
                  kiszemelt menyasszony házánál, a többi aztán jön magától.</p>
					<p>Persze, beavatta tervébe a trónörököst is, de ez el akarta odáztatni a dolgot. -
                  Még ráérek megnősülni, - mondta. Csak tanultam és fáradoztam eddig, keményebben,
                  mint bárki ebben az országban, mert készülnöm kellett a hivatásra, mely rám vár...
                  most szórakozni szeretnék, pihenni, üdülni egy keveset; vagy utra menni, világot
                  látni... nem látod be, hogy ez rám férne, apám?</p>
					<p>- Belátom, - mondta a herceg - de... itt egyszerre szinte ünnepélyes, olyan komoly
                  lett... de nem várhatunk, Adalbert, - folytatta. - Egyetlen fiam vagy; utódot kell
                  mihamarabb nemzened, ki elfoglalhassa a Bieberfeldek trónját, mert te, édes fiam,
                  esetleg sohsem leszel uralkodója ennek az országnak.</p>
					<p>Adalbert trónörökös egykedvü maradt. Minden izgalom nélkül kérdezte: - hát mi
                  késztet a sietségre, apám? És mi alapon mondod, hogy én talán sohasem léphetek
                  utánad a trónra?</p>
					<p>Graetz-Bieberfeld hercege szomoru lett, de szomoruságában valami szent is volt,
                  valami fenséges. Mint pillantásában azoknak, akik tudják, hogy vagy
                  szeretteikre, vagy ő rájuk vértanu-áldozat és megdicsőülés vár.</p>
					<p>- Mert mi sem biztositja nekem, fiam, hogy rövid pár esztendő mulva még az élők
                  sorában látlak, - felelte.</p>
					<p>- Egészséges vagyok, tehát emberi számitás szerint...</p>
					<p>- Nem erről van szó, fiam. Másról van szó, amit fiatalságod még nem láthatott meg.
                  De én, ugyis mint uralkodó herceg, ugyis mint a hadsereg egyik kiszemelt vezére a
                  jövőben, én be vagyok avatva a dolgokba, ahogy jönni fognak, mert kell, hogy ugy
                  jőjjenek. Két esztendő mulva, - vagy háromra, négyre, ez már nem különbség - kelet
                  és nyugat és észak meg dél össze fog szövetkezni ellenünk, hogy megsemmisitsék
                  Németország hatalmát. Borzalmas mérkőzés lesz, életre-halálra, mint két egymásnak
                  száguldozó égitest között és minden emberre szükség lesz, a császár fia legyen,
                  vagy az enyém, az enyém, vagy az utolsó paraszté. A harctéren mind németek
                  leszünk, ott nem lesz se koronás fő, se proletár; németek leszünk, fiam, és te,
                  élén a századodnak, Adalbert, épen ugy eleshetsz, meghalhatsz, mint egy Lehmann,
                  egy Mayer, egy Schulze...</p>
					<p>- Bármikor kész vagyok életemet is odaadni a hazáért, - válaszolta ünnepélyesen a
                  trónörökös.</p>
					<p>- Tudom. De csak vértanuk kellenek-e a nemzetnek? Csak önfeláldozó hősök, mit
                  gondolsz? A nemzetnek szüksége van arra is, hogy gyermekeik legyenek az apáknak,
                  akik örököljék nemzőik erényeit és életet biztositsanak a nemzetnek. Életet,
                  örökké tartót, amig a világ áll.</p>
					<p>- Tehát meg kell hogy nősüljél, Adalbert. Ma inkább, mint holnap, vagy holnapután.
                  Ugyis mint trónörökös, ugyis mint Németország fia meg kell hogy nősüljél,
                  Adalbert. Hogy te utánad is itthon maradjon egy élet, ha ugy fogja akarni az
                  Isten, hogy... hogy...</p>
					<p>- ...hogy ne térjek meg onnan, a hová mentem? Fenséges apám, - felelte megindultan
                  a trónörökös - ez az óra oly rendkivüli, oly magasztos, hogy szentségtörés volna,
                  ha szomorusággal beárnyékolnám. Ezért engedd meg, kérlek, hogy csak holnap
                  térjünk vissza erre a tárgyra.</p>
					<p>- Szomoruságról beszélsz, amit nem akarsz nekem okozni, Adalbert? Neked hát titkod
                  van? Vajjon mi az?</p>
					<p>- Majd holnap, apám, - tért ki az ifju. - Huszonnégy órát kérek, egy kis napot
                  csak.</p>
					<p>- Legyen, - mondta a herceg és egy kézszoritással elbocsátotta a fiát.</p>
					<p>Másnap megint együtt voltak, kettesben apa és fiu.</p>
					<p>- Apám, - kezdte érzéssel a trónörökös - azt mondtad nekem tegnap, nősüljek meg,
                  hogy élet maradjon utánam, ha meghalok. Idézem szavaidat; azt mondtad, hogy ugyis
                  mint trónörökös, ugyis mint Németország fia meg kell hogy mihamarabb nősüljek.
                  Nos, én meghajolok akaratod előtt, de - a fiatal princ szava itt könyörgő lett -
                  de nem mint trónörökös akarok, csak mint hazám egyszerü fia akarok nősülni. A
                  szent célt, hogy élet maradjon utánam, ez utóbbi módon akarom elérni.</p>
					<p>Graetz-Bieberfeld hercege elfehérült, meg is mozdult, talán a célból, hogy
                  felálljon, de csak ülve maradt és nyugalmat parancsolt magára.</p>
					<p>- Diplomata sem értesithetett volna különbül, hogy nem rangszerüen akarsz nősülni,
                  - mondta. - Te mesalliancera gondolsz, mert szerelmes vagy valakibe, ugy vélem. De
                  föltettem magamba, hogy végig foglak hallgatni, hát csak szabadon beszélj, minden
                  géne nélkül. Nem mint alattvaló az urához: mint fiu az atyjához, mint tiszt a
                  tiszthez, mint német a némethez, ugy beszélj hozzám, Adalbert. Ki az illető, hogy
                  hivják, régen szereted-e vajjon és... és megérdemli-e, hogy szeresd?</p>
					<p>Adalbert trónörökös, ki vihart várt, ugy vélte, hogy a felhőkön keresztül a
                  napsütés visszfénye szürődik. Hogy ragyog itt valami: mellette, fölötte, előtte...
                  vagy már egészen benne van a felhőben, mit a napsugár aranya szőtt keresztül.</p>
					<p>- Engedd meg hát, apám, - igy szólalt meg - hogy megmondjam az illető nevét.
                  Domonky Jóka a neve, kit kitörölhetetlenül a szivembe zártam, kit szeretek,
                  mint... no erre nincs hasonlat. Még négy hete sincs, hogy először megláttam és ugy
                  érzem, hogy szeretem, mióta a világ áll. Domonky Jóka! Már e név maga is csupa
                  melódia, aranyharangból jött ünnepi harangszó!</p>
					<p>- Domonky Jóka! - kiáltott fel a herceg és harag nélkül nézett a fiára. Csak
                  leejtette hosszan a karját, mint akinek kiesett a kezéből a fegyver. És a hangja
                  is, ahogy utána mondta a Jóka szót, bizonyos csodálkozó megindultságtól vibrált. -
                  Domonky Jóka, - suttogta - kit csak kérelmemre rendelt haza az atyja!</p>
					<p>Gondolkozott, aztán felállt és a trónörökös vállára tette a kezét. - Még nem
                  döntöttem, - mondta és bár szilárdnak óhajtott látszani, egy kis ingadozás érzett
                  a hangjában. - Még nem határoztam, mondom, de lefegyverzettnek érzem magam. Egy
                  cselekedetem által, melyet nem tanácsára valaki másnak, csak magamtól, ugy
                  ötletszerüen végeztem. Több szerencséd van, fiam, mint hasonló esetekben más
                  uralkodó személyiség fiának. Még nem döntöttem, mondom, de gondolkoznom késztet
                  az a cselekedet, melyről te nem tudsz, mert nem adtam volt tudtodra. Légies
                  valami; nincs jelentősége, nincs sulya, ha ugy veszszük és mégis csak sulyos és
                  megdobbantja a szivemet, fiam.</p>
					<p>- Mi volt az a csodálatos cselekedet?</p>
					<p>- Jól mondod: csodálatos cselekedet. És most utólag, hogy gondolkozom fölötte, nem
                  birok megszabadulni az érzéstől, hogy tán a Gondviselés akarta, hogy ugy
                  tegyek.</p>
					<p>Adalbert trónörökös csupa izgalom lett. - A Gondviselés? - kiáltott. - Jókára
                  vonatkozólag... és az érzésemre vonatkozólag, mely hozzá köt?!</p>
					<p>- Ugy van, - mondta a herceg. - A dolog egyszerüen a következő: tavaly, hogy
                  vendég voltam Domonkán, a Walhalla-rend csillagát ajánlottam fel Domonkynak,
                  hálából. Nem akarta elfogadni a rendjelet, mire hazaérkezésem után arcképünket
                  küldettem el neki. A kettőnk együttes nagy fényképét.</p>
					<p>- Erről tudok, - mondta csalódottan a trónörökös. - Hisz aláirattad velem is,
                  mielőtt elküldted.</p>
					<p>- De nemcsak arcképünket küldtem, hanem mást is. Jókának egy ónémet pártát, milyet
                  fejedelmi aráink lakodalmuk napján szoktak hordani. A Gudrun-párta szakasztott
                  mása volt, mely házi kincseink egyik legrégibb darabja.</p>
					<p>- Gudrun, Gudrun! Személyesitője a szelidségnek és a szépségnek?! Domonky Jóka is
                  az!</p>
					<p>- Tudom. Épen ez okból történt, hogy azt a pártát küldettem el a leánynak. Domonky
                  Jóka nem az a vért-korbácsoló, izgató szépség, mint például, ha emlékszel rá, a
                  domonkmegyei főispán leánya. Domonky Jóka olyan szivet elbájoló szépség,
                  mint...</p>
					<p>- ...mint Gudrun volt, Siegfried párja.</p>
					<p>- És a Gudrun-párta boldogságot hoz, mondják. Nos, Domonky Jóka ez utóbbiról ugy
                  lehet nem tud, de én mindenesetre jelezni akartam, hogy boldogságot kivánok neki,
                  ha majd férjhez megy.</p>
					<p>Adalbert trónörökös elérzékenyült. - Ha ez sem a Gondviselés ujja, akkor nem
                  tudom, hogy mit nevezzünk annak.</p>
					<p>A herceg elgondolkozott, vajjon folytassa-e? És valami megindultságnak engedve,
                  elmondta még azt is, ami még hátra volt.</p>
					<p>- Jóka édes atyja, - folytatta - névtelenül százezer márkát küldött városunk
                  polgármesterének azzal, hogy tetszése szerint jó célra forditsa. És a polgármester
                  javaslata az volt, hogy az összegnek kamatjaiból évenkint néhány szegényebb
                  menyasszonynak adjunk hozományt.</p>
					<p>- Gudrun-párta... Jóka... menyasszonyok boldogsága... és vőlegényeké...
                  ábrándozott a trónörökös.</p>
					<p>Majd csengő hangon, boldogan folytatta, megszabadultan minden nyomástól, mely
                  ránehezült volt:</p>
					<p>- Költő szeretnék lenni, de megelégszem azzal, hogy egyszerü referense legyek,
                  egyszerü krónikása saját magamnak; elmondjak mindent a lehető legegyszerübb
                  szavakkal, aztán ne én adjak választ a kérdésre, vajjon megérdemli-e Jóka, hogy
                  szeressem, hanem te magad felelj magadnak, apám.</p>
					<p>A herceget már elfogulttá tette a Gondviselés; megvesztegette, megejtette, lehet
                  mondani. Sehol a Gondviselésbe vetett hitnek annyi jámbora nincs, még a
                  legmagasabb köröket sem véve ki, mint a szentimentalizmusra hajló németek
                  közt.</p>
					<p>Egy üveg frauenmilchet hozatott be magának és ő maga töltött a fiunak is. És
                  odakocintva a magáét a fia kezében levő pohárhoz, bátoritólag azt mondta:</p>
					<p>- Nos, beszélj.</p>
					<p>Kellett is már a trónörökösnek biztatás! Nem csak szabadon beszélt, de már
                  jókedvüen is; és folyamatosan és könnyen, mint a bő torku forrásból a kristályos
                  viz, ugy jött ki a száján a sok átérzett szó.</p>
					<p>- Megláttam és megszerettem, apám. Együtt jött a kettő, mint a nap keltével az
                  áldás és a tavasszal a bimbóknak feslése. S ahogy nem nézhetek virágra anélkül,
                  hogy szineket is ne lásson a szemem, s ahogy nem állhatok a kandallóhoz a tüz
                  mellé, hogy meleget ne érezzen a testem, ugy nem nézhettem egy percig sem a
                  leányra, hogy szerelem ne költözzék a szivembe. Nem vágyakozás, apám, hanem
                  istentől jött, fölemelő szent érzés.</p>
					<p>A herceg egy pillantást vetett a festményre, mely egy törpe pálma legyezői alatt
                  egy asztalon állt. Egy édesarcu szép asszonyt ábrázolt, a trónörökösnek most öt
                  éve elhalt anyját. - Az is egy Gudrun volt; azt is ugy láttam meg, - gondolta a
                  herceg - mint Adalbert az ő Domonky Jókáját.</p>
					<p>Elnyomott egy sóhajtást, behunyta egy percre a szemét, végigsimitott kezével a
                  homlokán, aztán intett a fiunak, hogy folytassa.</p>
					<p>És a trónörökös folytatta:</p>
					<p>- Megérzik azt ösztönükkel a leányok, ha kedvező benyomást tettek egy férfiura.
                  Megérezte Jóka is és...</p>
					<p>- ...nem tételezem fel róla, - szakitotta félbe a herceg - hogy még mélyiteni
                  igyekezett volna.</p>
					<p>- De nem ám. Sőt végtelenül finoman azon volt, hogy birjam le a keletkező
                  vonzalmat. Fojtsam el már csirájában a szerelmem; térjek észre és lássam be, hogy
                  egy jövendő uralkodó személyiség nem rendelkezhetik a szivével ugy, mint bárki
                  más.</p>
					<p>- Kiváncsi vagyok a módra, hogyan tette ezt Domonky Jóka?</p>
					<p>- Mondom, a legnőiesebb módon. Egymás mellett lovagoltunk s én azt a megjegyzést
                  tettem, hogy estélyi ruhában jobban tetszett nekem, mint dreszben, mire ő azt
                  mondta, hogy a fenségek nem engedhetik meg maguknak a választást, hogy tetszik-e
                  nekik egy nő, avagy nem tetszik...</p>
					<p>A herceg megelégedetten bólintott.</p>
					<p>- Más leány, hasonló esetben, már légvárakat épitett volna és a légvárak kapui
                  fölött már ott látta volna hercegi cimerét is és igyekezett volna, hogy valósággá
                  varázsolja az álmát. Élesztette volna a tüzet, felfokozta volna bennem a
                  szenvedélyt... de Domonky Jóka olyan rezerváltan viselkedett, hogy csodálom. Ő már
                  beléláthatott a jövőbe, már láthatott engem, hogy harcot harcolok veled és a
                  házunkkal és mindennel, mire egy hercegnek tekintettel és figyelemmel kell
                  lennie... de mert látta ezt a lehetőséget, hát reteszt tolt eléje - és én
                  megértettem Domonky Jókát.</p>
					<p>- Küzdöttem is magam ellen, apám. Még azon az utolsó estén is, mikor azt mondtad,
                  hogy jövőre megint eljövünk, én kijelentettem Jókának, hogy én nem megyek. Ami
                  engemet illet, én nem látogatok el másodszor is az országba. Mikor elbucsuztam a
                  házuktól, szivem is azt mondta, mit a nóta mond, hogy: hin ist meine Geige, hin...
                  és erőt vettem magamon, hogy felejtsek. Sokkal rövidebb idő mult el tegnapig, hogy
                  csak meg is kezdhettem volna a hervasztó felejtést, de tegnap, hogy azt mondtad
                  nekem: nősüljek meg, olyan lángra lobbant bennem az érzés, mint kitörése idején a
                  napfáklya. A te óhajod, hogy nősüljek meg és az én óhajom: Domonky Jóka.</p>
					<p>- És legvégül; még egyet csak, apám. Te is nézted azt az arcképet, én is; azt a
                  képet ott a pálma alatt a sarokban. Ne légy szigoru hozzám, apám, mert hátha nem
                  helyesli szigorodat az az angyal az egekben, kit az a kép mutat...</p>
					<p>Ez a leghatalmasabb érv volt és a herceg, ki imádta volt asszonyát, egy
                  könnycseppet törölt ki szeméből.</p>
					<p>A könnycsepp pedig elfogadta az érvet.</p>
					<p>Graetz-Bieberfeld hercege felállt és azt mondta a fiának: - remélj. Még semmit se
                  mondhatok, csak ennyit, de egyelőre ennyi is elég lesz.</p>
					<p>A trónörökös kezet csókolt atyjának és odavezette a pálma mellé az arcképhez. És
                  minden lágysággal, melyre csak képes volt, egy kérdést intézett az atyjához.</p>
					<p>- Mondjad csak, édes apám, - kérdezte - ahogy te ösmerted és szeretted ezt az
                  eszményi nőt: nem elvetted volna-e akkor is, ha nem Bundhausen-princessz, hanem -
                  Domonky-leány?!</p>
					<p>Graetz-Bieberfeld hercege hallgatott. Felelhetett-e nemmel a kérdésre?</p>
					<p>Adalbert pedig érezte, hogy győzött; győzött még kezdete előtt a harcnak.</p>
				</div>
				<div type="chapter">
					<head>IV. Mátyás király „N” betüje.</head>
					<p>Bieberfeld polgármestere, egy méltóságos külsejü, ezüstös haju, de még fiatalos
                  mozgásu öreg ur, kihallgatáson jelent meg a hercegnél. A százezer márkás adomány
                  dolgában jött, hogy jelentse, hogy öt percentes államkötvényeket vett rajta;
                  bátorkodott egyuttal hozzájárulását kérni a hercegnek, hogy az alapitványt, mint
                  ilyent, egyszerüen „Anonimá”-nak kezeljék.</p>
					<p>- Kedves doktor Rőder, - mondotta a herceg - „Anonima hungarica” legyen a neve.
                  Magyar földről jött, egy nemesszivü, nemeslelkü magyartól, hát igazságosnak kell
                  lennünk. Anonima maga még csak keveset mond, de Anonima hungarica már értésére
                  fogja adni a népnek, honnan és kitől jött a fundáció.</p>
					<p>Rőder doktor polgármester kegyesen elbocsáttatván, elment, a herceg pedig egy
                  géppel irt, több oldalra terjedő jelentést vett fel az asztalról, melyet
                  minisztere már azelőtt oda eléje tett.</p>
					<p>A jelentés, mit a herceg a kezébe vett történetirói alapossággal és
                  objektivitással megszerkesztett kis dolgozat volt.</p>
					<p>- Eredeti neve a családnak nem Domonky, hanem Dornoky volt, - szólt a bevezetés.
                  Harmadik Béla krónikásának feljegyzései szerint, kit „anonimus Belae
                  regisnotarius”-nak ösmer a história - igy kezdte az alkalmi történész. - Nagy
                  Domok vármegyét még Szent István király kerekitette ki ezertizben. A vármegye
                  élére főispánnak, comes supremus-nak Domoky Pál vezért rendelte, ki a király egyik
                  legvitézebb vezére volt; ez a Domoky Pál gróf tekinthető a Domonkyak azon legelső
                  ősének, akit ösmerünk. De nem férhet hozzá kétség, hogy a Domoky familia, mint a
                  száznyolc nemes törzs egyik családja, már a magyarok bejövetelekor is nemes volt,
                  tehát Európa egyik legősrégibb családja.</p>
					<p>Graetz-Bieberfeld hercege elgondolkozva a levegőbe nézett. - Már ezer évvel
                  ezelőtt is nemesek voltak, - mormolta. - És egy vármegye kapta tőlük a nevét. Egy
                  évezreddel ezelőtt Bieberfeld városának még a helye sem volt meg, mert itt
                  mocsarak voltak, hódoknak tanyája. A Graetz-Bieberfeld család meg csak a
                  reformáció idején bukkant fel először a homályból.</p>
					<p>- Harmadik Endrének, az utolsó Árpádnak elhalálozása után (1301-ben) olvasta
                  tovább a herceg - egy Domoky Szilveszter jelölt volt a királyi trónra. De maga ez
                  a Domoky Szilveszter, hogy megóvja a széthuzástól nemzetét, azokhoz csatlakozott
                  már a priori, kik külföldit óhajtottak királynak. És harmadik Endrére, mint
                  tudjuk, csakugyan idegen jött, Wenzel...</p>
					<p>- Csodálatos, - mormolta a herceg. - Ha a Domoky Szilveszter akkor kevésbbé
                  önzetlen lett volna!</p>
					<p>- Mai nevét a család - fejtette ki továbbad a történész - és erre már hiteles
                  történelmi okmányaink is vannak - mai nevét a család Matthias Corvinustól kapta,
                  a leghatalmasabb, legnagyobb magyar királytól, kit jelző néven: igazságosnak is
                  neveznek. A király, ki mint tudjuk, Európa egyik legmüveltebb királya volt,
                  alkalomadtán a kedélyességet is szerette. Egyik diadalmas hadjárata után igy szólt
                  Domoky Gáborhoz, ki száz csatában kipróbált vezére volt: - Számtalan csatában
                  diadalra vezetted seregemet, te hős vitézem, Domoky Gábor. A számtalant, a
                  számtalan sokat a mathézisben „n” betüvel jelöljük, hát megtoldom a nevedet egy
                  en-nel. Mától fogva: Domonky a neved és a vármegyéd is Domonk legyen, nem Domok.
                  Innen van az, jegyezte meg itt zárójelben a történész, hogy a Domonkyak közel négy
                  évszázadon át, követhetőleg 1848-ig, igy irták a nevüket: DomoNky. A belétoldott n
                  betüt hódolatul a királynak és dicsőségéül a családnak, nagy betüvel irták. Ime
                  facsimilében több adománylevél és más okmány, a tizenhatodik és tizenhetedik
                  századból, mind ezt az aláirást viseli: DomoNky.</p>
					<p>Graetz-Bieberfeld hercege mintegy átszellemült. Hőskölteményt lehetne irni ennek a
                  családnak a történetéről, - mormolta. - És milyen ragyogó szinfolt ennek az
                  őscsaládnak történetében az az „N” betü! Ilyet nem mutathat fel semmi más nemes
                  családja a világnak. Amilyen eredeti magyar, olyan megkönnyezni valóan bájos. Az
                  en betüt, a királytól kapták, hát nagy alakban irták, nem megható ez?! De persze,
                  egy nemzet, mint a magyar! Mely királyhü és loyalis volt mindenkor!</p>
					<p>- A mohácsi katasztrófa után, - olvasta tovább a herceg - a Domonky-család, mely
                  katholikus volt addig, protestáns lett. Rákóczi harcaiban ott küzdenek a nagy
                  fejedelem mellett, de a Napóleon elleni harcokban már a dinasztia legerősebb
                  oszlopa ők.</p>
					<p>- Uralkodója válogatta, - jegyeztette meg az igazságérzet a herceggel. - Aki
                  király a nemzetre tört....</p>
					<p>- Kilencedik Sebestyén, a mostani Domonky - igy végződött a történelmi munka -
                  Domonky Sándor volt negyvennyolcas honvéd-ezredes fia, hivatásos katona volt majd
                  negyven éven át. Ezernyolcszázhetvenegytől ezerkilencszáztizenegyig és
                  altábornagyságig vitte. A legtehetségesebb tábornokok egyike. De lemondott a
                  rangjáról; miért? azt senki sem tudja.</p>
					<p>A dolgozathoz egy kis pótlás is volt csatolva. Domonky Sebestyén hazájának egyik
                  leggazdagabb embere; vagyonát - uradalmak, gyárak és készpénzvagyon - több mint
                  negyven millió márkára becsülik.</p>
					<p>- Erre már nem voltam kiváncsi, - mondta a herceg, de csak elolvasta végig, ami
                  következett:</p>
					<p>- Még egy általános megjegyzést, - volt a befejező pár mondata a pótlásnak. -
                  Magyarországon, közjog szerint, sohasem volt különbség nemesek és nemesek között,
                  és a grófi vagy a bárói titulus épen csak hogy cim volt, de nem a nemesség
                  valamely magasabb grádusa. Membrum sanctae coronae, a Szent Korona tagja volt
                  mindegyik, és egy Cilley gróf például cseppet sem volt magasabb rangu nemes, mint
                  az egyszerü Szilágyi Mihály, Corvinus Mátyás király nagybátyja. Az ujabb kor és
                  felfogás szerint különbség tehető ugyan köznemesek és főnemesek között, de olyan
                  ősrégi nemesi család, mint a domonkai Domonky familia, még ma is nemesebb nemesnek
                  számit, mint sok főrendiházi tagsággal biró grófi család. Bizonyitja ezt példának
                  okáért az is, hogy a Domonkyak udvarképesek, sok grófi és bárói család még nem
                  az.</p>
					<p>Igazi német alapossággal megszerkesztett kis munka volt, melynek szerzője szinte
                  kitalálta, kiérezte, mi érdekelheti többé és mi kevésbbé a fenséges
                  megbizót...</p>
					<p>Graetz-Bieberfeld uralkodó hercege megelégedetten egy fiókba zárta a jelentést és
                  a további teendőkön gondolkozott. Hol folytassa most, hogy informálva van
                  mindenről, ami a Domonky-családra tartozik?</p>
					<p>Azzal tisztában volt már elejétől fogva, hogy nagyon komoly, nagyon gyökeres a
                  trónörökös szerelme Jóka iránt. Ez nem hirtelen jött, egészségtelen fellángolás,
                  sem türelmetlen vad vágyakozása a vérnek, ami megrohanja a fegyelmezetlen embert,
                  mikor démoni szépségü cirkuszi nőt, vagy szemkápráztatóan csillogó dizőzt lát. Ez
                  nem a csodavállak és karok, nem a gömbölyüségek és vonalak iránt vészesen támadt
                  eruptiv szerelem, mely csak kielégülést keres, csak habzsolását az élvezeteknek,
                  gyönyörnek, hogy előbb vagy utóbb, de belátható időn belül a megcsömörlés
                  posványába fuljon. Ez istentől való, józan, egészséges és gyökeres szerelem, tehát
                  tiszteletet parancsol, mint minden más müködése a világfentartó természetnek, mely
                  előre lát.</p>
					<p>Hogy erőszakkal kitépni próbálja: ezt a gondolatot eltolta magától, mint az állott
                  vizzel telt poharat a szomjuhozó. Eltolta már akkor, mikor megmondta neki a fia,
                  hogy kit szeret. Erőszakkal, kiméletlen kézzel nem a szerelmet öljük meg, csak a
                  sziven, melyben gyökerezik, ejtünk gyógyithatatlan, elmérgesedő sebeket.</p>
					<p>Utazni küldje a fiut? Ostobaság vagy naivság, régen hitelét vesztett gyógyitó szer
                  ez. A szerelmes, kit messze küldünk, hogy felejtsen, annál szivesebben van
                  gondolataival a személynél, kit életre-halálra a szivébe zárt. A távolság nem
                  akadály a léleknek, hogy oda ne repüljön a másikhoz, kiben párjára lelt. Az
                  egymáshoz való közelhozás - vélte a herceg - megadása a lehetőségnek, hogy hadd
                  szokják meg egymást a lelkek; a ma támadt szerelem ünnepét hadd kövesse tán
                  hétköznapi hangulat... az egymáshoz való közelhozás racionalisabb gyógyitó-mód,
                  mint bármi más. Ha közel vannak egymáshoz a szeretők, napokon, heteken és
                  hónapokon át, akkor ugy lehet, hogy a szem, mely ma isteni teremtést lát a
                  másikban, holnap, vagy egy hét mulva már vonzó erővel sem biró prózai földi lényt
                  fog látni. A ma idealizáló szem holnaputánra, vagy egy hétre már
                  közönségességeket, hibákat, defektusokat fog látni és ez a meglátása a valónak már
                  kijózanodás.</p>
					<p>De az adott esetet tekintve: mi reményt sem táplált a herceg, hogy a trónörökös,
                  ha közel lesz Jókához, megszokja és kijózanodik, kiábrándul. Olyan nő az a Domonky
                  Jóka, kit meg nem változó szerelemmel lehet szeretni.</p>
					<p>Meg kellett hát hogy szokja a gondolatot, hogy Adalbert trónörökös eljegyzi és
                  elveszi Jókát. Revoltált benne az átöröklött megmerevült felfogás: egy uralkodó
                  fia egy köznemes lányt! hisz ez elképzelhetetlen, ez egyszerüen nonsens!... mégis
                  meg kellett hogy barátkozzék a lehetőséggel. Eltekintve még attól is, hogy a
                  trónörökös szerelme a leányhoz lebirhatatlannak és könyörtelennek látszott,
                  könyörtelennek abból a szempontból, hogy halomra gázol házi törvényt és mindent:
                  eltekintve még ezektől is, meg kellett hogy szokja a gondolatot, mert az érzelmi
                  momentumok sokasága lefegyverezte őt már az elején is. Főleg, mikor azt mondta
                  neki a fiu: - ne legyél szigoru hozzám, apám, mert hátha nem helyesli
                  szigoruságodat a megboldogult, kit az a kép ott a sarokban ábrázol?... A meghalt
                  anyák, ez már igy van, az ő szerelmes gyermekeik mellé pártolnak, mert ott ahonnan
                  ők nézik a világot, nincs koronás fő és nincs proletár, nincs dusgazdag vámszedő
                  és nincs Lázár. Ott mindenki egyforma, ha jászolban született, ha cimeres
                  menyezetnek alatta... Hát még, mikor kérdezte a fiu: - ahogy te ösmerted és
                  szeretted azt az eszményi nőt, nem elvetted volna-e akkor is, ha nem
                  Bundhausen-princessz, de Domonky-lány?</p>
					<p>Most, hogy ezen is gondolkozott a herceg, azt kellett, hogy válaszolja magának: de
                  elvettem volna, el én. Legázoltam volna előitéleteket, házi törvényt és minden
                  mást és elvettem volna, ki husz éven át oly boldoggá tett.</p>
					<p>És lefegyverezte a herceget az is, amit, ha ugy akarjuk, Gondviselésnek
                  mondhatunk, ha ugy akarjuk: láthatatlan erőnek, mely vezeti és kormányozza a
                  világot. - Én forciroztam, - tünődött a herceg - hogy hozassa haza Domonky a
                  leányát. Ők el akarták kerülni... aki támasztotta a bonyodalmat, az én voltam.</p>
					<p>Hogy igy gondolkozott a herceg, hogy az engedékenység terére akart lépni és nem
                  mint sokan mások, a kérlelhetetlen szigorhoz nyulni, tán annak is volt a
                  következménye, hogy ő német volt. Komplikált lélek a németé; komolysága mellett
                  sok gyermeki kedély is van benne - nem erre mutat-e például, hogy hetvenéves
                  korban is huszéves Fuchsokkal tud mulatni és a Gaudeamus igiturt harsogni?... és
                  komolysága mellett is, mely a józanság talajáról le nem tér, van fogékonysága és
                  érzéke a romantika iránt is. Istenfélő kedély a német, de az atheista germán is -
                  amiből nem sok van - a Gondviselés utmutatásának nem tér ki. Hisz benne és
                  vezetteti magát általa. Aztán ott van a nagy szeretni tudása és a szeretet mindig
                  erősebb a szigornál és ott van az áldozni tudása, mely nem csak életet tud áldozni
                  és értéket, de törvénynek elfogadott korlátokon is keresztül lép.</p>
					<p>A herceg is megbarátkozott az eszmével, hogy áldozatot fog kelleni hozni, egy
                  évszázados korlátozáson átlépni, mégis - ugy határozott magában a fenséges ur -
                  megpróbálkozik azzal, ami leginkább célravezetőnek látszik. Közel hozni a
                  trónörököst Jókához, azaz Domonky Jókát a fiuhoz.</p>
					<p>És közölte a trónörökössel a tervét. Estélyeket fog adni, udvari bált is és
                  meghivja rá a Domonky-családot. Kétszer is vendégük voltam, - mondta - hát a
                  vendéglátást viszonoznom is illik.</p>
					<p>Adalbert trónörökös majd az egekben érezte magát. Viszont fogja látni Jókát! Itt
                  lesz, mint udvaruk vendége! Óh, itt is lesz családi zene, itt is lesz holdvilágos
                  hangulat és meg fog tán győződni róla Jóka, hogy a német ég Göncöl-szekere is szép
                  és fényes!</p>
					<p>De erre gondolván, hirtelen megint elkomorult. - Nem, semmi reménye sincs -
                  sóhajtott - hogy az a hegedü, mely ott Magyarországon eltört, a hüvösebb német
                  éghajlat alatt megint sértetlenné varázsoltatnék, megint egészszé lesz. Jóka talán
                  már mást szeret, vagy ha illetetlen még a szive: őt sohasem fogja szeretni, ugy
                  érzi. Kettejük között egy egész világ van; ennek a világnak a neve: Magyarország.
                  Ezt szereti, ezé a szive, és ami hely még talán benne van egy férfi és a szerelem
                  számára, csak ugy fogadja be, ha ez a nagy érzése mellett megállhat.</p>
					<p>- Aztán, nem kérdezte-e az utolsó estén: hát elhagyhatja-e magyar a hazáját?
                  Elhagyhatja tán más, de Domonky Jóka soha!</p>
					<p>A fenséges apa észrevette az utóbbi borut, csakugy mint az előbbi derüt, de
                  egyikre sem tett megjegyzést egy szót sem. A derünek okát jól tudta: közelében
                  lesz az imádott leánynak, de az elborulás okát még csak nem is sejtette a
                  trónörökös atyja.</p>
					<p>- Tehát ismétlem, Adalbert - folytatta, - vendégeink lesznek a Domonkyak, de
                  kikötöm magamnak, fiam, hogy nem lesz szabad udvarolnod a leánynak. Szerelmet
                  vallani neki még kevésbbé. Te csak figyeljed a leányt - ha képes leszel arra - a
                  tárgyilagos figyelő szemével; hatolj be a lelkébe, keresd a mélységeit és kutasd
                  ki... és ha ugy találod, de, meg nem vesztegetetten a szivedtől, hogy csakugyan
                  megérdemli, hogy szeresd, és ha jogosultnak hiszed magad a reményre, hogy a
                  leánynak is feléd hajlik a szive, akkor...</p>
					<p>- ...akkor megvallhatom neki, hogy szeretem?</p>
					<p>- ...akkor nekem szólj s a többi az én dolgom lesz. Megigéred ezt nekem,
                  Adalbert?</p>
					<p>- Nehéz feladatot vállalok, apám, hogy ne szólhassak érzelmeimről a leánynak; de
                  honorálni akarom jóságodat és kiérdemelni a belém helyezett bizalmad. Megigérem...
                  kezemet rá, apám.</p>
					<p>Ilyen szerződés se kötődött még apa és fiu között egy fiunak a szerelme tárgyában,
                  de a körülményeket tekintve, meg volt elégedve az apa is, meg a fiu is.</p>
					<p>Egyik legközelebbi vonattal pedig egy futár ment el sietve, sietve;
                  Graetz-Bieberfeld hercegének futárja volt és Magyarországba, Domonkára utazott.
                  Levelet vitt magával Domonky Sebestyén ur részére, sajátkezü levelét a hercegnek.
                  És az arasznyi boritékon, melyet cimer és korona diszitett és hercegi pecsét
                  tartott lezárva, ilyen volt a géppel irt cimzés:</p>
					<p>        An Seine Excellenz Herrn Sebastian von DomoNky de Domonka
                               in Domonk</p>
					<p>Hogy a Domonky szóban az en-betüt nagy alakban gépelte, korántsem a gépiró hibája
                  volt. Maga a herceg rendelte ilyformán és Mátyás király „n” betüje ime életre
                  kelt...</p>
				</div>
				<div type="chapter">
					<head>
                Domoky Szilveszter vére.
               </head>
					<p>Domonky Gedeon őrnagy felvilágositásért fordult az atyjához, vajjon megengedi-e,
                  hogy kérje áthelyezését a domonki ezredhez? Nagy-domonk volt a vármegye székhelye
                  és Domonkához tán husz kilométernyire volt mindössze. - Előnyös lesz a
                  gazdaságra nézve is, apám, - igy indokolta Gedeon az áthelyezést - ha közel leszek
                  a pátriánkhoz és hazanézhetek, ha a szolgálat engedi. Autóval csak husz perc az
                  ut, lóháton egy órácska... mi az?</p>
					<p>Domonki Sebestyén csak mosolygott, mikor a Gedeon-fiu levelét olvasta. - Értem a
                  gyereket, - mondta. - Nem annyira a mi pátriánk vonzza, mint a főispánunk gyönyörü
                  szál leánya, a kapitális Kodolányi Magda.</p>
					<p>- Nincs is rossz izlése a fiunak és mi kifogásom se lesz ellene, hogy megkérje, -
                  szólt jókedvüen a kegyelmes asszonyhoz, s hogy ez sem volt ellene az eszmének, sőt
                  mosolygott hozzá, mint egy anya, ki boldog, hogy választott végre a fia; hogy hát
                  nem lehetett mi aggály sem a terv ellen, értesitette Domonky a fiut, hogy csak
                  kérje az áthelyezését... rajta.</p>
					<p>- Ideje is már, hogy nősüljön; harminckétéves a fiu, - mondta. - Csodálom is, hogy
                  eddig ráért; ha szereti Magdát, hát nyilatkozhatott volna előtte már eddig is.</p>
					<p>- Ezer oka lehetett annak, hogy nem vallott még, - vélte az asszony. - Hátha csak
                  szépnek találja őt Gida, de azt, hogy szereti is, még kétli? Vagy ha tisztában van
                  is vele, hogy szereti, de jellemével a leánynak még nincs tisztában. Ezért közel
                  akar lenni a leányhoz és csak, ha ugy találja, hogy egymáshoz valók, akkor...</p>
					<p>- Igazsága van, drágám. Amilyen komoly és meggondolt az a fiu!... Nem fejest ugrik
                  a vizbe, mert hátha sekélyes az a viz s ő véresre zuzza a fejét a kavicson. Inkább
                  a partján marad és ugy méri: sekélyes-e, mély-e... s hogy hináros-e a mélyben,
                  vagy tiszta? Ugy lehet hogy ő is a Bakunin-theoria hive, a Bakunin professzoré,
                  édesem.</p>
					<p>Három héttel vagy néggyel az itt elmondottak után Domonky Gedeon őrnagy már a
                  nagydomonki honvédeknél szolgált - zászlóalj-parancsnok volt itt is - s hogy a
                  főispánék voltak az elsők, kiknél ünnepi látogatásra megjelent, az magától
                  értetődő valami.</p>
					<p>Kodolányi Magda huszonötéves fenomenális szépség volt. Asszonyos volt már inkább,
                  mint lányos; fekete haja fémesen csillogó fekete volt, mint a csiborbogár szárnya
                  a viz szinén és ékessége, disze volt egy fejnek, mely mérsékelt lejtősségénél
                  fogva valami különös ingert adott az arcának. Ez a hóditó és bóditó arc pedig -
                  egy-egy fekete ecsetvonás a két szemöldök és egy-egy feneketlen kut a két sötétkék
                  szem - vakitott is, holdkórossá is tett egyszerre. Termete meg egy Phidias-szobor
                  termete volt, melyen egészséges és vért izgató volt minden: a gyönyörü vonalu
                  vállak, a termettel arányos mellek, a járásközben oly ritmikus csipők.</p>
					<p>És ez az észbontó szépségü nő huszonkétéves és huszonötéves is lett anélkül, hogy
                  férjhez ment vagy csak eljegyezték is volna. Voltak, kik majd felőrlődtek a
                  kintól, olyan emésztő szerelmet éreztek iránta és még elárulni sem merték az
                  érzést, nem hogy megvallani neki és őt megkérni. Csak ránéztek és a torkukban
                  fojtódott a szó. Megközelithetetlen királyi asszony iránt, vagy ő iránta szerelmet
                  érezni egyre ment.</p>
					<p>Kodolányi Magda nem annyira fenhéjázó vagy gőgös, inkább védtelenül hideg és
                  rezervált volt. Ilyen volt már mint serdülő leány is; az internátusokban, ahol
                  nevelték és később a pensiókban is, amikben megfordult. Nem hogy a szájával, még
                  a szemével sem mosolygott soha senkire és a hangja is se melegen nem csengett, se
                  hidegen, csak kimért volt és bárkivel szemben egyforma. Ugy érezte magát, akihez
                  beszélt, hogy Kodolányi Magda egy többlépcsős szőnyeges pódiumon áll, ő pediglen
                  lent áll a földön és csak ugy beszélhet fel hozzá a magasba.</p>
					<p>Domonky Gedeon, ki csak keveset volt otthon, mert szabadságát rendesen uton
                  töltötte el, külföldön: Domonky Gedeon csak akkor ösmerkedett meg közelebbről
                  Magdával, mikor Bieberfeld hercege első izben volt Domonkán az ő vendégük.</p>
					<p>És akkor, bár gyönyörünek találta Magdát, de tulságosan nagy benyomást nem tett
                  rá. Vannak napjaik olykor a férfiaknak is, mikor a legcsodálatosabb szépségü nő is
                  csak mérsékeltebb érdeklődést kelt bennük. Aztán a honvédelmi miniszter is a
                  vendégük volt és ugy illett, hogy figyelmet mutasson iránta. Atyja, ennek ugy
                  kellett lenni, a hercegé volt, hát a miniszterrel, a püspökökkel és a többi sok
                  előkelőséggel szemben ő kellett hogy szerepeljen, mint pótháziur.</p>
					<p>De a rákövetkező évben, mikor az uralkodó herceggel együtt Adalbert trónörökös is
                  a vendégük volt s ő ismét otthon volt a tiszteletükre adott egyik estélyen: a
                  rákövetkező évben, hogy ujból látta Kodolányi Magdát, már foglya maradt a
                  varázsnak, mely a fölséges teremtésből kiindult. Mi szemkápráztató szépség is volt
                  a csodálatos főispán-lány azon az estélyen! Fényt tükröző fekete hajában hófehér
                  kócsagdisz néhány brilliánssal; feje, csupasz nyaka és vállai ugy emelkedtek ki a
                  sötétes szőrméből, mely mint boa körülkigyózta a keblét, mint a fekete mohából,
                  mint alapból, egy müvészkéz alkotta hószobor. A vendégeket szinte megigézte, oly
                  szép volt és maga Graetz-Bieberfeld hercege is egy-két csodálkozó szót mondott a
                  szemébe.</p>
					<p>Bemutatták a herceg után a fiának is, de a trónörökös csak meghajtotta magát és
                  többet nem látta meg. Egy gróf Olloványihoz fordult és hosszabb beszélgetésbe
                  vonta, de nem mert ez a diszkurzus nagyon érdekes volt, hanem azért, mert a
                  szemközt lévő nagy tükörből a házikisasszonyt láthatta, Jókát.</p>
					<p>Ah, milyen különbség volt mégis a két lány között, Kodolányi Magda és Jóka között!
                  Az éjszaka szépsége és a hajnalé, az orchidea szépsége és a rózsáé, mely fehér és
                  épen oly szüzi, mint a liliom... a titokzatos és fekete vizü barlangi tó, meg az
                  átlátszó vizü tengerszem, melyben az ég csillog. Graetz-Bieberfeld Adalbert
                  trónörökös az orchidea mellett csak elment, de a rózsában gyönyörködött... a
                  rózsában.</p>
					<p>Domonky Gedeon sokkal fegyelmezettebb akaratu férfiu volt, semhogy eszébe jutott
                  volna csak egyszer is, hogy már az estélyen forgolódjék a lány körül. Sőt végig
                  megfelelt tisztjének mint pót-háziur és elutazott reggel anélkül, hogy együttvéve
                  többet mint öt percet szentelt volna a leánynak.</p>
					<p>De még Nagydomonkon is, mikor már vizitelt volt a főispáni családnál és gyakrabban
                  volt alkalma hosszasabban is együtt lehetni Magdával, nem udvarolt, nem hódolt
                  neki még a szemével sem, hanem tartózkodóan viselkedett, nagyon kimért volt.</p>
					<p>Azt gondosan kerülte, hogy unalmasnak lássék a lány előtt, sőt mindannyiszor
                  olyasmiről beszélt - utazásairól, könyvekről, képekről - hogy érdeklődéssel
                  hallgatta őt Magda, de mindig csak rezerváltan társalgott, mellőzve minden
                  intimitást még a hangjában is. Szellemes volt, de nem vicces, közvetlen volt, de
                  nem meleg. Nem látott Magdában királynőt, se saját magában hódolatos alattvalót -
                  önérzetes férfiu maradt mindvégig - de a leány tán annak álmodta magát,
                  királynőknek pedig nem mondanak vicceket.</p>
					<p>Szerette Magdát, de acélos jelleménél fogva eltitkolta előtte, hogy mit érez. Egy
                  virág sem volt az árulója, egy másodpercnyi elmerengése sem... semmi. Csak
                  figyelte a leányt és igyekezett lehatolni a lelkébe: nem olyan-e az a lélek, hogy
                  reá nézve, Gedeonra nézve katasztrófát rejteget, ha az övé lesz? Azaz, ha a test
                  lenne az övé, melyet éltet és kormányoz az a lélek!</p>
					<p>És azt az egyet már a leghamarabb észlelte, hogy Kodolányi Magdát egy cseppet sem
                  izgatja, hogy ő, Gedeon, oly hüvös, oly tartózkodó. Más asszony vagy leány, aki
                  megszokta a hódolatot és a meghódolást; aki megszokta, hogy a férfiak
                  hypnotizáltjai legyenek a varázsnak, mely szépségéből és személyéből kiindul: más
                  asszony vagy leány ideges lesz és uralmát veszti már egy hét mulva, ha utjába akad
                  egy férfi, aki kivétel.</p>
					<p>Kodolányi Magda még hónapok mulva is olyan volt, mint azelőtt és Domonky Gedeon -
                  bár különösnek, szinte abszurdumnak hangzik - ezt megelégedéssel tudomásul vette.
                  - Ha nem érez irántam, - ugy vélte - csak tiszteletére és becsületére válik, hogy
                  sértett hiuságból vagy miből sem akarja tettetni, hogy érez; ha meg netalán
                  melegebben ver értem a szive, de látva a közönyömet, indifferensnek tud maradni,
                  mikor velem van: ez fegyelemre mutat és önérzetre, okosságra, észre. Szóval: nem
                  sablonos leányjellem az a Magda... s hogy egyebekben milyen, azt majd
                  meglátjuk.</p>
					<p>- Négy hónap mult el azóta, hogy a Bieberfeldek elhagyták Domonkát s hogy Jóka,
                  mikor bejárta a szobákat, miket Adalbert trónörökös lakott volt, ennek fényképét
                  találta egy csokor alatt. Elhervadt, már haldokló virág volt a csokor minden egyes
                  szál virága; s hogy megértette Jóka a fényképre kottázott vallomást, hogy:
                  eltörött a hegedüm - felzokogott és azt mondta: az enyém is. Az ő hegedüje is
                  eltört.</p>
					<p>Négy hónap jött és szállt el azóta és Jóka, bár mitsem árult el kifelé, magában
                  annál szomorubb, annál nyomottabb lett. Mikor szüleivel együtt volt, mikor
                  látogatókat fogadott, vagy ő látogatott el valahová, a vizsgálva fürkésző szem sem
                  vehette volna észre a nyilat, mely tolláig benne ült a szivében; de mikor egyedül
                  volt, csak emlékezett a multra és engedte, hogy fájjon a szive. Olyan
                  könnyfakasztó, kinos és mégis csak melegitő, jó fájdalom volt.</p>
					<p>Nem küzdött a szerelme ellen, holott tudta, hogy csak fájdalmat gyümölcsöz. A
                  trónörökös szerelmét, melyet csirázni, sarjadni és fejlődni, megerősödni látott:
                  azt igyekezett növésében gátolni, sőt gyökerétől elvágni is próbálta... de a
                  magáét engedte, hogy nőjjön; hadd bokrosodjék az a csodálatos palánta, holott
                  tudta, hogy csak bánat minden hajtása. Egy trónörökös nem szerethet egy
                  köznemes-lányt; azt kötelezi: a családja, a törvénye, az állás, melyet betölt, a
                  hivatás, mely rá vár és sok másféle... de ő mért ne szerethesse a princet? Őt nem
                  kötelezi semmi... aztán: szeretni, ha fájdalmas is, de édes. A trónörökösnek még
                  mondhatta: - elhagyhatja-e magyar a hazáját? idegenben nincs élete a magyarnak...
                  de saját magának mit mondott volna hasonlót, noha vallotta különben szive, hogy
                  idegenben nincs élete a magyarnak. Ah, százszor és ezerszer is: szeretni, ha
                  fájdalmas is, de édes! Mi fájdalmas, de édes és jó volt: nézni azt az arcképet és
                  elábrándozni a zongora mellett és odasóhajtani a hallgatag falaknak az eltörött
                  hegedüről való nótát! És mi édes volt egyedül lenni azzal a fényképpel és irónnal,
                  festékkel és ecsettel utána alkotni annak mását. Azt a mély érzést sugárzó szemét,
                  mely föllebbentett egy fátyolt, valahányszor csak hozzáfordult a szava és azt a
                  nemes és diszkrét két ajkát, mely megremegett, mikor mondta volt: nem hiszem, hogy
                  eljőjjek még egyszer ebbe az országba.</p>
					<p>- Ne is jőjj, királyfim, - suttogta Jóka. - Maradj ott a hazádban és felejts el;
                  életed mosolygó békéjét ne dulja fel családi viszálykodás; sima legyen az ut,
                  melyen előre mégy: se földindulás, se hegycsuszamlás ne zavarja...</p>
					<p>Domonky Jóka derekas tehetségü festőnő volt és az, amit festett, olyan volt a
                  lelkének, mint a megnyilatkozás. Csak ő értette meg vonalait és szineit. Magyarul
                  beszéltek a képei, mégis csak ő értette meg őket, más senki. Még az atyja, még az
                  anyja, még Gedeon bátyja sem értette, ki hetenkint kétszer is hazajött és
                  nézegette olykor a vásznait. Mit tudta egyikük is, mit regél: az a nádasos
                  kiöntése a Tiszának; a róna, melyen szabadon száguld a gondolat: a jármos szekér
                  nyoma, mely a menedékes mezei uton huzódik? Csak ő tudta és benépesitette képeit:
                  itt álltunk emellett a nyirfánál, mikor a jármos-szekér nyomára mutattam; innen
                  néztem a nádast s ő mellettem állt és követte a szemem... ő, ő, az én Argyrus
                  királyfim és én, - a megnémult Rózsi...</p>
					<p>Ősz lett, október, november, mikor olyan a föld az enyhe és melancholikus
                  napfényben, mint valami özvegygyé lett busuló paradicsom - aztán karácsony hava és
                  tél jött és ködök, meg varjaknak serege.</p>
					<p>- Most már elfelejtett az én királyfim, - gondolta Jóka és bent, a titoktartó négy
                  fal között, egy uj képnek a megfestésébe kezdett.</p>
					<p>Költőnő akart lenni, költőnője az ecsetnek és a szineknek. Egy elégiát akart
                  festeni, olyat, amelyet ugyancsak csak ő értsen meg... és egy decemberi nap delén
                  majd kiesett az ecset a kezéből. Egy autó jött be az aszfaltozott udvarra;
                  atyjának az autója volt, jól látta, de egy idegen ur szállt ki belőle - egy
                  német!</p>
					<p>És valami nyugtalanság, ami elöntötte a lelkét, valami ösztönszerü sejtés vagy
                  micsoda azt mondta, hogy az a német: nem Bécsből, nem Berlinből, hanem onnan
                  jött.</p>
					<p>Letette az ecsetet és várt. Várt, várt, valami eseményre, ami megmagyarázhatatlan
                  csoda lesz; melynek életrehozó oka olyan rejtély lesz, amilyen rejtély az erő,
                  mely a földbe hullajtott magból csirát kelt. Az az autón érkezett német onnan
                  jött; mi célból küldte, aki küldte?</p>
					<p>Alig észrevehetőleg lélegzett, keble alig emelkedett, alig megmozdult, ugy meredt
                  az ajtóra, mely vele szemben volt. Mi hirrel jön eléje az, ki majd rányitja a most
                  bezárult ajtót? És mikor nyilik az a hallgatag ajtó, mikor fordul meg szárnya a
                  sarkában? Mint a bemutató közönsége szétnyiltát a függönynek a szinházban, mikor
                  egy világizgató darabnak második felvonása kezdődik, ugy várta Domonky Jóka
                  kinyiltát annak a fehérre festett ajtónak.</p>
					<p>Az a katonás magatartásu német pedig: Graetz-Bieberfeld hercegének futárja
                  volt...</p>
					<p>Domonky Sebestyén sürgönyileg értesitést kapott a jöttéről és autóját küldte elébe
                  a vasutra. Családjának nem emlitett a sürgönyről, de nem tagadhatta volna, ha
                  kérdezik, hogy bejelentkezése a futárnak nem fölötte kellemesen érinti. Megint
                  ajándékot vagy mit küld a herceg? Csak ne küldjön semmit, - gondolta Domonky -
                  inkább ujabb százezer márkát küldök Bieberfeldre, jótékony célra.</p>
					<p>De a futár - a herceg egyik tisztje - nem ajándékot hozott, csak egy levelet.
                  Átadta, meghajtotta magát és rendelkezésére bocsátkozott Domonkynak, aki
                  csengetett a titkárnak, s ez bevezette a tisztet a részére elkészitett szobákba,
                  aztán közölte vele, mikor lesz az ebéd és magára hagyta, hadd pihenjen az ut
                  után.</p>
					<p>Domonky végigfutott a cimzésen és önkéntelenül is feltünt neki a nagy N betü. Hogy
                  nem elnézésből történt, nem a gépiró hibájából, hogy közepén egy szónak nagy betüt
                  kopogtak, azzal tisztában volt. Az udvaroknál - és ha csak hercegi is - olyan
                  revizió alá vesznek mindent, hogy egy efféle természetü hiba nem eshetik meg
                  reparáció nélkül. Ha elnézés lett volna az a nagy N betü, megsemmisitették volna a
                  boritékot és másikat toltak volna a gépbe. De ugy hagyták a cimzést, tehát
                  szándékkal gépelték azt az N betüt.</p>
					<p>- A herceg tehát ösmeri a mi családunk történetét, - gondolta. - Ha meg ösmeri, ez
                  annak a jele, hogy érdeklődött iránta... de vajjon mi okból? Ok nélkül még egy
                  falevél se hull le a fáról.</p>
					<p>Olyan ősmagyar fej, amilyen Domonky Sebestyéné volt, csak logikusan
                  gondolkozhatott, csak helyesen. Már a magyar nyelv maga is csupa logikus
                  törvényeken épült, hát a fej, melynek ez a nyelv a sajátja, nem gondolkoznék
                  logikusan és helyesen? Más nép nyelvében például fel sem tünik egy indokolás, mint
                  teszem ez itt: - gombold be a kabátodat, mert hideg van... de a magyar nép szája
                  nem igy beszél. Illogikus beszéd; hát ha begombolom a kabátomat, már nem lesz
                  hideg? A logikus magyar fej inkább igy mondja: gombold be a kabátodat, mert
                  megfázhatsz.</p>
					<p>Nos, egy olyan ősmagyar logikus fej amilyen a Domonky Sebestyéné is volt, rögtön
                  tisztába jött magával és azt mondta, hogy az érdeklődésnek mélyebben fekvő oka
                  van. A levél tartalmából talán megtudja.</p>
					<p>Felbontotta a levelet; sajátkezü irása volt a hercegnek és szivből sarjadtan meleg
                  volt a hangja. - Adjon neki alkalmat a Domonky-ház, hogy vendégül láthassa
                  magánál, - igy irt. - És ne szomoritsák meg azzal, hogy nem teljesitik barátságos
                  kérését. Sőt nemcsak látogatásukra számit, de Bieberfeldben való huzamosabb
                  tartózkodásukra is és e célból egyik villája rendelkezésükre lesz. Remélem, -
                  fejezte be a herceg - hogy ujév napján már itt minálunk kivánhatunk egymásnak
                  boldog uj évet.</p>
					<p>Domonky Sebestyén szinte megdöbbent, olyan szokatlan meleg volt a meghivás. -
                  Ennek is mélyebben alapozott oka van, mint az egyszerü udvariaskodás, - gondolta.
                  - De mi vajjon, tán esetleg az, hogy sztratégiai terveibe akar avatni és
                  megtudakolni a véleményemet?... ah, nem lehet! Mert megraktam gróf Waldkirchener
                  őkelmét, azért még nem szorult az én fejemre egy olyan sztratéga.</p>
					<p>Csengetett egy inasnak. - A kegyelmes asszony? - kérdezte.</p>
					<p>- Kikocsizott, - jelentette az inas.</p>
					<p>- Hát a kisasszony itthon van-e?</p>
					<p>- Igenis, kegyelmes uram; itthon van.</p>
					<p>És Domonky Sebestyén bement a levéllel Jókához, ki még mindig csak mozdulatlanul
                  várt, mikor nyilik az a hallgatag ajtó, mikor válik kétfelé a függöny és kezdődik
                  a második felvonás?</p>
					<p>És ugy hallgatta atyját, mikor ez beszélt, mint az altatót a széken ülő médium,
                  mikor már közel van a hypnotikus álomhoz. Mondta neki, aki álomba büvölte: messze
                  fogunk menni, várban fogunk lakni, királylyal és fiával egy asztalnál enni... s ő
                  hallgatta, öntudat nélkül, boldogan. Le-lecsukódott a szeme és az arcán a
                  ráhypnotizált mosolygás ült; most - ugy érezte a médium - ő a szivére kell hogy
                  szoritsa a kezét és az üdvözültet, az égbe vittet kell hogy játssza.</p>
					<p>De csak akaratra kapott a médium; álomba bájolt lelke nem engedelmeskedett a
                  varázslatos erőnek; maga alá gyürte, leverte... mást tett és mondott a médium.</p>
					<p>- Apám, engem hagyjatok itthon, - ezt mondta és a keblére borult az atyjának.</p>
					<p>Ez meglepetten ránézett és körülkarolva félkezével a vállát, másikával a haján
                  simitott végig. Azon a fiatal, üde, rozsdásan csillogó haján.</p>
					<p>- Hát már mért hagyjunk itthon, babusom, kis Jókám? - kérdezte.</p>
					<p>És Domonky Jóka, kibontakozva az ölelő karokból, atyja elé állt és csodálni való
                  elfogulatlansággal ránézett. Tudta, hogy atyja, az a haja-száláig katona, ezt
                  igy szereti. És szilárdan, meg nem remegő hangon, mintha csak jelentett volna
                  valamit, mondta:</p>
					<p>- Mert szeretem a trónörököst, apám.</p>
					<p>Domonky Sebestyén egy lépést előre lépett és megint ugy emelte a karjait, mintha
                  meg akarná ölelni Jókát.</p>
					<p>- Te szereted a trónörököst, Jóka?</p>
					<p>Domonky Jókát most elhagyta a határozottsága, az ereje. Közelebb lépett ő is, hadd
                  fonja körül az a drága, az a bizalmas atyai kar. És forróvá is, nedvessé is vált
                  arcát odanyomva az édes atyja arcához, elsóhajtotta-sirta neki a titkát: - Igen,
                  én szeretem Adalbertet, apám.</p>
					<p>- Ezért hagyjatok itthon, - könyörgött, - Ti csak menjetek el, apám, de nálam
                  nélkül; engem hagyjatok itthon.</p>
					<p>- Miért ne vigyünk magunkkal, Jókám?</p>
					<p>- Mert vagy elfelejtett már a trónörökös, vagy nem felejtett el. Ha már
                  elfelejtett, ha csak romantikus felcsillanás volt és nem teljes értékü szerelem,
                  amit elárult, akkor kétszeres kin lenne rám nézve a közelében való tartózkodás,
                  apám. Mint az eltikkadt szomjasra nézve, ha elapadt forráshoz érkezett. Mert én
                  nem felejtettem el és szerelemmel szeretem most is. Ha meg nem felejtett el, sőt
                  most is és igazán szeret, akkor csak játék lenne a viharral, ha én ott lennék. Nem
                  a tüzzel: a viharral, a vészszel. Minek eloldani láncáról a vihart, ha hiányzik a
                  vele megküzdeni való erőnk? Csak messze sodorna kettőnket egymástól, nem hogy
                  közel hozna bennünket egymáshoz.</p>
					<p>- Nagyjában véve: ugy van. De... - itt Domonky esze ugy dolgozott, hogy csak
                  kiemelkedő pontról kiemelkedő pontra lépett: az érdeklődés a családunk iránt... a
                  nagy N betü... a szokatlanul barátságos meghivás!... de nem gondolod, Jókám, hogy
                  a trónörökös tán még nem felejtett el, sőt hogy szólt szerelméről az atyjának és
                  ennek eredménye ez a rendkivüli meghivás?</p>
					<p>Jóka egy pillanatig üdvözülten nézett az atyjára. Mintha csodaforrás fakadt és nap
                  sütött volna a lelkében, olyan harmatos fény áradt a szeméből. Aztán hirtelen
                  megint elkomolyodott és igy felelt:</p>
					<p>- Én Domonky-leány vagyok, apám. Ősünk, Domonky Szilveszter, királya lehetett
                  volna ez országnak, de nem kellett neki egy korona, melyet nem ugy hoztak elébe,
                  hanem érte kellett volna hogy menjen. Hát én se megyek el Bieberfeldbe, apám. És
                  ha az is az alapja a szokatlan meghivásnak, amit te sejtesz, apám, akkor sem!</p>
					<p>Domonky Sebestyén megölelte, megcsókolta Jókát és ez a férfias ölelés, ez az
                  önérzetes büszke csók azt mondta:</p>
					<p>- Igazságod van, babusom, kis Jókám. Te... te Domonky Szilveszter vére vagy.</p>
					<p>És Domonkyék csak ketten utaztak el karácsony után a bieberfeldi vendéglátó
                  udvarba: Domonky Sebestyén és neje született Csákházi hercegnő.</p>
				</div>
				<div type="chapter">
					<head>VI. Emléke valaminek, ami még meg sem lett.</head>
					<p>Graetz-Bieberfeld hercegére valóságos meglepetésként hatott, mikor kézhez vette
                  Domonky válaszát. Háladatos sorait és előzetes értesitését arról, hogy feleségével
                  mely napon fog érkezni.</p>
					<p>- Feleségével! - gondolta a herceg. - Ez kifejezetten annyi, hogy a leányát nem
                  hozza magával. De kinek az elhatározására történik: Domonkyéra csupán és
                  függetlenül attól, hogy van-e valami, nincs-e a két fiatal között - vagy a
                  leányéra, ki akaratoskodott és kijelentette, hogy nem óhajt utazni?</p>
					<p>- És ha a leány elhatározására történt, hogy nem hozták el magukkal Jókát: vajjon
                  mi szülte a leányban ezt az elhatározást? Ugyanaz a nagysága a lelkének, mely -
                  mint annak idején Adalberttől értesült - már jókor reteszt igyekezett tolni egy
                  bár távoli, de előrelátható lehetőség elé?</p>
					<p>- Csak ez, - mondta a trónörökös és rajongás lelkesedett a hangjában - Ez a
                  nagysága a lelkének, mely nem igyekezett mélyiteni a benyomást, amit
                  észrevehetőleg és érezhetőleg rám tett; az a nagysága a lelkének, mely azon volt
                  már a kezdetnek legkezdetén is, hogy birjam le a keletkező vonzalmam, fojtsam el
                  már csirájában a szerelmem, hogy gondolkozzam és észretérjek és belássam, hogy egy
                  jövendő uralkodó személyiség nem rendelkezhetik a szivével ugy, mint bárki más.
                  Csak ez a nagysága a léleknek volt Jókában az elhatározó erő.</p>
					<p>- Csak ez? - kérdezte a herceg. - Hátha még másvalami is, fiam? Nem akarok neked
                  bánatot okozni a kérdéssel, de hátha az is volt egyik eleme annak az erőnek, hogy
                  te egyszerüen közömbös vagy Jókának? Hangsulyozom, fiam: ez nem kisebbiti le
                  előttem sem Jókát, sem qualitását a lelkének; ő nagy lélek marad ez esetben is,
                  mert más leány másként tett volna. Az, reményében a hercegi cimernek, melegitette
                  volna a vasat és melegitette volna akkor is, ha még olyan közömbös is vagy
                  előtte.</p>
					<p>- Nem tudom, apám, mit válaszoljak erre a kérdésre. Szóval sem állithatom, hogy
                  tettem rá csak kis hatást is, de azt sem mondhatom, mert nem tudom, hogy valójában
                  nem tettem-e mégis?</p>
					<p>- És a legszomorubb rám nézve, - folytatta a trónörökös leverten - hogy se pro, se
                  contra nem szerezhetek nem meggyőződést, de még föltevést sem. Ő Domonkán van, én
                  meg itt vagyok.</p>
					<p>- Hát, jövőre megint Domonkán leszel - mondta a herceg.</p>
					<p>- És akkor több szabadságot engedsz a mozgásban? Nem köti meg kezemet az
                  igéret...</p>
					<p>- ...amit arra az esetre tettél, ha Jóka ide Bieberfeldre, mi hozzánk jön? Majd
                  meglátjuk, Adalbert, majd meglátjuk. Csak ne veszitsd el sem a reményedet, sem a
                  türelmet. Most már magamnak is van véleményem arról a leányról...</p>
					<p>Domonkyék megérkeztek; a herceg egyik udvarmestere jelent meg fogadtatásukra a
                  vasutnál és mikor a rendelkezésükre bocsátott nem is villába, de kis palotába
                  érkeztek, uj meglepetésben lett részük. Egy diszegyenruhás alezredes és egy
                  ugyanolyan főhadnagy jelentkezett nagy tisztelettel Domonkynál: az alezredes mint
                  beosztott, a főhadnagy mint szolgálatot tévő tisztje... Domonkynét pedig az
                  elhalálozott hercegnő egyik nemes-hölgye várta a hallban, als Ehrendame ihrer
                  herzoglichen Gnaden. És Domonkyt is ugy az alezredes, mint a főhadnagy nem
                  Excellenznek titulálta, hanem „Erlaucht”-nak.</p>
					<p>Domonkyék született nagy urak, nem korlátolt kis nyárspolgárok voltak. A legelső
                  perctől fogva is látták, hogy az Erlaucht-cim és a Herzogliche Gnaden Graetz
                  Bieberfeld hercegének intézkedésére történtnek kell venniök, tehát egyikük sem
                  tiltakozott a cim ellen. Az alezredes és a főhadnagy és a nemes-hölgy elvégre csak
                  a parancsot teljesiti, amit kapott. Kiváncsiságukat pedig, hogy ez miért történt
                  igy, kielégitette a „Bieberfelder Staatszeitung”.</p>
					<p>Bieberfeld kis város volt, alig harminc vagy negyvenezer lakossal s igy érthető
                  találgatást okozott, hogy kik is azok az idegen „Herrschaften”, azok az uraságok,
                  kik a hercegük vendégei? Hát, hogy kik ők, arra megfelelt a Staatszeitung, mely a
                  hercegi kormány officiozusa volt.</p>
					<p>Tizhasábos tárcacikket tett közzé „Die Familie derer von Domonky” cim alatt; a
                  bieberfeldi egyetem történet-tanára volt a szerzője és körülbelül az volt a
                  tartalma, mint annak a kis históriai munkának, mit a herceg ad usum proprium
                  iratott meg. A Domonkyak krónikája volt benne; Szilveszter története is, ki király
                  lehetett volna, ha akarja; Mátyás király N betüje is, minden. Aztán, hogy a
                  Napoleont verő Blücher egyik legodaadóbb vezére egy Domonky volt és végül még az,
                  hogy a Domonky-család már Szent István királytól, ezerhuszonháromban, hercegi
                  cimet kapott, de a család azt sohasem használta.</p>
					<p>- Igaz ez? - kérdezte az asszony, Domonkyné született Csákházi hercegnő.</p>
					<p>- Nem igaz, - felelte Domonky. - Jámbor kis tóditás az csak, más semmi. De most
                  már értem a herceget, hallgasson meg.</p>
					<p>És keresetlen egyszerüséggel, de olyan megcáfolhatatlan logikával beszélt, hogy
                  élvezettel hallgatta volna bárki is, aki barátja az észszerü beszédnek.</p>
					<p>- Értesült már róla a herceg, hogy Adalbert szereti lányunkat s azt is tudja -
                  fejtette ki Domonky - hogy ragaszkodik is szerelméhez a trónörökös. Ragaszkodik
                  hozzá és küzd érte, egyelőre persze csak az atyjával. Azt azonban nem tudja a
                  herceg, viszonozza-e lányunk az ő fia szerelmét. S igy két lehetőség van,
                  gondolja: vagy-vagy. Vagy nem viszonozza leányunk a szerelmét, s akkor boldogtalan
                  lesz a trónörökös, vagy viszonozza, s akkor elveszi és ha száz pokol gátolja akkor
                  is. Nos, ez utóbbi lehetőségre nézvést iratta meg ezt a tárcacikket az
                  ujságban.</p>
					<p>- Még nem értem az összefüggést, - jegyezte meg a kegyelmes asszony és
                  mosolygott.</p>
					<p>- Meg fogja érteni, figyeljen csak. Egy mesalliance, egy nem rangszerü házasság -
                  legyen az igazi, vagy csak látszólagos mesalliance - még ha megbékél is a
                  megtörténtével a család, az alattvalókban, a népben visszatetszést szül, lehet,
                  hogy egyebet is. Keserüséget, bosszuságot, felháborodást. Hát, a gyöngédlelkü
                  herceg, kiben - jóllehet nagy katona ő - egy csepp romantikát és
                  szentimentalizmust jó könnyen fel lehet fedezni - mind ilyen a német, drágám - hát
                  a gyöngédlelkű herceg ezt a máskülönben nem lehetetlen felháborodást megszületni
                  sem engedi az által, hogy hercegi családnak állitja a mi családunkat a népe elé.
                  Ezért van ön mellé egy Ehrendame beosztva, ki herzogliche Gnadennek cimezi, és
                  ezért van nekem egy alezredes beosztott tisztem, ki meggyőződéssel Erlauchtnak
                  titulál. És ezért került ez a dolgozat az ujságba, hogy hadd olvassa el vagy
                  százezer hü alattvaló, hogy akkor amikor helyesléssel, vagy legalább is
                  visszatetszés nélkül fogadjon egy ma még csak nem is álmodott összeköttetést.</p>
					<p>A kegyelmes asszonynak szinte tapsolni való kedve jött, olyan élvezettel hallgatta
                  urának eme meggyőző beszédét. Most már tisztán látta az összefüggését a dolgoknak
                  s hogy mindennek a háttere: a trónörökös szerelme Jóka iránt.</p>
					<p>- Mondja kérem, - szólt azzal a jókedvvel, amit érez az ember minden szellemes
                  beszélgetés, vagy élvezetes előadás után - mondja kérem, hol tanult ön logikát?
                  Hogy ugy tud következtetni, mint egy professzor! - Majd hirtelen
                  megkomolyodással ezt a kérdést intézte az urához:</p>
					<p>- Nézze, drágám, mi ketten többet tudunk, mint a herceg. A herceg csak arról tud,
                  hogy a fia szereti Jókát, mi azonban tudunk arról is, hogy Jóka is szereti a
                  trónörököst. Hát minek szenvedjenek parancsoló ok nélkül? Ha szeretik egymást, hát
                  az egymáséi is legyenek. Adjuk értésére a hercegnek, hogy...</p>
					<p>- ...hogy viszonzásra talált a fia szerelme?! De hová gondol, édesem, hová? Azt
                  kellene hogy kérdezze a herceg, hogy hátha nem igaz, csak a korona csábitja Jókát?
                  Ha majd meggyőződik róla maga a trónörökös, hogy leányunkban viszontszerelmet
                  talált, akkor...</p>
					<p>- ...de hogyan győződjék meg erről, mikor ezer kilométerre vannak egymástól?
                  Hozassuk ide Jókát, a többit meg bizzuk csak őrájuk, a trónörökösre és Jókára.</p>
					<p>- Lehetetlen, - felelte Domonky. - Jól tudja, mit jelentett ki Jóka. Hogy ő Domoky
                  Szilveszter vére s hogy nem kell neki egy korona, melyet nem ugy hoznak elébe, de
                  érte kellene hogy menjen. És igazságot fog nekem adni, ha mondom: ami Domoky
                  Szilveszternél tultengő önérzet lehetett, az Jókánál a legmeghatóbb nőiesség. Aki
                  igazi nő, az nem szalad a férfiu után és ha csak egyszerü polgári főkötőről, nem
                  hercegi koronáról van szó. Igy van-e, édesem, vagy nem igy van?</p>
					<p>- Igy van, - felelte Domonkyné és az ölébe eresztette a karjait...</p>
					<p>...A Bieberfelder Staatszeitung a későbbi napok folyamán is sürün közölt
                  Domonkyékról hireket. Egyszer például azt, hogy hercegi udvarunk vendégei, a
                  Domonky-hercegi pár, ma családi ebéden voltak az udvarnál, máskor például azt,
                  hogy az uralkodó herceg ő fensége nagy katonai diszszemlét rendelt, tiszteletére
                  seiner Erlauchtnak, a magyarországi hercegi vendégnek, ki a legképzettebb
                  tábornokok egyike. És mikor fogadás volt az udvarnál, mikor estélyt, vagy bált
                  adott a herceg, mindig Domonkyék voltak az elsők, kiket a Bieberfelder
                  Staatszeitung emlitett.</p>
					<p>Egyik ilyen családi ebéden, melyen természetesen a trónörökös is részt vett, ez
                  utóbbi szóba hozta Jókát. De nem kérdezte, miért nem jött el ő is, csak
                  megtudakolta, hogy a bájos kis Princessin, ki olyan tökéletes müvésznő a zongorán,
                  mivel foglalkozik most otthon?</p>
					<p>- Most többnyire fest, - válaszolta Domonkyné a kérdésre. - Hogy elszomoritja a
                  zongorajáték, azt mondja... inkább festékekkel foglalkozik és ecsettel.</p>
					<p>A trónörökösnek megcsillant valami a szemében. Meghatottság, ellágyultság,
                  boldogság?! Elszomoritja a zongorajáték... miért? Tán visszaemlékszik arra, aki
                  hallgatta volt az eltörött hegedüt s most az ő lelkére is nehezedik bánat? És mit
                  fest vajjon Domonky Jóka? Egy eltörött hegedüt talán, melynek hurjai is
                  elszakadtak... azt-e?</p>
					<p>- Most többnyire fest, - ismételte Domonkyné, mert azt hitte, hogy a szórakozott
                  trónörökös nem igen figyelt a szavára. - Tájképeket, ilyesmit festeget.</p>
					<p>- Itt Bieberfeldben most divat lett a festészet, - jegyezte meg az uralkodó
                  herceg, a trónörökös meg ezt füzte hozzá:</p>
					<p>- A mi amatőr-festőink most kiállitást rendeznek és én vagyok a kiállitás védnöke.
                  De idegen amatőröktől is szivesen fogadunk el képeket, és ha a bájos kis
                  Prinzessin, ki bizonyára az ecsetnek is mestere, egy-két képet kegyeskednék
                  küldeni, akkor hálára kötelezne engemet is.</p>
					<p>Ennyi volt az egész, ami Domonkyék és a hercegi fenségek között Jókára
                  vonatkozólag történt, aztán elutaztak Domonkyék és ugy utaztak el, mint valóságos
                  bőkezü hercegek. Ötvenezer márka Rőder polgármester kezéhez, szétosztásra a
                  bieberfeldi szegények közt; az alezredes részére, ki beosztott tiszt volt
                  mellette, két gyönyörü lovat hozatott hazulról, azt adta neki szerszámostul
                  prezentbe; a szolgálatot tevő főhadnagynak két vadászfegyvert és egy
                  pisztolygarniturát adott, az Ehrendame végül, ki a kegyelmes asszonyhoz volt
                  beosztva, ékszert kapott ez utóbbitól, mely egy vagyont ért. És azt gondolta
                  magában a herceg és a trónörökös, de Domonkyék is gondolták, hogy nyár vége előtt
                  nem várható valami változás. Majd a nyáron, ha a fenségek, mint igérték, megint
                  Domonka vendégei lesznek... majd Domonkán, a legközelebbi nyáron...</p>
					<p>Az az év pedig, melynek január havában a legközelebbi nyárról beszéltek: az az év
                  pedig ezerkilencszáztizennégy volt!</p>
					<p>...Domonky Gedeon meg, jóllehet szerette Magdát, azt az imponáló, parancsoló
                  szépséget, és jóllehet sokszor volt vele együtt, mégsem árulta el magát, egy
                  szóval, egy szemerebbenésével sem. Informálva volt már egyről és másról; tudta,
                  hogy pórul járt eddig még mindenki, aki szerelemmel közeledett a leányhoz, hát ő
                  nem akart a tizenkettedik lenni a tucatban.</p>
					<p>Egy vagy-vagyot már felállitott volt magának már korábban is és akkor arra a
                  konkluzióra jutott, hogy: nem sablonos leányjellem az a Magda. Most, ujabbi hetek
                  után, egy másik vagy-vagyhoz birt eljutni.</p>
					<p>- Vagy szeret engem Magda, vagy nem szeret, - igy tünődött Domonky Gedeon. - Ha
                  nem szeret, akkor rám nézve csak jobb, férfias önérzetemre csak felemelőbb, ha van
                  és ha volt erőm hallgatni; akkor nem leszek legyőzött és nem szaporitom a
                  visszautasitottak számát. Ha meg szeret, akkor - ha itt lesz az ideje - el fogja
                  árulni magát Magda, bár küzdjön is ez ellen egész lénye. Csak idő és idegek
                  kérdése megtudnom, mint hogy állok Magdával. Ha ő is szeret, mint én őt, akkor meg
                  fogom azt tudni anélkül is, hogy én csak szóra is nyissam a szájam. Idegeink
                  izgató küzdelme lesz ez, de az enyéim acélosabbak lesznek, mint az övéi.</p>
					<p>És különösen akkor tökélte el magában, hogy várni fog, mikor megtudta atyjától,
                  milyen álláspontot foglalt el Jóka a Bieberfeldbe való utazással szemben. - Ha az
                  a szerelmes kis leány, - igy vélte Domonky Gedeon - azt tudta mondani apánknak: én
                  nem szaladok egy korona után, én Domoky Szilveszter vére vagyok... akkor én se
                  cselekedhetem különben. Én is Szilveszter leszármazottja vagyok, egy Domonky.
                  Koronája a férfiunak a megszeretett nő, ha elnyerte, de szaladni, lelkemre, egy
                  ilyen korona után sem szabad.</p>
					<p>Mód nélkül imponált is neki Jóka és mikor szüleik elutaztak, minden délben és este
                  hazalovagolt vagy autózott hozzá, hogy nagyon egyedül ne legyen a nővére.
                  Felolvasott neki, vagy más módon mulattatta mig ő festett, aztán hóna alá kapta a
                  karját - most sétáljunk, eleget dolgoztál. Persze, sohasem hozta szóba a leány
                  romantikus regényét és a saját magáéról is csak keveset beszélt.</p>
					<p>Hetenkint ugy kétszer a főispánékhoz is ellátogatott egy-egy teára és ahogy
                  fölvetette magának a kérdést: mire is vár ez a Magda, ma-holnap huszonhatéves
                  lesz, fölötte kritikus kor leánynak... ahogy fölvetette magának ezt a kérdést,
                  mind megfejthetetlenebb rejtély lett ő előtte. És a kérdésre sem kaphatott
                  választ, hogy mire is vár az a Magda?</p>
					<p>Egyszer aztán megtudta, hogy mire vár.</p>
					<p>A főispánné nappalijában ültek, mely a vármegyeháza előtt való térre nyilt és
                  azzal voltak elfoglalva a hölgyek, a főispánné és Kodolányi Magda, hogy szemle alá
                  vettek sok mindent, ami a toalettek kiegészitésére tartozik. Agráfokat, csattokat,
                  diszeket; kócsag- és struc- és paradicsommadár tollakat; azt a sokaságát a sok
                  értékes holminak, ami az évekkel ugy észrevétlenül halomra gyül.</p>
					<p>Domonky Gedeonnak az volt a szokása, ha Kodolányi Magdával beszélt, hogy
                  játszadozott-pepecselt valami tárggyal, és noha erről vagy arról diskurált és a
                  leányra irányitotta a szemét, mégis kényszeritette az agyát ugy mellesleg, hogy a
                  tárgyhoz füződő képzetkapcsolódás utján másvalamire is gondoljon, ne csak a
                  leányra. Ha egy kulccsal játszott, a vasbányászatra gondolt, ha egy
                  karácsonyfa-gyertyával vagy egy gyujtóval, a viaszgyártó méhek jutottak az eszébe.
                  Igy érte el esetről-esetre, hogy nem Magda foglalta el egészen, hanem más is; az
                  érzésen diadalmaskodott a fegyelmezett agy és ő ugy tudott beszélni a leányhoz,
                  olyan elfogultság nélkül és szabadon, mint egy tiszttársával vagy bárkivel
                  mással.</p>
					<p>Most is, hogy a nappaliban ültek és a hölgyek a sok diszholmit szemlélték, Domonky
                  Gedeon egy structollat vett a kezébe és forgatta. Beszélt a főispánnéhoz és
                  Magdához és a madártollak anyagára gondolt. Csodálatos egy anyag! Könnyü, mégis
                  szilárd, mint az acél, eső és más csapadék annak nem árt meg, nem rozsdásodik,
                  nem rothad és tartós és ruganyos, mint kevés más. De jó lenne feltalálni a módját,
                  hogy nagyban lehessen gyártani ezt az anyagot. A repülőgépek testét és szárnyait
                  tán abból lehetne csinálni... mi jó lenne! Szinte láthatatlanokká válnának a gépek
                  és a hajtó-erő, a motor, kisebb holtsulyt kellene, hogy legyőzzön, tehát nagyobb
                  lehetne a sebességük is a gépeknek.</p>
					<p>Beszélt a főispánnéhoz és Magdához: Jókát is meghitták a hercegék... (ha én
                  vegyészetre adnám a fejemet)... és kellemes emléke is lett volna... (hátha
                  feltalálnám a madártoll anyagát)... a hercegi udvarnál való tartózkodás... (és
                  előbbre vinném az aviatikát egy uj lépéssel)... De Jóka bizony itthon maradt a
                  vásznainál. Élvezetesebb neki a festés, mint egy trónörökös kimértségeit
                  hallgatni.</p>
					<p>- Én elmentem volna, - szólt itt közbe Magda nagy élénken és sötétkék, mélységes
                  szeme szinte zöldesen villogott az arcába. Domonky Gedeon arcába. A trónörökösök
                  néha romantikusok is, nemcsak kimértek.</p>
					<p>Ez elég volt Gedeonnak, ez a hét szó, hogy belelásson szivébe a leánynak és
                  megtudja, hogy mire is vár hát Magda? Hogy őt is olyan „szerencse” érje, mint az
                  olmützi professzor leányát; mint Stubel Micit, Skublics Laurát vagy másokat! erre
                  vár. Hogy egy király vagy egy főherceg, vagy egy uralkodó herceg belészeressen és
                  elvegye: erre vár. Egy grandiózus szépség, mint ő, kit - most jutott eszébe ez a
                  kis adat is - kit bakkfis korában homlokon csókolt egy főherceg, mikor csokrot
                  nyujtott át neki a vasutnál... egy grandiózus szépség, mint ő, kit megcirógatott
                  az illető főherceg és elragadtatva kérdezte: hogy hivják, csodaszép kis lányom?...
                  egy lenyügöző szépség, mint ő, kinek a serdülő korból való ez élménye
                  kitörölhetetlenül az emlékében maradt: ez a máskülönben müvelt és éretten
                  gondolkozó szépség igenis egy főhercegre vár. Ez az ő - nem betegsége - de álma.
                  Tiz szót mondott mindössze Magda: én elmentem volna; a trónörökösök néha
                  romantikusok is, nemcsak kimértek... ez a tiz szó ennek a leánynak a fotográfiája,
                  belülről fölvéve.</p>
					<p>Ez a káprázatos szépségü nő, ki szép, mint a csatatéren a veszély; kinek annyi
                  kincset adott a természet, mint együttvéve husz-harminc más nőnek sem: ez
                  elégedetlen a sorsával, mint a csodahanggal megáldott kántor, ki a
                  felfedeztetésére vár, de hiába. Azt mondja ez utóbbi: arra szemelt ki adományával
                  a természet, hogy koncert-teremben énekeljek, vagy szinházban, királyok és
                  fejedelmek előtt és falusi templomban kell kántáljak... és Kodolányi Magda is igy
                  beszél. Bölcsőm mellett egy generozus tündér állt, ki sohasem látott szépséget
                  adott a külsőmnek; koronás fő mátkájának rendelt, vagy legalább is főhercegi
                  arának... hát kivárom a szerencsémet, csak azért is.</p>
					<p>Hát erre vár Kodolányi Magda!</p>
					<p>Domonky Gedeon érezte, hogy ugy tompán sajogni kezd a szive; részvétet is érzett a
                  lány iránt és ezért elhatározta magában, hogy elmegy. Ha marad, még tán elárulja a
                  hangja, mi fodrozódik, hullámzik a szivében.</p>
					<p>Letette a structollat és felállt; egy-két konvencionális szót még mondott, aztán
                  kezet csókolt az asszonynak, kézszoritást váltott a leánnyal, elfogulatlant,
                  megszokottat és elment. És mikor lent volt az utcán, eltökélten azt mondta
                  magában: ide már csak egyszer megyek vissza... bucsuzni.</p>
					<p>Kodolányi Magda meg, mikor Domonky Gedeon eltávozott, fölvette azt a structollat
                  és az ablakhoz ment. Ovatosan kinézett, hogy ne lássa meg őt Domonky, ha netalán
                  visszanéz. De az nem fordult vissza egyszer sem. A téli nap épen leáldozni
                  készült; álmodozó, csöndes volt a kis város és belül a szoba már homályos volt. A
                  még messze lévő dolgok megérzésének lehangoló homálya. És Kodolányi Magda
                  visszament a szoba egyik sarkába, ahol a homály már-már sötétségbe olvadt és
                  észrevétlenül megcsókolta azt a structollat. Azután - nem tudta, mi okból - mikor
                  helyére rakta az asztalkán felhalmozott sok miegymást, külön iskátulyába tette azt
                  a structollat. Mintha megérezte volna a lelke, hogy az a sulytalan madártoll ma -
                  emlékké lett.</p>
					<p>Emléke valaminek, ami még meg sem lett!</p>
				</div>
				<div type="chapter">
					<head>VII. Vizek és könnyek.</head>
					<p>Három nappal ezután megérkeztek Bieberfeldről Domonkyék és első dolga Gedeonnak az
                  volt, hogy egy előterjesztésre kér engedélyt az atyjától. Ha nem untatlak, édes
                  atyám, - mondta - akkor szeretettel arra kérlek, hogy hallgass meg.</p>
					<p>- Szivesen, fiam, - volt a válasz. - No, most magunk vagyunk, Gedeon, hát süsd
                  el.</p>
					<p>- Szabadságra szeretnék menni és beiratkozni az egyetemre, diáknak. Egy esztendeig
                  vagy kettőig vegyészetet akarnék hallgatni. Nem fog megártani nekem, ugy hiszem,
                  ha a katonai tudományok mellett egy kis másféle tudás is lesz a fejemben.</p>
					<p>Domonky Sebestyén helyesléssel fogadta a tervet. - Nem csak ezért helyeslem, -
                  mondta - hanem más okokból is. Most őrnagy vagy, fiam, egy esztendő mulva már
                  alezredessé lépsz elő és mikor elérkezik az ideje, ezredessé is. Akkor jön rád
                  nézve a ne tovább. Akkor otthagyod a szolgálatot, átveszed birtokaink egy részét
                  és ugy gondolom, fiam, hogy a gazdaságban is előnyös, ha érti a gazda a
                  vegytant.</p>
					<p>- Mindenesetre, apám. És amit megparancsolsz, megteszem, ahová állitsz, ott
                  megmaradok, de... ha megengeded a kérdést: miért mondtad, hogy csak ezredességig
                  szolgáljak, hogy az ezredesség után jön rám nézve a katonai netovább?</p>
					<p>- Azért, fiam, - felelte Domonky - mert az ezredes után jön a tábornok és a
                  tábornok már császári és királyi! A honvédezredes még magyar, magyar királyi
                  katonája az országnak, de a vezérőrnagy már császári és királyi. Azzá nem engedlek
                  lenni, fiam! Magam is holtomig fogom sajnálni, hogy már nem mint ezredes
                  quiétáltam a szolgálatot, de hát nem ösmertem még a viszonyokat, azért volt.</p>
					<p>Domonky Sebestyén arcán valami szokatlan pirosság lángolt, szeméből szinte
                  pattogtak a szikrák és szája, hegyes bajusza remegett. Meglátszott rajta valami
                  viharszerüleg elszabadult izgalom, mely urrá lett lelkén és testén is.</p>
					<p>- Lehetnél-e tábornok - kérdezte - honvédek tábornoka, császári és királyi cimmel?
                  Valahányszor aláirnád a nevedet, nem a szivedet fojtogatná valami rossz érzés?
                  Nem nyilalna-e az eszedbe a kérdés: hát olyan különleges valami egy tábornok, hogy
                  csak császári és királyi lehet?! Az államtitkár, a miniszter és a miniszterelnök
                  és sok más is, a számvevőszék elnöke például, ki mind fontosabb állásu, mint egy
                  tábornok, az még lehet magyar királyi, de egy tábornok és ha honvéd-dandárt vezet
                  is, már csak császári és királyi lehet? És ennek is inkább csak császári, mint
                  császári és királyi, érted? Hát mi a mi honvédségünk, kérdem? Indiai benszülött
                  hadsereg-e, mit csak ánglius tisztekre lehet bizni? Hogy a honvéd-dandárt és
                  hadosztályt nem magyar királyi tábornok, hanem császári és királyi vezényli?</p>
					<p>Domonky Gedeon szinte elképedt; igy még sohasem hallotta beszélni az atyját. De
                  mélyében a szivének csak helyeselni tudta, amit hallott.</p>
					<p>- Igazságod van apám, - mondta. - A tábornoki kar, mint ilyen, már nem nemzeti
                  testület, hanem közös. Hát nyugodt lehetsz, én nem leszek tábornok. Mint ezredes
                  fogom otthagyni a szolgálatot. De engedd meg a kérdést, apám: az, amit most
                  mondtál, összefügg-e azzal, hogy miért tetted le altábornagyi rangodat?</p>
					<p>- Összefügg vele, de csak részben.</p>
					<p>- És szabad megtudnom a többit is? Lemondásod okát a maga egészében?</p>
					<p>- Még nem mondhatom meg; Gidám. Mert magyar ember nem kritizálja királyát.
                  Legalább amig él a király, nem teszi meg.</p>
					<p>Domonky Gedeon gondolkozott egy pillanatig, majd ezt mondta:</p>
					<p>- Ugy van, apám. Magyar ember nem kritizálja királyát. Tudja, hogy a király
                  semmiért sem felelős, de semmiért. És különben is: királyunk mindvégig nagy
                  elösmeréssel volt irántad. Az emlékezetes hadgyakorlat után is azzal bucsuzott el
                  tőled, hogy azt mondta: Ich danke Ihnen, Herr Feldmarschalleutnant, dass Sie meine
                  braven Honvéd-Divisionen so tüchtig geführt haben.</p>
					<p>- Igen. Ezt mondta és igy mondta... németül beszélt - pattogott Domonky és ugy
                  jött ki ajkain a németül szó, mintha epe ömlött volna a szájából. Azután
                  lecsillapodott, higgadtabb lett és ugyszólván minden átmenet nélkül nyugodtan
                  megkérdezte Gedeont, hogy hát mikor óhajt beiratkozni vegytanra? A szeptemberben
                  kezdődő tanévre?</p>
					<p>- Nem, - felelte Gedeon. - Már a most februárban kezdődőre akarnék.</p>
					<p>- Akkor utazzál fel Pestre a honvédelmi minisztériumba, fiam és igyekezzél nyélbe
                  ütni a dolgot. A budapesti egyetemre iratkozol?</p>
					<p>- Nem arra; a bécsire inkább. Nem mintha ez különb volna a pestinél, sőt egy
                  makulányit sem az... csak mert komolyan tanulni akarok, azért. Pesten sok
                  ösmerősöm és tiszttársam van; hol ide kellene mennem, hol oda és hol ezzel
                  valamiben részt vennem, hol azzal. Bécsben ellenben alig ösmer csak valaki is; ott
                  egyesegyedül a tanulásra adhatom magamat.</p>
					<p>Mikor Gedeon elment, Domonky Sebestyén elkomolyodottan utána nézett. - Más célja
                  is lehet, - mormolta. - Szabadulni valakinek a varázsa alól, mennél hamarabb és
                  azért megy Bécsbe, hogy mennél messzebb kerüljön el az illető személytől. Jól
                  teszi; dicsérem az erélyét és a maga fölött való céltudatos uralmát.</p>
					<p>A honvédelmi miniszteriumban Pesten honorálták Gedeon kérelmét és négy nap mulva
                  már bucsulátogatásokat tett Domonkon. Illetményeinek felfüggesztése mellett egy
                  esztendei szabadságot kapott, külföldre.</p>
					<p>- Most az eltökéltségem, az erőm, a magam fölött való uralom terhelő főpróbáján a
                  sor, - gondolta Gedeon. Választhatnám a kényelmesebb utat is és kilesve, mikor
                  mennek sétakocsikázásra a hölgyek, akkor nyitnék be hozzájuk bucsura. Itt egy
                  leadott névjeggyel végeznék, legföllebb még bemennék az öreghez és azt mondanám:
                  sajnálom bátyám. Kerestem a hölgyeket... add át nekik kézcsókomat, kérlek.</p>
					<p>- De nem igy teszek; kilesni valamit, nem férfiuhoz méltó eljárás. Ellátogatok
                  hozzájuk, el én. Az én idegeim győzedelmeskedni fognak most is.</p>
					<p>Diszbe öltözött, kardot kötött és elment. És olyan időben ment, mikor tudta, hogy
                  otthon lesznek a hölgyek. Kodolányi Magda és az anyja.</p>
					<p>A vármegyeháza kertjében egy kis jégpályája volt a főispáni családnak. Onnan jött
                  épen Magda és a mozgás, a kipirultság az életkedv és a frisseség, no meg a testhez
                  álló graziózus kosztüm is oly imádandóvá tette, oly széppé, hogy Gedeon szive,
                  mikor belépni látta a leányt, egy pillanatra a leghevesebben megmozdult. Mint
                  skatulyájában a mit sem sejtő delejtü, mikor hirtelen egy hathatós mágnessel
                  közelednek oldalról a dobozhoz.</p>
					<p>De csak egy pillanatra mozdult, azután nyugodt lett. Aki tud parancsolni az
                  eszének, a szivének is tud. És a legtermészetesebb hangon értésükre adta a
                  hölgyeknek, hogy bucsuzni jött.</p>
					<p>A főispánné sajnálkozott, de egyébként csak keveset beszélt, mert flegmatikus
                  temperamentumu asszony volt, ki jobb szeretett hallgatni, mint beszélni. Magda
                  vitte a szót és olyan párbaja az idegeknek fejlődött ki közte és Gedeon között,
                  hogy mikor ez utóbbi elment, mindakettő nagy kimerültséget érzett. Öt percig
                  tartott a párbaj, de ha órákig vivták volna és a legnehezebb lovassági kardokkal,
                  akkor se kellett volna, hogy jobban kimerüljön a két bajvivó.</p>
					<p>- Ön hát elhagyja a várost? - kérdezte Magda. Fájdalom terjengett a szivében,
                  mégis megszokott hangján beszélt, azon a tiszteletet parancsoló, hideg, minden
                  érzelmén uralkodni biró hangján. És nem ugy mondta: ön hát elhagy minket? ugy
                  mondta: ön hát elhagyja a várost?</p>
					<p>- El, - felelte Domonky. - Pedig nem kényszerit elmennem semmi, ámbár itt maradnom
                  sem kényszerit semmi. Kedvem jött, hogy diák legyek, ennyi az egész.</p>
					<p>- No, e kedv mögött alkalmasint komolyabb gondolat rejtőzik. És mindenesetre
                  katonai gondolat... nem?</p>
					<p>- Ah, se katonai, se polgári, se semmilyen gondolat. Egy ötlet, mit a véletlen
                  szült... s én csomagoltattam és reggel már megyek is, Bécsbe, az egyetemre visz
                  az az ötlet.</p>
					<p>- Bécsbe! Ez, ha ugy vesszük, már messze van, ha ugy vesszük, még itt van a
                  szomszédban.</p>
					<p>- A közel vagy távol fogalma nem épen a kilóméterek számától függ. Az egyén és
                  ennek érzése szerint is igazodik. Az egyiknek, a körülményekhez képest, már a
                  szomszédfalu is szivet-sorvasztó távolság, a másik még a Fokföldet sem mondja
                  messzinek. Nekem, mivel autón megyek, négyszáztiz kilóméter, se több, se
                  kevesebb.</p>
					<p>Igy beszéltek egymással. A megrészegitő szépségü Magda és Domonky Gedeon őrnagy
                  ur. Mindegyik ugy beszélt, hogy a másiknak az idegeire pályázzék; idegeire a
                  szivének és érzékeny hurjaira a lelkének; ugy is lehetett az egyiknél vagy a
                  másiknál vagy mindkettőnél is különbség nélkül, hogy megrezzentek lelkének hurjai
                  és a fájdalom facsarta a szivét. Mit érezhetett Domonky e kérdésre: ön hát
                  elhagyja a várost, őrnagy ur?... és mit Kodolányi Magda a válaszra: nem kényszerit
                  elmennem semmi, ámbár itt maradnom sem kényszerit semmi. Mi hullámozhatott
                  Domonkyban e szóra: a kedv mögött tán katonai gondolat van... és mi vibrálhatott
                  Magdában a riposztra, hogy se katonai, se polgári, se más gondolat. De sem a
                  szeme, sem az arca nem árult el a másiknak egy jottát sem; a hangjuk is
                  rezerváltan csengett és egyiknek a keble sem járt nyugtalanul. Acélos kardvivók
                  voltak; alabástrom-szobor volt Magda és ércszobor volt Domonky Gedeon.</p>
					<p>Mikor Domonky Gedeon felállt, hogy véglegesen elbucsuzzék a hölgyektől, Kodolányi
                  Magda még egy utolsó nagy összecsapást merészelt. Ezt kérdezte Domonkytól:</p>
					<p>- Hosszabb időre megy Bécsbe? Hat hónapra, tán nyolcra is, őrnagy ur?</p>
					<p>Mire Domonky Gedeon igy felelt:</p>
					<p>- Rövid időre megyek: egy évre.</p>
					<p>Magdát erre a szóra majd elhagyta kardvivói nyugalma. Olyan fájdalmasat vonaglott
                  a szive, mintha rátaposott volna, aki előtte állt. Ő hosszabb időnek kérdezte a
                  hat hónapot, Gedeonnak meg rövid idő az egy év is!</p>
					<p>De erőt vett a görcsön, mely fojtogatta, összehuzta a szivét; nem engedte, hogy a
                  bánat csak egy vonalnyira is görnyedtté tegye az alakját. Fölegyenesedett, mint
                  egy liliomszál, melyről egy szélroham leverte a sok harmatot; alakja olyan szép
                  lett, mint egy olympuszi istennő alakja; ugy állt oda a tiszt elé és kezét
                  nyujtotta feléje. - Jó utat kivánok, - ennyi volt az egész amit mondott.</p>
					<p>És mikor kezet fogtak egymással, ez olyan volt, mintha két mágnes érintette volna
                  egymást, de mindegyik a másikat a maga negativ, taszitó sarkával.</p>
					<p>Domonky végre lent volt s mikor leért a szabadba és elfelé ment, felsóhajtott
                  háromszor négyszer is. - Győztes maradtam, - mormolta - de olyan győzelem volt ez,
                  ez a mai, melynek én fizetem a sarcát tán mig élek. De Magda, mikor egyedül maradt
                  a szobában, lehajtotta nehézzé vált fejét és egy könnycseppet törölt ki a
                  szeméből. Ez a könnycsepp volt az az ólomsuly, mely lehuzta a fejét a keblére és
                  az első után egy második is jött meg egy harmadik...</p>
					<p>...Domonky Gedeon hazavitette Domonkára a podgyászát és később ő maga is hazament,
                  hogy a családjával legyen az utolsó estén. És elfogulatlanul diskurált az
                  atyjával, az anyjával és Jókával, noha Magdára gondolt és időnkint a bieberfeldi
                  hercegre is. És azt gondolta magában: milyen mély vizek is vannak a szerelmesek
                  között! Vizek, olyan titokzatosak, mélyek, de mégis és de sokszor milyen eltérők,
                  milyen különbözők egymástól! Az a viz, ami Jóka és a trónörökös között van, milyen
                  más mint az, a mi közte és Kodolányi Magda között van. Amaz, mint a lotuszok vize,
                  olyan meleg, olyan hivogató, olyan poétikus és csak egy szirtféle, egy szikla van
                  a közepén, melynek alakja egy koronához hasonlit. Csak ne lenne ott az a szikla:
                  hogy belégázolna a vizbe, abba az édes és meleg, abba az éltető és illatos vizbe
                  innen is, tulnan is egy-egy emberi lény és ahol találkoznának, egy forrás fakadna
                  a habokban az elapadhatatlan boldogság forrása.</p>
					<p>De a másik viz, amely közte és Magda között van?! A jegestengerből táplálkozik,
                  oly hideg és ezért nem gázol belé ő, Domonky. S aki a tulsó parton van, a leány:
                  az sem gázol belé a vizbe. De lebegne csak egy korona a hullámokon, bezzeg
                  átvándorolna rajtuk Magda és igyekeznék elérni azt a koronát.</p>
					<p>Vacsora után a frissen érkezett postát nézték és ahogy Gedeon válogatott a
                  hirlapok közt, hogy melyiket is olvassa legelőbb, egy olyan lap akadt a kezébe,
                  melyet nem ösmert még a megszokott látásból. Akárhogy lett légyen összehajtva
                  valamely megszokott lap, megmondta volna már a papirosáról, nyomásáról is, hogy:
                  ez a Pesti Hirlap, ez a Magyarország, ez az Az Ujság. De azt a lapot ő még egyszer
                  sem látta, vajjon miféle is az?</p>
					<p>Kibontotta: a Bieberfelder Staatszeitung volt.</p>
					<p>- Előfizettem rá egy évre, - mondta Domonky Sebestyén közönnyel, de Gedeon csak
                  kiolvasta a szeméből, mit akart ezzel közölni vele az atyja. Azt, hogy: -
                  előfizettem a lapra, hogy hadd legyen valami mégis, ami kapcsot teremt Jóka és a
                  trónörökös között.</p>
					<p>És mindjárt a legelső számban egy napihir volt, melyben Adalbert trónörökös is
                  szerepelt. Most legelső izben történt, hogy az „Anonima hungarica” esedékes
                  kamatait kiosztották öt szegénysorsu menyasszony között és a kiosztást a
                  trónörökös végezte. (A németországi kis hercegi udvarok, nagyobb szabásu dolgaik
                  nem lévén, kicsi dolgokban is szivesen ténykednek.)</p>
					<p>A kiosztás előtt az Erbprinz egy kis beszédet mondott, melyben arra kérte a
                  megajándékozott arákat, hogy hálával gondoljanak mindig a nemeslelkü, ismeretlen
                  magyarra, akinek adományából származnak az összegek, amik családi fészküket
                  megalapozni és megrakni segitenek. És ha megelégedettek, boldogok lesznek, - igy
                  fejezte be a trónörökös a beszédet - akkor imádkozzanak azért a nagylelkü
                  emberért. Hogy adjon isten neki és háza-népe, családja minden tagjának zavartalan
                  boldogságot és megelégedést.</p>
					<p>És Domonky Jóka, mikor mindnyájan pihenni tértek, több képes lappal együtt a
                  Staatszeitungot is magával vitte. És szobájába érve, kibontotta és belétemette az
                  arcát és sirni kezdett és azt kérdezte magától, meghallgatja-e vajjon az isten a
                  bieberfeldi menyasszonyok imáját?</p>
					<p>...Kodolányi Magda is sirt, Domonky Jóka is sirt, de mi mérhetetlen különbség is
                  volt a két leány titokban sirt könnyei között: De hát viz és viz között is van
                  különbség, hát könnyek és könnyek között ne lenne?!</p>
				</div>
			</div>
			<div type="group">
				<head>
               ásodik rész.
            </head>
				<div type="chapter">
					<head>
                I. Bakunin Feodor professzor.
               </head>
					<p>Bakunin Anna, Bakunin Feodor volt egyetemi professzor leánya, sápadtan az
                  izgalomtól szobája ablakában állt és reszketve kitekintett az uccára, mely
                  Szentpétervár egyik zajtalanabb uccája volt.</p>
					<p>Ki is nyitotta időnkint az ablakot és féltesttel kihajolt az uccára, az
                  egyensulyvesztés határáig messzire, de mindannyiszor visszahuzódott és meglátszott
                  az arcán a csalódás. Még mindig nem jött, akit óhajtott. Egy zöldhajtókás,
                  uniformisos katonatiszt, ki a szemben lévő kis palota erkélyén állt, le nem vette
                  róla szemét az egész időn át... Bakunin Anna nagy szépség volt.</p>
					<p>- A kiállhatatlan, megint engem les! - igy szakadt ki szájából az ingerült szó;
                  majd, mintegy saját magához intézve a beszédet, mondta:</p>
					<p>- Istenem, hol is maradhat; hol is csak?</p>
					<p>Vőlegénye egyetlen barátja, Timirjasev gyógyszerészt várta, ki megigérte volt neki
                  még reggel, hogy legkésőbb tizenegy órára nála lesz és hirt visz neki vőlegénye
                  sorsáról. Milyen büntetést mért rá a hatalom; az az átkozott zsarnoki hatalom,
                  mely száz millió jogtalant tart rabláncon másfél millió kiválasztott kedvéért.</p>
					<p>Nisopol Cirill, a már jól ösmert fiatal orvos volt Bakunin Anna jegyese. Ugy nyolc
                  évvel idősebb volt Annánál; Cirill huszonkilenc, Anna még nem egészen
                  huszonegyéves volt... és ami összehozta őket egymással, nem regény, nem dráma,
                  hanem gyermekszoba-idyll volt, mondhatni. No meg egy nagy tudós theoriája, az Anna
                  atyjáé.</p>
					<p>Alig hároméves korában már anyátlan maradt Bakunin Anna, de jóllehet atyja még
                  erőteljes férfi volt és még megkivánhatta volna a szerelmet, mégsem nősült meg
                  másodszor is. Egy vidéki özvegyasszonyt vett magához, egy gimnáziumi tanár
                  özvegyét, alig tizenegyéves kis fiacskájával együtt; az özvegyasszony vezette a
                  háztartást, a fiu meg játszótársa lett Annának, hogy negyedfél esztendővel később
                  tanitója is legyen és oktassa. Az ábéáb-ra és másra is. Tanitotta és játszott
                  vele, minthogy jött... ez a kis fiu Nisopol Cirill volt.</p>
					<p>Olyan ragaszkodása gyermeknek gyermekhez, mint Ancsuka ragaszkodása Cirillhez és
                  ez utóbbié a szőkehaju kis leányhoz volt, nem igen lehetett még a világon. A kis
                  Nisopol Cirill még iskolába sem akart járni, csakhogy örökké a leányka mellett
                  lehessen és Ancsuka, a kis csöppség, boldog volt, ha a magáéból egy-egy falatot
                  adhatott Cirillnek. Mindig csak közösen étkeztek: a professzor, a házvezetőnő és a
                  két gyermek s noha bőven jutott mindegyiknek mindenből, mégis csak ugy volt
                  nap-nap után, hogy Ancsuka a magáéból adott a fiunak és a fiu a magáéból Ancsunak.
                  És mindegyik boldogan nézte, mint élvezi meg a másik a falatot. Mint két egymás
                  mellett megöregedett házasfél, kinek már jól sem esik a falat, ha nem egymással
                  megfelezve fogyasztják el: ugy tett a két gyermek is, összekerülésük pillanatától
                  fogva.</p>
					<p>A professzornak is eszébe jutott ez a hasonlat és jóllehet csak mérsékelten
                  vallásos volt - a tudomány és a vakbuzgóság összeférhetetlen is lett volna
                  egymással - de a Gondviselésben való hitét nem rendithette meg benne még a tudás
                  sem. A Gondviselés akaratára történt, hogy ő magához vette Nisopolnét és a fiát s
                  igy önkéntelenül is foglalkozni kezdett az eszmével, hogy leánykájából és
                  Cirillből majdan egy párt csinál.</p>
					<p>Szemefénye, lelke volt a leányka és még a bölcsőben pihegett a csöppség, még
                  énekelve ringatta a dadája s őt már foglalkoztatta kis mindenének jövője. Még a
                  leendő férjhezmenése szempontjából is. Mert különös gondolatai, eredeti eszméi
                  voltak, ami a házasságkötéseket általánosságban illette.</p>
					<p>Ixnek van egy fia vagy egy leánya és Ipszilonnak van egy leánya vagy egy fia, -
                  igy elmélkedett Bakunin professzor - és az egyiknek nevelése, a lelkébe öntött
                  jellem és gondolkozásmód de különböző lehet a másiknak nevelésétől,
                  gondolkozásmódjától és lelkétől. Mégis ugy hozza magával az élet, hogy Ixnek ama
                  fia elveszi Ipszilonnak ama leányát, vagy megforditva. Célszerü ez, helyes ez, jó
                  ez? Nem! - mondta meggyőződéssel a professzor.</p>
					<p>- Hogy a szerelem nem kérdi, ki milyen nevelésü és jellemü? Elég sajnálni való,
                  hogy nem kérdi, - vélte a professzor. - S hogy az ellentétek vonzzák egymást és
                  kölcsönösen kiegészül a két jellem? Ostobaság, közhely, - mondta a tanár ur. A
                  fukarsághoz szoktatott férfi sohasem lesz igazán boldog a pazarláshoz szoktatott
                  asszonnyal - és a tudományokat kedvelő férfi sem a léha és csak mulatni szerető
                  nővel. És ha egetverő szerelem volt is köztük, akkor sem. Hát a mélységesen
                  vallásos asszony vajjon boldog lesz-e egy istentagadóval és viszont?</p>
					<p>- A szerelem nem vak, csak kába és a kölcsönös vágy az egymás teste után, - igy
                  épitette gondolatait a tanár ur - azzal áltatja magát a jellembeli különbségek
                  láttára, hogy: legyünk csak az egymáséi, majd másként lesz. Mintha
                  jellemváltoztató hatása lehetne a csókoknak! És összekerül fehér és fekete,
                  összekerül savanyu és édes: magas és alacsony, fényes és fénytelen, tömör és
                  átlátszó, csillag és szemétdomb és pokol meg mennyország kerül igy össze egymással
                  és azt hiszik a felületesek, a balgák, hogy a házaspár két teste és két lelke,
                  melynek mindegyike egy-egy külön világ, is olyan, mint két szin, vagy két
                  különböző izü folyadék. A kék szinből és a sárgából zöld szin lesz, a savanyuból
                  és az édesből savanykás lesz... de sem a jobb házból való kimüvelt leány és az
                  eldurvult lelkü, parlagi férfi, sem a kalandvágyó, nyugtalanvérü asszony és a
                  kontempláló, otthont-kedvelő férfi nem egyesülhet egymással ugy, hogy a kettőből
                  valami elfogadható egy legyen. Nem kémiai processus a csók és az ölelés, nem
                  vegyészeti folyamat.</p>
					<p>Bakunin tanár erről évek multán könyvet is irt, mely világhirt szerzett a nevének
                  és a továbbfolyó gondolatmenete ez volt:</p>
					<p>- A jól figyelő szem már a fejlődő gyermekben látja, milyen lesz a jelleme, ha
                  felnő, s igy okosan teszik a szülők, ha gyermekeiknek már jókor szemelnek ki
                  társat. A hozzáillő körökből persze (de ez nem elengedhetetlen feltétel) és
                  olyat, melynek jelleme körülbelül kongruense a másiknak. A két fiatal életet aztán
                  egymásnak kell hogy neveljék a szülők és a házasságban a két életből: egy élet
                  lesz. Ez lesz az igazán boldog, az ideális, mert természetes házasság.</p>
					<p>A jövő század házassága: volt a cime a Bakunin könyvének. Ez volt az a könyv,
                  melyről Jóka a trónörökösnek emlitést tett, mikor egymás mellett lovagoltak a
                  pagonyban.</p>
					<p>- Hát a szerelem? - kérdezte könyvében a professzor. - A szerelem is
                  szabályozható, - vélte - csak még nem értik a módját az emberek. De eljön még az
                  ideje annak is, hogy az egymással való házasságra kiszemeltek egymásba is fognak
                  szeretni annak rendje szerint.</p>
					<p>Bakunin professzor nem volt valami felületes itélő. Sőt a legkomolyabb tudósok
                  egyike volt. Előbb behatóan tanulmányozta az életet és csak azután állt elő a maga
                  theoriájával és eszméjével a világ elé.</p>
					<p>Valahol csak egy szétment, vagy boldogtalan házasságról tudomást szerzett,
                  észrevétlenül, feltünés nélkül kikutatta a két házasfél életét, bölcsőjüktől az
                  oltárig és a válásig. Erre ezreseket költött el a professzor. Kik voltak a
                  házastársak szülői, milyen nevelésben részesültek a hitvesek és milyen irányu volt
                  a nevelés, amit kaptak? Jellemüket és vérségüket, kedvteléseiket és szokásait is
                  kutatta és tiz évi tanulmányozás után arra a meggyőződésre jutott, hogy a sok
                  rosszul elsült házasság oka csak az a lényeges különbség lehetett, mit a
                  hitestársak vérsége és nevelése, meg jelleme mutatott.</p>
					<p>S ez megerősitette őt abban a hitében, hogy viszont: a kielégitő házasságkötés
                  alapja csak a házasfelek jellemének és vérségének kongruenciája lehet s hogy
                  egymásnak kell nevelni a párokat, már eleve tett kiválasztás után. Bakunin
                  professzor szerint: ha összeházasitunk egy kalandokra vágyó férfit és egy, könnyü
                  erkölcsü nőszemélyt, ez még mindig megfelelőbb és jobb lesz, mintha összekerül egy
                  becsületét féltő férfi és egy romlottvérü, féktelen leány. És igy van ez minden
                  más fronton is; szerénynyel szerényt és törekvővel törekvőt, uri lélekkel urit és
                  parancsoló természetüvel parancsolót. De sohasem kötelességtudót és léhát, sohasem
                  könnyelmüt és számitót. Inkább mindakettő romboljon, de ne rombolja le az egyik
                  fél azt, mit a másik fél nagy fáradsággal felépit...</p>
					<p>Mikor Bakunin professzor észlelte, hogy körülbelül és nagyjában egyforma
                  természetüek a gyermekek; mindkettő szelid és türelmes, mindkettő szeretőszivü és
                  közvetlen és épen oly szófogadó, mint hálás: mikor Bakunin professzor ezt ugy
                  látta, a Gondviselés cselekedetének vette, hogy ő épen Nisopolnét és kis fiát
                  fogadta be magához a házába. Mást is fogadhatott volna; volt reflektáns és
                  ajálkozó igen szép számmal.</p>
					<p>Megfigyelte a két gyermeket és hetek, de még hónapok után sem történt, hogy az
                  egyik a másikra rákiabált, vagy csak meg is neheztelt volna. Mint két galambfiók
                  az eresz alatt a ducban, ugy élt a két gyerek a professzori jól berendezett
                  lakásban.</p>
					<p>Hálószobája mellett volt a gyermekek szobája és az asszonyé. Egy reggel aztán azt
                  látta a professzor - Nisopolné asszony bevásárolni volt - hogy eljegyzésdit
                  játszanak a kis szentek. Két elefántcsont-karika, mit a lomtárban valami
                  függönyről letéptek volt, szolgált nekik a játékhoz mint jegygyürü; egy szék volt
                  az oltár és egy leakasztott Szent András, amit ráállitottak a székre, volt az
                  oltárkép. Most letérdepeltek előtte és Cirill is vett egy gyürüt, Anna is. -
                  Igérem neked, Anna, hogy feleségül foglak venni, - mondta Cirill. - Idéjem neted
                  Tijil, hod hozzád medet, ha nad letet, - mondta Anna. Aztán ujjukra huzták a
                  gyürüt és peckesen körülsétálták a széket... gyermeki hitük igy képzelte el
                  magának az eljegyzést.</p>
					<p>Bakunin professzor, ki, ha közönséges halandó lett volna, csak megmosolyogta volna
                  e játékot, komoly maradt, sőt a könnyeit törölte. Meg volt róla győződve szentül,
                  hogy theoriája valamikor még áldására fog szolgálni a világnak és a Gondviselés
                  jutalmát látta abban, hogy leánykája, szemefénye részére egy megfelelő fiut
                  küldött a házába... nevelje fel gyermekének férjül.</p>
					<p>Még aznap ebéd után megmondta az asszonynak, mi a terve Cirillel és Annával. Csak
                  maguk ültek az ebédlőben az asztalnál; Ancsuka már édesdeden aludt, pajtása meg
                  hüségesen mellette ült és hessegette a legyeket az ágyáról. De csak félkezével
                  tehette, másik kezét a leányka fogta; igy alhatott el és játszótársa gyöngéden már
                  ugy hagyta. Ha kihuzza a kezét, még fölébred. És olyan vigyázatos csöndben maradt
                  a fiu, hogy behallatszott az ebédlőbe minden lélegzetvétele és pihegése a
                  csöppségnek.</p>
					<p>Bakunin professzor behuzta a gyermekszoba ajtaját és beszélni kezdett Nisopolné
                  asszonyhoz. Érzelmesen és halkan, de terjengősen, hosszadalmasan beszélt, szokása
                  szerint minden igazi orosznak.</p>
					<p>Nézze csak, Nisopolné, - kezdte és érdekes tudósarca ellágyult, - nézze csak,
                  Nisopolné asszonyom, leánynéven Scseglevitov Katalin, ugy akarok most magához
                  beszélni, mint becsületes orosz ember a másikhoz.</p>
					<p>- Orvostanár és keresztény vagyok, sokat olvastam és tanultam is és lelkemre
                  mondhatom, asszonyom, Scseglevitov Katalin asszony, hogy sok minden egészen
                  másként van, mint állitják és elhitetik velünk a papok. Ugy ahogy a papok hiszik
                  az Istent, vagy el akarják hitetni velünk, hogy hiszik, én nem hihetek benne még
                  ha megölnek sem. Azt mondják a papok, hogy ő könyörületes és jó és irgalmas meg
                  igazságos még az állattal is. Igazságos?! No lássuk csak! Gyerekkoromtól fogva nem
                  tettem rosszat sem emberrel, sem állattal, de még élettelen dolgokkal sem, higyje
                  el. Egy verébtojást sem szedtem ki a fészekből, egy hangyabolyt sem rugtam szét a
                  kertünkben. Sőt dolgoztam, nem magamért, de a hazámért, az emberiségért, a
                  világért; mindenkiért, csak magamért nem... és mégis csak, mit tett velem az
                  Isten? A hitnek és a papoknak az a bizonyos igazságos Istene? Megérdemeltem volna,
                  ugye, hogy boldog legyek, vagy legalább is nem boldogtalan. De ha egy rablógyilkos
                  lett volna a birám és az döntött volna a sorsom fölött, az is igazságosabb lett
                  volna hozzám, mint az Isten...</p>
					<p>Nisopolné a mellére tette a kezét és észrevétlenül keresztet vetett magára.
                  Parányi kis keresztet, olyan rövid volt csak a vonala, mint egy gyujtó.</p>
					<p>- Volt egy feleségem, - folytatta a professzor. - Mit mondjak, Scseglevitov
                  Katalin, hogy mi volt nékem az az egyetlen egy asszony? A boldogságom, az üdvöm?
                  ez lapos és hétköznapi kifejezés. Nem fog engem megérteni, Nisopolné Katalin
                  asszonyom, mert jóllehet intelligens nő maga, mégsem tanult sem asztronomiát, sem
                  természettant. Hát, ami a kölcsönös nehézkedés a csillagok között, ami ha
                  megzavartatnék csak egy félpercnek a feléig is, megállana és elpusztulna a
                  mindenség, az volt nekem az az asszony, az én párom. Mégis elvette tőlem az Isten,
                  kit igazságosnak neveznek a papok. Megérdemeltem ezt, Nisopolné, mondja? Az életem
                  gyökere volt az az asszony, lelkemnek gravitációs sulypontja volt... de ha kifárad
                  a Szent Iliodor sirkertbe, hát ott láthat egy szomoru földhantot és rajta még egy
                  szomorubb keresztet. A kereszten a feleségem neve: Pepelajev Alexandra Mária...
                  megérdemeltem ezt, Nisopolné, mondja?</p>
					<p>Az asszony a könnyeit törölte és mondani akart valamit, tán egy vigasztaló
                  szót.</p>
					<p>- Ne, ne szóljon semmit, csak hallgasson, - mondta Bakunin Feodor professzor és
                  elgondolkozva simitott egyet a szakállán. - Ugy ahogy a papok hiszik az Istent,
                  én nem hihetek benne még ha megölnek sem. De az Isteni Gondviselésben és a
                  Gondviselés igazságosságában és utmutatásában már rendületlenül hiszek. Azaz: ne
                  mondjam a Gondviselést sem isteninek, se mennyeinek; elég ha természetinek
                  nevezem. A természet gondviselése, ez a fenomenális és fölemelő jelenség, melyet
                  hatásában követhetünk gyermekkorától a földnek egészen máig; mely megvigasztalja a
                  gondolkozó embert és megnyugtatja a jövőre nézve; melyet ott látunk müködni az
                  égitestek életében és a sejtében is: a természet gondviselése az, amiben
                  meggyőződésem egész fanatizmusával hiszek...</p>
					<p>- Ön abból, amit mondtam, csak keveset érthetett, asszonyom. És mert nem eshetik
                  jól látnom, mint bólint igent olyan dolgokhoz, mikhez vagy semmit, vagy csak
                  keveset érthet, ezért nagyot fogok most ugorni és a gyermekeinkre áttérni,
                  figyeljen csak.</p>
					<p>- Az én Ancsukám most mindössze alig hatéves, az ön Cirillje is még csak tizennégy
                  vagy tán ennyi sem. Életüknek a kezdetén vannak, a kezdetnek is a legkezdetén
                  csak, nemde?... mégis azt mondom én önnek, Scseglevitov Katalin asszony, hogy a
                  Gondviselés utmutatása szerint, no meg a tudományos meggyőződésemnél fogva is, ez
                  a két gyermek egymásnak van teremtve. Akkor amikor férj és feleség legyen Nisopol
                  Cirill és kis lányom, Bakunin Anna.</p>
					<p>Nisopolné megmozdult, olyanformán, mint valaki, akit ájulás környékez és most
                  körülnéz, mibe is kapaszkodjék, nehogy leessék. Ott volt mellette az asztal, nehéz
                  tölgyfaszék is volt mellette kettő is, de csak az abroszba fogózott a kezével,
                  mely vékonyujju és száraz, de elég sima volt.</p>
					<p>Bakunin professzor jól tudta, hogy mégsem fog elájulni a jó asszony, ezért
                  nyugodtan folytatta, ahol elhagyta:</p>
					<p>- Ön hozzájárul tervemhez és ez mindenekelőtt eredményezi, asszonyom, hogy mától
                  fogva nem házvezetőnőm ön többé. No, ne ijedjen meg, kérem: ön továbbra is nálunk
                  marad, nem küldöm el; csak a titulusa az ön ittlétének változik. Mától fogva ugy
                  tekintjük a dolgot, hogy a gyermekeinké ez a ház és ez az otthon, s hogy én, mint
                  özvegységre jutott apa és ön, mint özvegységre jutott anya, a mi szeretett
                  gyermekeinkhez költöztünk. Én a leányomhoz meg a vőmhöz, ön a menyéhez meg a
                  fiához... megértett engem, asszonyom, remélem.</p>
					<p>Nisopolné könnyezni kezdett, becsületesen, csöndesen, boldogan s ez megmutatta,
                  hogy megértette a professzort.</p>
					<p>- Hát csak sirja ki magát, Nisopolné Katalin asszonyom, - folytatta nagy
                  melegséggel a professzor és megint simitott egyet dérverte szakállán. - Én is
                  sirnék, ha asszony volnék, higyje el, mert meggyőződésem és rendületlen hitem,
                  hogy boldogok lesznek egymással a mi gyermekeink. De most engedje meg, hogy
                  befejezzem, Nisopolné Scseglevitov Katalin.</p>
					<p>- Ön mától fogva az én lánykámnak is anyja, ahogy én viszont atyja vagyok az ön
                  fiának is. S ön a fizikumukra gondol, szellemi nevelését pedig én veszem a kezembe
                  a kicsiknek. Most meg menjünk át a szobájukba, édesem.</p>
					<p>Átmentek; lábujjhegyen, óvatosan, minden nesz nélkül, mert föltételezték, hogy
                  alusznak a gyermekek. Hát csakugyan aludt már a fiucska is s mikor meglátták a
                  két csöppséget, elbüvölten megálltak és szinte könnyeztek.</p>
					<p>Ancsuka az ágyacskájában feküdt és mellette egy zsámolyon ült a fiu. A selyemből
                  kötött óvó-háló lent maradt s igy a fiucska az ágyra hajthatta a fejét, melyet a
                  leányka balkarja átölelve tartott. Jobb keze pedig, melynek ujjacskáján még ott
                  volt az a csontgyürü, a fiucska balkezébe fogózott. Ugy aludtak: hanyatt fekten a
                  leányka és jobb oldalra dőlten a fiu; egymásmellett két gömbölyü gyermekfej,
                  mindakettő szöszke és rózsás.</p>
					<p>- Lássa, - suttogta a professzor és föléje hajolt a két gyereknek. - Lássa, -
                  lehelte mégegyszer - a mi gyermekeink, Scseglevitov Katalin. A Gondviselés
                  utmutatása, - mondta és óvatosan megcsókolta a két gyereket - már hosszabb ideje,
                  hogy a Gondviselés utmutatását látom és én megértője vagyok a Gondviselés
                  szavának.</p>
					<p>Az asszony is föléje hajolt a két gyereknek és ő is csókot lehelt két redőtlen
                  homlokra, majd elhagyta a professzorral a szobácskát és meghatottan zokogni
                  kezdett. - Ta... tanár ur, - igy csuklott a kendője mögül, azután abbahagyta a
                  kisérletet és szinte nekiesett a professzor kezének. Megragadta és görcsösen
                  csókolta, majd odanyomta a halántékához, végighuzta az orcáin és ismételten
                  szorongatta és csókolta.</p>
					<p>Bakunin professzor, mikor nagysokára lecsöndesedett az asszony, átadott neki egy
                  kis kulcsot, nikkelből. - Házipénztáram kulcsa, - mondta gyöngéden. - Mától fogva
                  ön ugy rendelkezik a pénzemmel, mintha csakugyan anyja volna a kis lánykámnak.</p>
					<p>És csak ekkor gyujtott rá a megszokott ebédutáni szivarra. Jóérzése visszatartotta
                  volt tőle, hogy olyankor szivarozzék, mikor életbevágó dolgok fölött határoz.</p>
				</div>
				<div type="chapter">
					<head>
                 II. A titokzatos Babjánszkij grófnő.
               </head>
					<p>Nisopolné másnap délután a Szent Iliodor temetőbe hajtatott. Magával vitte a két
                  gyereket is és utközben egy virágkereskedés előtt megállt és hamarosan egy
                  csokorra való virágot vett. A korán elhalt Bakuninnénak szánta.</p>
					<p>A temető előtt ugyan eszébe jutott az asszonynak, hogy nem tudja a Bakuninné
                  sirját, de csak be kellett menni az őrhöz és az hamarosan meg tudta neki mondani.
                  Elővette a temető törzskönyvét, egy darabig lapozgatott az indexben, azután
                  ujjával egy rubrikára mutatott.</p>
					<p>- Megtaláltam, - mondta. - Bakunin Feodorné asszony Pepelajev Alexandra Mária...
                  huszonharmadik parcella, szélről. Abba az irányba tessék, - udvariaskodott, mert
                  borravalót kapott.</p>
					<p>Teljesen okkupált kis temető volt, uj halott már nem kaphatott helyet a földjében.
                  Még husz év vagy kevesebb is, ha ugy fordul és kilakoltatják a holtakat és
                  házhelyekre osztják a sirkertet. Utjában volt a terjeszkedő városnak.</p>
					<p>Mi késztette Nisopolné asszonyt, hogy kimenjen a sirkertbe és virágot vigyen a
                  halottnak? Hát, sajátságosan gondolkoznak az asszonyok és Scseglevitov Katalin sem
                  volt kivétel. A halottnak köszönheti, hogy Cirilljét olyan szerencse érte, tegnap
                  óta az ő helyzete is milyen más lett, hát csak megérdemel egy kis virágot a halott
                  és egy imádságot a másvilági üdvéért!</p>
					<p>Könnyüszerrel megtalálta a sirdombot. Szomorufüz volt a fejéhez ültetve és a füzfa
                  most még fiatal törzséhez mintegy hozzátámaszkodott a márványból való sirkereszt.
                  Aranybetüs felirása még majdnem friss volt: Pepelajev Alexandra Mária, férjezve
                  volt Bakunin Feodorné.</p>
					<p>Letérdepelt - és letérdepeltette a két gyereket is és imádkozott egy verset a
                  halottért, aztán odaadta a gyerekeknek a rózsákat, szórják tele ők velük a
                  sírdombot.</p>
					<p>Épen menni készült Nisopolné asszony, mikor sietve odajött hozzá a temető-őr. A
                  borravaló bőséges lehetett.</p>
					<p>- Ezt meg tetszett nézni? - kérdezte és egy arasznyi kis fülke-félére mutatott,
                  mely a márványkereszt törzsébe volt mélyitve és márványszinü ajtócskával
                  elzárva.</p>
					<p>- Ezt itt? - mondta az asszony. - Ni, csak most veszem észre, hogy itt van. Azt
                  gondoltam, csak valami ciráda.</p>
					<p>- Nem ciráda, - magyarázta a temető-őr és megnyomott hüvelykujjával egy gombfélét.
                  A márványajtócska felpattant és Nisopolné a kis fülke mélyében egy arasznyi
                  porcellán-festményt vett észre, mely bele volt cementezve a márványba és azonfelül
                  odasrófolva a négy sarkán is.</p>
					<p>Olaszországban szokás, hogy a halottak szobormását vagy fényképét teszik ki a
                  sirkövekre, ott azonban ugy, hogy szabadon van a szobor vagy a fénykép, legföllebb
                  hogy ez utóbbi üveg alatt van. De se Szentpétervárott, se máshol az orosz
                  birodalom földjén nem ösmerik ezt a szokást s igy Nisopolné asszony ugyancsak
                  elcsodálkozott a festményen.</p>
					<p>- Bakunin Feodorné képe, - magyarázta a temető-őr készségesen. - Annak a képemása,
                  ki itt lent alszik. Nézze csak, milyen édes és szép asszony volt!</p>
					<p>Nisopolné lehajolt, hogy jobban lássa a festményt és egyszerre a könny szökött az
                  arcába. Most értette csak meg a professzort, hogy ugy kikelt az Isten és az isteni
                  igazságtalanság ellen. Csakugyan nagyon édes és szép lehetett, akit időnek előtte
                  elrabolt tőle a kegyetlen sors. Hogy szerethette a professzor ezt az asszonyt és
                  milyen boldog lehetett vele, milyen elégedett!</p>
					<p>Felvett a sírról egy félig kibontakozott kis bimbót és betette a fülkébe a képhez,
                  aztán becsattantotta az ajtócskát és elment. És ahogy hazafelé vitte a kocsi,
                  folyton csak csókolgatta Ancsukát és esküdözött saját magának, hogy anyja helyett
                  anyja lesz és olyan jó lesz hozzá, mint senki. - Meg lesz velem elégedve a te szép
                  és édes kis anyácskád, - igy babusgatta a leánykát és könnyeket hullatott a
                  fejére.</p>
					<p>Azután multak a hónapok és az évek és Bakunin Feodor tanárnak sohasem volt oka
                  megbánni, hogy Nisopolnét a házába vette. Körültekintő, gondos és nagyon szerető
                  anyja lett a kis lánynak, csakugy mint a tulajdon fiának.</p>
					<p>Nem bánta meg Bakunin soha azt sem, hogy Nisopol Cirillt szemelte ki Ancsukának
                  férjül. Szinte egy lélek volt a két gyerek; mindakettő szelid és szófogadó,
                  jószivü, és türelmes és mindakettő tanulnivágyó és komoly. És ugy szerették
                  egymást, hogy az már megható volt. Egymás nélkül még asztalhoz sem ültek és ha
                  gyengélkedett közülök az egyik, a másik még virrasztott is mellette, ugy ápolta.
                  És az a bizonyos csontgyürü mindegyiknek állandóan az ujján volt.</p>
					<p>Mikor Nisopol Cirill huszonkétéves lett, Ancsuka körülbelül tizennégyéves volt.
                  Gyönyörüen fejlődött kis lánnyá lett; szőke volt, zöldesen égszinü szemekkel,
                  keblecskéje is már domborodni kezdett és testének minden más vonala is már a
                 nőre késztette gondolni az embert.</p>
					<p>És Nisopolné észrevenni vélte, hogy más szemmel néz most Cirillje Ancsura, mint
                  azelőtt. Csókjai is hosszabbak lettek, bensőbbek.</p>
					<p>- Tanár ur, - kezdte egy napon, mikor sétálni voltak a gyerekek - tanár ur kérem,
                  én azt hiszem, ideje hogy elválasszuk egymástól a két fiatalt.</p>
					<p>- Miért véli ezt, édesem, Nisopolné Katalin asszony?</p>
					<p>Nisopolné megmondta, miért.</p>
					<p>Mire Bakunin professzor fölényesen, meggyőződéssel mosolygott.</p>
					<p>- Lássa Nisopolné, - mondta - ez is az én theoriámhoz tartozik. A szerelem
                  szabályozásának dolgához. Ne szeressen meg Cirillünk egy másik lányt, ki esetleg
                  olyan különböző tőle lélekre és jellemre, mint a gidától a vadmacska, vagy a
                  baktériummentes forrásviztől a romlott bor. És Ancsukánk se szeressen meg
                  másvalakit, csak egymásra áhitozzanak a gyermekeink. Hát csak hadd csókolozzanak
                  és öleljék meg egymást... igy jó ez. Hogy egyelőre több ne történjék köztük, arra
                  természetesen gondosan ügyelnünk kell, de elválasztani őket egymástól: nem,
                  Scseglevitov Katalin, azt nem helyeslem. Más környezet, más benyomások; más
                  benyomások, más gondolatok; más gondolatok, más vágyak... a más vágyak pedig de
                  sokszor nagyon végzetes eltéritői az embernek. Más nőszemély felé terelik és ha
                  nem hozzávaló a nőszemély, akkor katasztrófa származhatik belőle. Hogy
                  világosabban beszéljek, asszonyom: a nemi vágy most már mutatkozik a két gyerekben
                  és egymás után vágyódnak... helyes; de ha elválasztjuk őket egymástól és Cirill
                  más lányok körébe kerül, akkor a sok uj benyomás és a sok uj inger eltéritheti
                  vágyát attól az egy leánytól, akire akarom, hogy irányuljon a vágya. Igy vélem én
                  szabályozhatónak a szerelmet.</p>
					<p>Nem is költöztették el Cirillt a házból, hanem továbbra is a szobájában hagyták,
                  mely természetesen már azelőtt is más részében volt a lakásnak, mint az Annáé.
                  Ancsuka Nisopolnéval aludt, Cirill szobája pedig a professzor hálószobáján tul
                  volt.</p>
					<p>A professzor is, az asszony is persze élesen figyelte a két gyermeket, figyelte
                  pedig különösen akkor, mikor egyedül hitték magukat a fiatalok. És egyszer azt
                  látta a professzor, hogy Nisopol Cirill, a már ujdonsült fiatal doktor ur, nem
                  száján csókolta Annát, ki akkor már tizennyolcévesnél is idősebb volt, hanem a
                  kezét emelte az ajkához és azt csókolta imádatosan, hosszan.</p>
					<p>Mire Bakunin professzor könnyezni kezdett, mint egy gyerek. - A szájcsók az semmi,
                  - mormolta - azt csupán csak a vágy is szülhette. De a kézcsók: az már szerelem
                  és imádat, mely felülemelkedik a hétköznapi vágyon.</p>
					<p>- Tehát győztem, - folytatta magában. - Theoriám győzött és ha általánosságra
                  nézve még nem is, de erre a két gyerekre nézve győzött. És ami egy esetben
                  sikerült, sikerülhet ezerben meg ezerben... és remélem és hiszem, hogy amilyen
                  boldog lesz az én Ancsukám Cirillel, olyan boldog lesz ezután sok ezer más pár is,
                  ha majd magáévá teszi eszméimet a nagy világ.</p>
					<p>Másnap estére nagy vacsorát rendelt, melyre meghivta tanártársait és nehány más
                  ösmerőst is. És a gyerekekkel történt előzetes megbeszélés után, melyre ezek majd
                  agyoncsókolták az öreget, kollegái és barátai előtt Bakunin hivatalosan is
                  publikálta az eljegyzést: Nisopol Cirill orvos ma jegyet váltott leányommal,
                  Annával.</p>
					<p>És hogy már régebben készülhetett erre az aktusra, mutatta a két eljegyzési gyürü.
                  Arannyal áthuzott elefántcsontgyürük voltak és a jegyesek nevén felül két
                  eljegyzési dátum volt mindegyikben. Az egyik az aznapi volt, a másik pedig ugy
                  tizennégy évvel régebbi. Annak a szép napnak a dátuma - feljegyezte volt magának a
                  professzor - mikor Cirill és Anna, még mint aprócska gyerekek, a székre tett Szent
                  András előtt kölcsönösen házasságot igértek egymásnak.</p>
					<p>Ah, milyen más ize volt ezután a csókoknak, miket a fiatal jegyesek váltottak!
                  Egy-egy misztikus igéret volt mindegyik, melynek mögötte édességeket sejtettek,
                  amilyenek csak a paradicsomban teremnek. Tüzméztől átitatott gyümölcsök, amik
                  megrészegitenek és üdvözitenek is egyszerre.</p>
					<p>És milyen büszkén és boldogan sétáltak, kart karba öltve, a fiatal jegyesek. A
                  huszonhétéves Cirill és a még nem egészen tizenkilencéves Anna. És milyen boldogan
                  és büszkén fogadták a sok őszinte gratulációt; diáktársak, szomszédok, de még
                  ösmeretlen emberek, volt háladatos betegei a tanárnak is jöttek, vagy névjegyüket
                  küldték és gratuláltak, sok szerencsét kivántak.</p>
					<p>Egy gyönyörü tavaszi délután - Szentpétervár vagy talpon volt, vagy kocsiban ült -
                  Cirill és Anna szerelmesen egymáshoz simulva a Ligovszkája nevü boulevardon
                  sétáltak. Olyan boldognak érezték magukat, mint két virágbimbó a májusi
                  napfényben.</p>
					<p>Miről beszéltek, miről nem: sohasem tudják ezt a szerelmes jegyesek. Csak sétáltak
                  és egymáshoz simulva, egymás mellett örülve az életnek, tudomást se vettek volna a
                  világról, ha szokatlan élénksége az utcának meg nem merevedett volna egy csapásra.
                  A fölfelé robogó kocsik sietve oldalt tértek és megálltak, a járókelők is
                  megálltak, arccal az uttest felé fordulva, a parasztok és parasztasszonyok meg
                  letérdepeltek a kövezetre, ugy vártak. Mi volt ennek a jelenségnek az oka?</p>
					<p>Egy udvari fogat, mely vágtatva a Fontanka felé tartott. Előtte egy lovasitott
                  fullajtár. Udvari kocsis, egy óriási termetü litván, hajtotta a fölséges lovakat,
                  a kocsis mellett pedig egy kozák ült, kucsma a fején, noha meleg volt.</p>
					<p>A kocsiban egy magános nő ült, egy ékszerektől ragyogó bálványkép, kinek látszólag
                  tetszett a nagy tisztelet, amit tanusitott irányában az utca, és ahogy jobbra is
                  nézett, balra is a gyalogjárón veszteglő sok emberre, megpillantotta Cirill
                  mellett Ancsut is.</p>
					<p>Csak egy pillanatig habozott, aztán megállitotta a kocsit. Kiszállt és Anna felé
                  tartott. A kozák is leugrott a bakról és tiszteletteljes távolságra követte.</p>
					<p>Alig harmincévesnek látszott és határozottan észvesztő szép asszony volt.
                  Nagyhercegnőnek nézte az utca.</p>
					<p>Odalépett Annához és megsimogatva arcocskáját, leereszkedő nyájassággal
                  kérdezte:</p>
					<p>- Nemde te vagy a kis Bakunin Anna, Bakunin professzor leánya?</p>
					<p>- Én vagyok, fenség, - felelte Anna.</p>
					<p>- Igazán örülök, hogy véletlenül megláttalak, gyermekem. Olvastam az ujságokban,
                  hogy menyasszony vagy... és ez itt a vőlegényed, ez a fiatal ur? Hát, engedd meg,
                  édesem, hogy megcsókoljalak és szerencsét kivánjak.</p>
					<p>Azzal már körül is ölelte Ancsut, hosszan a keblére zárta és bensőségesen
                  megcsókolta többször is. Majd egy hirtelen gondolatnak engedve, leakasztotta a
                  nyakán csillogó ékszert, egy vagyont érő háromszoros brilliáns-sort és Ancsuka
                  keblébe csusztatta.</p>
					<p>- Ezt neked adom, kis menyasszonykám, - mondta - azután visszaült a kocsijába és
                  elhajtatott.</p>
					<p>Olyan álomszerü volt minden, ami történt és Ancsuka csak azért nem képzelte
                  álomnak, mert érezte a keblében a nyakéket. Egy nagyhercegnő ajándéka -
                  örvendezett. - Alkalmasint valamikor nagyon beteg volt, - fordult mintegy
                  magyarázólag a sok emberhez, ki egy pillanat alatt köréje csoportosult, - de
                  édesapám megmentette az életét és most hálából megajándékozott és megcsókolt.</p>
					<p>- Éljen a nagyhercegnő, - kiáltotta egy emberke a tömegből. Valami irnokféle, vagy
                  tisztviselőcske lehetett.</p>
					<p>Mások is hitték, hogy nagyhercegnő volt, már csak azért is, mert udvari fogaton
                  jött; de mint minden nagy városban, ugy Szentpétervárott is akadt olyan
                  ugynevezett utcai jólértesült, aki mindenben informált és mindent tud. S aki
                  jóakarattal megmagyarázza a népnek, hogy mint vannak valóságukban a dolgok.
                  Bámulják is ezért sokan azt a rendesen rosszul öltözött bácsit és kérdéseket is
                  intéznek hozzá, mikre a tudására rátarti ember nagyon szivesen és készségesen
                  válaszol.</p>
					<p>Itt is akadt egy ilyen uccai jól értesült. Nem nagyhercegnő volt, - mondta - hanem
                  Babjánszkij Tatyana grófnő, Leonid nagyherceg kedvese.</p>
					<p>- Ah, - kiáltott fel ez is, az is. Valami csalódottság csendült ki e szótagból, az
                  érdeklődésnek valami lejebb szállitott foka.</p>
					<p>Bakunin Anna nem hagyta annyiban a dolgot. Hát alkalmasint ugy volt, - mondta,
                  hogy a grófnő volt halálos beteg és őt tartotta meg édes apám az életnek.</p>
					<p>Azzal sietve belékarolt Cirillbe és igyekezett vele eltünni a tömegben.</p>
					<p>Az uccai tudósnak még volt egy kis magyarázata a gyalogjáró közönség számára.</p>
					<p>- Ugy van bizony, - mondta - az a Babjánszkij Tatyana grófnő Leonid nagyherceg
                  kedvese s ez egy millió parasztnak a verejtékét költi rá évenkint. És igazsága
                  lehet a kicsinek, hogy hálával tartozik az atyjának, de érthetőnek találom azt is,
                  hogy miért az uccát kereste ki arra, hogy hálájának tanujelét adja. Azért, mert ha
                  százszor is grófnő és százszor is egy nagyherceg kedvese, mégis csak egy maitresse
                  az a dáma, ki egy tisztességes családot nem látogathat meg.</p>
					<p>Egy öreg asszony a közönségből helyeselt. - Biz ez ugy van, - dünnyögte - csak egy
                  kitartott az.</p>
					<p>Az aszfalt-tudós most már elemében volt egészen. Mint beteg, - folytatta élénken -
                  elmehet az orvoshoz egy közönséges lebujbeli rima is, emberbaráti gonddal fogja
                  kezelni; de látogatást tenni, szerencsét kivánni és ajándékot adni egy Babjánszkij
                  Tatyana sem nyithat be egy tisztességes családhoz. Az, ha ilyesmihez kedve van,
                  az uccán kell, hogy megragadja a jó szerencsét.</p>
					<p>Anna és Cirill pedig ezenközben sietve tovább ment. Egy darabig egyik sem szólt
                  egy szót sem, végre Ancsuka törte meg a hallgatást.</p>
					<p>- Mit gondolsz, Cirillem, - kérdezte - szóljunk erről a találkozásról apának? Én
                  helyesebbnek találom, hogy ne szóljunk. Amilyen finomérzésü ember az apánk, még
                  rosszul eshetik neki, hogy - Anna itt mélységesen elpirult - hogy egy olyan életü
                  asszony engem megcsókolt.</p>
					<p>Cirill csatlakozott a véleményhez: hallgassák el ezt az incidenst. Sőt, - ugy
                  mondta - a mamának se szólunk egy szót sem. Az ékszert pedig gondosan elrejtjük
                  és ugy tekintjük, mintha megvettük volna a grófnőtől. Majd ha önállók leszünk,
                  Ankám, jövedelmünkből évenkint bizonyos összeget a szegényeknek adunk, ugy
                  fizetjük meg az árát... jó lesz?</p>
					<p>- Jó lesz, Cirill, - felelte Anna.</p>
					<p>Cirill most édesdeden felkacagott, mint az olyan, kinek bohókás ötlete lett. Egy
                  rubelt vett ki a zsebéből és pillanatnyi keresés után odaadta egy anyókának, ki
                  egy kapuban ült.</p>
					<p>- Megkezdtem a törlesztést, - mondta és bejegyezte a noteszébe: részlet az
                  ékszerre... egy rubel. - Nem sok, - folytatta jókedvvel - de mégis csak valami,
                  Ancsukám. Tettem pedig ezt azért, hogy felpróbálhasd egy pillanatra az ékszert.
                  Viselni még nem viselheted, mert még nem a tiéd, de hogy felpróbálhasd egy percre,
                  arra már jogot ád ez a törlesztett kis részlet is.</p>
					<p>Mire Ancsuka is édesdeden felnevetett. Nagy kópé vagy, Cirillem, - mondta - és
                  megtapogatta keblében a brilliáns-sort. Tudtad, hogy tán nem állom meg, hogy fel
                  ne próbáljam ma este az ékszert, hát kimesterkedted, hogy jogom legyen hozzá...
                  ezért csókot kapsz.</p>
					<p>Fel is próbálta még aznap este a kösöntyüt és ugy ékszeresen csókolta meg Cirillt,
                  aztán gondosan elzárta a drágakősort és mikor elérkezett az ideje, aludni ment. De
                  sokáig nem hunyta le a szemét; valami nyugtalanitotta, maga sem tudta, mi?</p>
					<p>De messze tőle, - palotájában, mely csupa ragyogás volt - egy másik nő sem birt
                  elaludni az este. Babjánszkij Tatyana grófnő volt, Leonid nagyherceg kedvese.</p>
					<p>Vajjon miért nem hunyta le a szemét? Tán a távolbaható szuggesztiv erő volt csak,
                  hogy mert Bakunin Anna nem aludt, ki folyton a grófnőre gondolt, ezért Babjánszkij
                  Tatyana sem aludt?</p>
					<p>Még sok rejtélyes valami van a nap alatt, amit nem deritett még fel az emberi
                  elme.</p>
				</div>
				<div type="chapter">
					<head>
                  III. A tüzhányó pora és a Rákosé.
               </head>
					<p>Babjánszkij Tatyana grófnő olyan ellenállhatatlan befolyást gyakorolt a már őszülő
                  Leonid nagyhercegre, ki, hogy felesége már korábban meghalt, az ő kedvéért nem
                  nősült meg másodszor is, hogy mindenre, amit csak akart, rávehette az
                  ötvenesztendős embert. Már több, mint tizenöt éve mult annak, hogy az egyedül
                  uralkodó kedvese lett és ez a körülmény egymaga is eléggé bizonyitja a nagy
                  vonzóerőt, melyet Tatyana grófnő rá gyakorolt. A nagy vonzerőnek pedig
                  ikertestvére vagy gyermeke a nagy befolyás.</p>
					<p>Volt annyi belátása a grófnőnek, hogy abszolut lehetetlen dolgokat nem akart
                  kierőszakolni a hercegtől. De ha olyasmit akart elérni, amit esze szerint
                  teljesithetőnek itélt, akkor nem is nyugodott addig, mig csak célt nem ért.</p>
					<p>Igy mindjárt az elején, hogy szeretője, azaz inkább pap nélkül való felesége lett
                  a nagy urnak, kereken kijelentette előtte, hogy udvari fogatot igényel. Tudta,
                  hogy őrültje neki a nagyherceg s ezért megkockáztathatta, hogy igy beszéljen
                  hozzá:</p>
					<p>- Az udvari fogatról nem mondok le. Ha beléfekhetem egy nagyhercegi ágyba, akkor
                  beléülhetek egy nagyhercegi kocsiba is... és mit volt mit tenni: Babjánszkij
                  Tatyana grófnő udvari fogatot, udvari kozákot és udvari lakájokat kapott, amit
                  hallgatagon megtürt maga a cár is.</p>
					<p>Honnan hozta őt magával a nagyherceg, ki csak két év óta lakott állandóan
                  Szentpétervárt, azelőtt a Kaukázusban parancsnokolt - senki a városban nem tudta;
                  még kevésbbé tudhatták azt, hogy ki és mi volt a szép Babjánszkij grófnő, mielőtt
                  a nagyherceg kedvese lett. Tizenöt év elvégre már nagy idő! Szentpétervár
                  városának népe már a kialakult viszonyt kapta kézhez; Leonid nagyherceg
                  szentpétervári vezénylő tábornok lett, beköltözött palotájába, mely a
                  legfényesebb kéjlakok egyike volt, beköltöztette abba kedvesét is és élt vele
                  ugy, mint jó férj és feleség szokott. A kevésbbé beavatottjai a városnak még azt
                  sem tudták tán hat hónapig, tán egy évig sem, hogy az a csodálatosan szép asszony
                  nem felesége a nagyhercegnek s hogy Babjánszkij Tatyanának hivják.</p>
					<p>- A Bakunin Annával való találkozás után több héten át olyan volt a nagyherceggel
                  szemben, hogy ujból magába kellett, hogy szerelmesitse még akkor is, ha már
                  elhidegült volna iránta a barátja.</p>
					<p>És egy bizalmas estebéd után igy szólt a grófnő az ő rabjához:</p>
					<p>- Egy kérésem volna, barátom... elmondhatom?</p>
					<p>- Lekötelez vele, egyetlen Tatyanám.</p>
					<p>- Köszönöm az engedélyt, drágám. Hát az a kérésem volna - önnek rendelkezésére
                  lesz hozzá eszköze száz is - hogy... hogy távolittasson el Szentpétervárról egy...
                  egy Nisopol Cirill nevü orvost.</p>
					<p>- Ni... Nisopol Cirill? - mondta a nagyherceg. - Majd fölirom magamnak... kissé
                  nehéz név ez. De mondja csak, egyetlen Tatyanám, mit vétett önnek az a... no ki is
                  csak? az a Nisopol vagy Sinopol Cirill?</p>
					<p>- Nem vétett nekem semmit, de eltávolittatni akarom azért, mert vőlegénye...</p>
					<p>- ...no kinek is, egyetlen virágom?</p>
					<p>- ...mert vőlegénye Bakunin Annának.</p>
					<p>A nagyherceg felugrott és elfehéredetten nézett a grófnőre.</p>
					<p>- Bakunin Annának?! Bakunin professzor leányának?!</p>
					<p>Tatyana grófnő is felállt. Ő is fehér lett, mint egy nárcis-virág szirma és
                  bizonytalan hangon válaszolt:</p>
					<p>- Ugy van; Bakunin Feodor lányának.</p>
					<p>- És... mondja, - kérdezte a nagyherceg - mi célja van önnek ezzel a dologgal?</p>
					<p>Babjánszkij Tatyana grófnő ugy simult erre az emberhez és ugy nézett szerelmesen a
                  szemébe, hogy a nagyherceg valami szédülésfélét érzett. - Üljünk le egyetlenem, -
                  lihegte.</p>
					<p>Tatyana maga mellé vonta egy seszlonra. Pehelyprémmel szegélyes vérforraló
                  otthonka volt rajta, mely eltakarta ugyan a keblét, de csupaszon hagyta a nyakát,
                  csupaszon a vállai szélét és szabadon az alkarjait is könyökig.</p>
					<p>Maga mellé vonta a seszlonra és a nagyherceg ajka odatévedt a darabka vállra, mely
                  olyan volt, mint egy tejfehér opál. Fehér és sima volt, de meleg is.</p>
					<p>- No most... beszéljen, - ájuldozott a nagyherceg a gyönyörtől.</p>
					<p>- Az a célom van vele, hogy különb férjet óhajtok a leánynak, mint az a Nisopol
                  Cirill nevü orvos.</p>
					<p>- Különb férjet? - kérdezte a nagyherceg és oly dallamosnak találta, oly édesnek
                  és lágynak az ő elragadó barátnője hangját, mint tán soha.</p>
					<p>- Különb férjet! - suttogta a grófnő és a nagyherceg keze után nyulva, a szájához
                  emelte a kezét; álomszerüen, lassan... öntudatlan boldogság a szemében. Olyan volt
                  e pillanatban, mint egy ártatlan szüz, ki anélkül, hogy csak sejtené is, végtelen
                  szerelmében az ő pásztora iránt, az engedékenység áldozatához már nagyon közel
                  van.</p>
					<p>A nagyherceg már végzetesen elgyengült és Babjánszkij Tatyana tudta, hogy ilyenkor
                  van a legalkalmasabb pillanat. Ilyenkor - tapasztalata szerint - már merészebb
                  kérelmei is lehettek.</p>
					<p>- Különb férjet, - egyetlen barátom. Csó... csókoljon meg, de... ne bántson...
                  majd később... most hallgasson meg.</p>
					<p>- Különb férjet... az ön fiát... Alexander Szergiusz nagyherceget. Most
                  huszonegyéves lehet a kis nagyherceg.</p>
					<p>- Az én fiamat, egyetlen Tatyanám! - lihegte a nagyherceg bódultan és csak itta a
                  szerelmese csókjait.</p>
					<p>- Az ön fiát, barátom, - felelte. - Ön tudja, mi a szerelmi boldogság (itt egy
                  viszonzott csók ment, mely majd felgyujtotta a nagyhercegi palotát)... ön tudja,
                  mi a szerelmi boldogság és meg vagyok róla győződve, hogy a fiának is ugyanolyat
                  szeretne.</p>
					<p>- Igen, igen - ájuldozott a nagyherceg és ott csókolta Tatyanát, ahol érte. De
                  különösen hajlásában a karjának, mely az édességek valóságos bányája volt; ahol
                  olyan volt a szép asszony bőre, mint az életet élő elefántcsont vagy
                  selyembársony.</p>
					<p>- Ne vegyen el a fia egy száraz és vérszegény dán princesszt, se egy
                  megfékezhetetlen hercegóc királylányt, ki csak pokollá tenné az életét. Vegye el
                  Bakunin Annát, aki csodaszép és szelid és jó... és még husz esztendő mulva is
                  menyországa lesz a fiának, mint...</p>
					<p>- ...mint ön nekem, egyetlen Tatyanám, - egészitette ki a mondatot a nagyherceg és
                  szerelmese keblére hajtotta a fejét.</p>
					<p>- Hát mondjuk, mint én önnek... olyan boldoggá tesz az elösmerésével, barátom. Nem
                  a fény tesz boldoggá, amit nyujtott; nem a pompa, a gazdagság, ami körülvesz... az
                  ön elösmerése tesz boldoggá, az ön változatlan, hüséges szerelme.</p>
					<p>- Köszönöm, Tatyanám, köszönöm. Ah, igazsága van, egyetlen barátnőm... fiamnak azt
                  a boldogságot... azt az üdvöt... amit én találtam meg önnél, én szerelmem! Jó utra
                  vezetett, Tatyanám; honorálni fogom a kérését, igen...</p>
					<p>- A rabszolganője leszek, barátom.</p>
					<p>- De még nem most, majd csak akkor...</p>
					<p>- ...mikor? - kérdezte Babjánszkij grófnő.</p>
					<p>- Majd csak Bakunin professzor elhalálozása után, akkor. Két életet mentett meg a
                  professzor; először az önét és pár évvel később az enyémét is. Nem fizethetek
                  azzal a tanárnak, hogy elraboltatom a leányától annak jegyesét.</p>
					<p>Babjánszkij grófnő hallgatott.</p>
					<p>- Emlékszik? - kérdezte a nagyherceg. - Tizenkét évvel ezelőtt Krimiában,
                  Szebasztopolban laktunk. Ön halálos, halálos beteg lett és elveszettnek mondották
                  a tanárok. Ekkor - ön könyörgött nekem, hogy tegyem meg - ekkor Bakunint hivattam
                  az ágyához. És jóllehet hihető volt, hogy nem jön el, mégis eljött az a krisztusi
                  ember.</p>
					<p>Babjánszkij grófnő elgondolkozva lehajtotta a fejét.</p>
					<p>- Vagy három évvel utóbb én lettem veszélyes beteg s akkor megismétlődött a dolog,
                  de forditva. Ön könyörgött Bakuninnak, hogy jőjjön el.</p>
					<p>- Letérdepeltem előtte ugy kértem.</p>
					<p>- És ő másodszor is eljött - mihozzánk!</p>
					<p>- Mikor felépültem, - végezte a nagyherceg - négyszemközt megkérdeztem a tanártól,
                  mivel hálálhatom meg életmentő szolgálatait? - Semmivel, - felelte nyersen. - Csak
                  arra kérem fenségedet, mondta, óvakodjék tőle, hogy még egyszer ez életben...
                  rosszat tegyen... velem vagy a házammal.</p>
					<p>Babjánszkij grófnő a karjai közé vonta a nagyherceget.</p>
					<p>- Hát, egyetlen Tatyanám, - fejezte be szinte odatapadtan az asszonyhoz - senkitől
                  a világon nem félek, még a cártól és az ő haragjától sem félek, de Bakunin
                  Feodortól, attól igenis ösztönszerüen félek. Mintha hatalma volna fölöttem annak
                  az embernek, vagy az égiek hatalmával rendelkeznék, hogy akkor sujtson le ránk,
                  amikor akarja. Olyan sejtéseim vannak, hogy a legnagyobb szerencsétlenség vár
                  ránk, ha mégegyszer rosszat teszek azzal az emberrel. Tehát türtőztessük magunkat,
                  én Tatyanám; hiszen öreg ember már a professzor, jó hatvanas. Majd ha meghal,
                  akkor nem bánom, a magamévá teszem az ön tervét... és ha olyan boldog lesz a fiam,
                  amilyen én vagyok... a nagyherceg az egekben uszott.</p>
					<p>Babjánszkij grófnő megsimogatta a nagyherceg homlokát. Milyen büvösségek lakoztak
                  abban a tenyérben!</p>
					<p>- Igazsága van, barátom, - suttogta. - Türtőztessük magunkat, igen. Csak egy-két
                  évről van szó, azt hiszem. Olvastam az ujságokban, hogy Bakunin Feodor tanár
                  vesebajban és érelmeszesedésben szenved. Kár érte, a nagy tudósért, ki csak
                  hasznára és áldására volt a világnak. De ha meghal, az ő gyönyörü leánya Szergiusz
                  nagyhercegé legyen. És mi ketten, - törleszkedett az emberhez - még a föld alatt
                  is érezni fogjuk, ha Alexander Szergiusz nagyherceg és Bakunin Anna élete mintegy
                  folytatása lesz annak, amit mi éltünk. Szerelem és boldogság és mindig uj szerelem
                  és uj boldogság és uj mennybolt!</p>
					<p>Csodálatos egy asszony volt Babjánszkij Tatyana grófnő, hogy csókjainak tizenöt
                  esztendő multával is ugyanolyan édességet tudott adni, ugyanolyan zamatot és
                  észvesztő részegitő hatást is, mint akkor, mikor a nagyherceg kedvese lett - és
                  olyan biztos volt afelől, hogy terve egy-két esztendő mulva már ténnyé lesz, hogy
                  hetekig és hónapokig csak szerelmeskedett a nagyherceggel anélkül, hogy szóba
                  hozta volna Cirillt és a Bakunin-lányt.</p>
					<p>Ez a kettő pedig csak szerette egymást égboltja alatt egy felhőtlen tavasznak és
                  még álmukban sem sejtették volna, hogy a titokzatos Babjánszkij grófnő élete még
                  belé fog kapcsolódni az övékbe. Még kevésbbé sejthette - Domonky Gedeon
                  honvédtiszt, hogy Bakunin Anna élete meg belé fog kapcsolódni az övébe. Ő akkor
                  még Veszprémben szolgált és nem is ösmerte még Kodolányi Magdát - Bakunin Anna
                  pedig Szentpétervárt élt és tudott is Magyarországról, nem is.</p>
					<p>De hát mik vagyunk, mi emberek? Atomok csak! Kitör egy tüzhányó; a vulkánikus por,
                  mely a föld méhében aludt, de mióta a levegőbe került, és a szelek szárnyán akár
                  Pest mellé repül a Rákosra. Egymásmellé kerül, összevegyül egymással a
                  tüzhányó-hegy pora és a Rákosé... nos, ilyen por és ilyen porszemek vagyunk mi
                  emberek.</p>
				</div>
				<div type="chapter">
					<head>
                  IV. Bakunin professzor halála.
               </head>
					<p>Vagy másfél esztendő mult el azóta.</p>
					<p>Bakunin professzor sulyos beteg lett... az érelmeszesedés, a vesebaj... s ő tudta,
                  hogy még az ősz folyamán elmegy.</p>
					<p>Anna és Cirill és Scseglevitov Katalin asszony állandóan mellette tartózkodott, és
                  ha bátoritották a nők, hogy majd jobban lesz, ő csak nemet intett hófehér
                  fejével.</p>
					<p>- Te jobban tudod, Cirill, - mondta az ifjunak, ki csak azért nem kelt még egybe
                  Annával, mert még nem jött meg a kinevezése a kerületi rendőrorvosi állásra.</p>
					<p>- Te jobban tudod, Cirill, - mondta az ifjunak. - De ne gondoljátok, drágáim, hogy
                  tán fáj nekem időnek előtte meghalnom. Müvemet befejeztem; ti boldogok lesztek
                  egymással, gyermekeim, és könyveimmel megmutattam a világnak is, hol és merre
                  keresse a boldogság ösvényeit...</p>
					<p>Az érelmeszesedés természete már olyan, hogy hol olyan napok jöttek, hogy alig
                  látszott betegnek a professzor, hol olyanok, kétségbeejtők viszont, hogy már azt
                  hitték, nem éri meg a reggelt. De sem a jobb napok nem töltötték el reménnyel, sem
                  a rosszabb napok lemondással a professzort. - Most szeptemberben vagyunk; - mely
                  évben is? - kérdezte... az emlékezésem olykor már elhagy.</p>
					<p>- Ezerkilencszáztizenháromban, apa.</p>
					<p>- No igen. Most szeptemberben vagyunk, hát ugy novemberig decemberig még huzom. De
                  kilencszáztizennégyet már nem érem meg. A mostani jobb napok tehát ép ugy nem
                  töltenek el reménynyel, mint a rákövetkező rosszabbak fölösleges fekete-látással
                  és félszszel. Aminek jönnie kell, az jön is.</p>
					<p>Mikor jobb napjai voltak, végintézkedés-természetü rendelkezéseket tett. - Ez a
                  házam itt a Mohováján a tiétek... s a többi, s a többi... mikor rosszabb napjai
                  voltak, többnyire volt feleségéről beszélt.</p>
					<p>- Tizenhat éve, hogy itthagyott, - mondta. - Tizenhat éve, hogy elvesztettem
                  feleségemet és azóta sem szüntem meg őt szeretni. Ugy még nem imádott ember
                  asszonyt, mint én őt. És mégis itthagyott, mégis elvette tőlem az Isten. És most
                  halálom küszöbén is azt mondom, hogy nem igazságos az Isten, hogy ezt tette.</p>
					<p>A fájdalom könnyei peregtek le elérzékenyült arcán és Anna meg Nisopolné vele
                  sirt.</p>
					<p>- Ne hanyagold el a sirját, Ancsukám. Édes anyád sirja az, ápold. És keresd fel
                  mennél többször és imádkozz az ő más világi üdvéért...</p>
					<p>- Szeretném, gyermekeim, - folytatta - ha mellette alhatnám örök álmomat, de
                  sajnos, a Szent Iliodor temetőt már bezárták. Azért ne tegyétek ám azt sem, hogy
                  exhumáltassátok a koporsóját és azt helyezzétek azután én mellém. Ne bolygassátok
                  meg a nyugalmát a drágának...</p>
					<p>Olyan hires ember, mint Bakunin, nem lehetett nagybeteg anélkül, hogy a lapok azt
                  hirül ne adják a világnak. - Mint fájdalommal értesülünk, - kezdte az egyik...
                  igaz sajnálkozással tölt el mindenkit, - irta a másik... és mindegyiknek a
                  befejezője az volt, hogy a kitünő emberbarát és professzor felépüléséhez sajnos
                  nincs remény.</p>
					<p>Olvasta ezeket a hireket Babjánszkij Tatyana grófnő is, és a nagyherceg, kinek
                  megmutatta a hireket, szerelmesen biztositotta őt, hogy ne féljen. - Meg lesz
                  velem elégedve, én egyetlen Tatyanám, - mondta. - Feladatunk felét: Nisopolt
                  eltávolittatni, én végzem; másik felét pedig, összehozni a fiamat Annával, azt már
                  önre bizom, ragyogó szép virágom. Az asszonyok ebben ügyesebbek, mint a
                  férfiak.</p>
					<p>Magához is rendelte a nagyherceg a mindenható rendőrminisztert, Kurovot.
                  Babjánszkij Tatyana grófnő a szomszédos szobában ült és végighallgathatta, mint
                  rendelkezik a nagyherceg.</p>
					<p>- Ösmeri ön Bakunin professzort? - kérdezte a fenséges ur komolyan.</p>
					<p>- Ösmerem, - felelte Kurov. - Most nagybeteg és nem hiszem, hogy felépül.</p>
					<p>- Hát Nisopol Cirill doktort ösmeri? - Jövendő vejét a tanárnak.</p>
					<p>- Ösmerem, fenség; rendőrorvosnak pályázott és nálam járt, hogy pártfogásomat
                  kérje. Parancsolja tán fenséged, hogy kinevezzem?</p>
					<p>- Fogja be a száját és csak arra adjon választ, amit kérdezek, - rivalt rá a
                  nagyherceg dühösen.</p>
					<p>(Ami Oroszországban nem szokatlan valami volt, hogy egy nagyherceg ugy beszéljen
                  egy miniszterhez. Hány magasrangu katonatiszt volt, ki még korbácsütéseket is
                  kapott egy-egy fenségtől).</p>
					<p>A rendőrminiszter összetörpült, mint egy kis kutya és fehér lett, mint egy
                  kimosott lepedő. Már kegyvesztettnek képzelte magát, egy agyonrugott,
                  agyonlapitott nullának.</p>
					<p>- Igenis, fe... fenséges... - motyogta.</p>
					<p>- Nos, azt a Nisopol Cirillt, - folytatta a nagyherceg hangsulylyal - el fogja ön
                  távolittatni a városból. De csak Bakunin halála után, érti?</p>
					<p>Értem, fenséges uram; értem.</p>
					<p>- A módra nézve, a hogyanra: szabad kezet kap tőlem, Kurov. És ha megtörtént,
                  jelentse... most elmehet.</p>
					<p>A miniszter egész héten át majd tigriseket evett, olyan dühös volt. - No, csak
                  haljon meg az a professzor, - gondolta majd - megfizet érte Nisopol Cirill, hogy
                  ugy befogatta velem szájamat a nagyherceg. A rendőrorvosi állását pedig
                  lesheti.</p>
					<p>Babjánszkij Tatyana pedig olyan háladatos szerelemmel szerette a rákövetkező
                  napokon át a nagyherceget, hogy ez azt hitte, megujhodott ránézve a világ.</p>
					<p>De a gyönyörökből lett rabláncok mellett is, mik a nagyherceget Tatyanához
                  kötötték és minden szerelmi bódultsága mellett is, mely ködössé tette előtte a
                  világot, nos, minden szerelmi kábultsága mellett is maradt annyi esze a hercegnek,
                  hogy eltökélten igy beszéljen saját magához.</p>
					<p>- Meg fogom akadályozni bármi eszközzel is, hogy Bakunin Anna: felesége legyen a
                  fiamnak. Szeretője lehet, azt nem bánom, de felesége, hitvese? soha!</p>
					<p>- De a szeretője se lehet még ez idő szerint, mert Tatyana nem nyugodna addig, mig
                  törvényes feleségévé nem teszi. El kell tehát távolittatnom Annát is, egy időre,
                  legalább is addig, mig Szergiuszom meg nem nősül, persze rangja szerint. Mihelyt
                  nős lesz a fiam, nem bánom: had jőjjön vissza Anna és nyujtsa neki azt, mit a dán
                  princessz előreláthatólag nem nyujthat.</p>
					<p>- Pascsenko segitségét kell kérnem, - határozta el magában a nagyherceg. - Ő az
                  egyetlen ember, akiben megbizhatom.</p>
					<p>Az a Pascsenko pedig - Pascsenko Dimitrij Alexej se tábornok nem volt, se
                  miniszter, mégis Oroszország leghatalmasabb embere volt és a legbefolyásosabb
                  egyéniség az udvarnál. Mert Pascsenko Dimitrij nélkül sem a cár, sem a dinasztia
                  tagjai nem érezték magukat biztonságban az országban. És akire Pascsenko azt
                  mondta: mennie kell, az ment is, ha nagykövet volt, ha miniszter, ha másféle nagy
                  ur.</p>
					<p>Nyilvánosan sohasem szerepelt és Szentpétervár másfélmilliónyi lakósa közül tán
                  ezer ember sem tudta, hogy a világon van. Mert Pascsenko Dimitrij Alexej a
                  nyilvánosság kizárásával müködött: ő a dinasztia kémszervezetének a feje volt.</p>
					<p>Személyére nézve nagyon igénytelen kis ember volt Pascsenko; keze, lába, dereka
                  vézna, gyapjas-haju feje ellenben nagy volt. Kellett is annak a rengeteg nagy
                  eszének.</p>
					<p>Őt nem rendelte magához a nagyherceg; a nagyherceg fáradt el ő hozzá.</p>
					<p>Kedves Pascsenko, - kezdte - ön jól ösmeri Bakunin professzort.</p>
					<p>Pascsenko felütötte a fejét. - Ösmerem fenség, - felelte.</p>
					<p>- Nos, van egy leánya, - folytatta a fenséges ur. - Annának hivják és nagyon szép
                  leány.</p>
					<p>- Szép mint... Pascsenko ur zavarba jött.</p>
					<p>- Ne keresse a hasonlatokat, kérem, - mosolygott rá Pascsenkora a fenséges ur. -
                  Ön bizonyára azt akarta mondani, hogy szép mint az anyja vagy ilyesmit. No de
                  mellékes, térjünk csak a dologra. Egy diszkrét kis megbizásom volna az ön számára,
                  Pascsenko.</p>
					<p>- Készséges szolgája leszek, fenség.</p>
					<p>- Azt a szép leányt, azt a Bakunin Annát, távolitsa el Szentpétervárról, de kettőt
                  kötök ki, Pascsenko. Az egyik kikötés az, hogy majd csak akkor tegye, mikor tőlem
                  arra utasitást kap, a másik pedig az, hogy távolitsa el ugy, hogy neki ne fájjon.
                  Vagyis: ne is érezze az a Bakunin Anna, hogy voltaképpen sérelem esik rajta;
                  távolitsa el ugy, hogy ő azt higyje, magától ment el a városból. És még egy
                  harmadik kikötést is, Pascsenko: akárhová küldi a kisasszonyt, jó dolga legyen, ez
                  elengedhetetlen föltétel. Nagy városban lakjék, kultura közt éljen; legyen
                  bőségesen pénze is és mindene.</p>
					<p>- Értem, - mondta Pascsenko és elgondolkozott. - Minden ugy lesz, ahogy
                  parancsolja fenséged. Csak kegyeskedjék még megmondani, hány hónapig tartson a
                  számüzetés?</p>
					<p>- Az a körülményektől függ, Pascsenko. Mihelyt megnősült a fiam, hazajöhet Bakunin
                  Anna.</p>
					<p>- Mihelyt megnősült a kis fenség? Bocsánatát könyörgöm, szerelmi história van a
                  háttérben? De hát hogy lehet az... szerelmi história? Fenséged fia, Szergiusz
                  Alexander nagyherceg, már egy év óta külföldön utazgat és a megállapitott utiterv
                  szerint egy esztendőnél hamarabb nem jön meg.</p>
					<p>- Önnel ugy kell beszélnem, Pascsenko, mintha a beteg volnék és ön volna az
                  orvosom. Nos, nem szerelmi história van a háttérben, nem is látta még a fiam a
                  szép Bakunin-lányt; de valaki, aki hozzám nagyon közel áll, ugy kivánja,
                  hogy...</p>
					<p>A meglepődött Pascsenko akaratlan is olyan élénken megmozdult, hogy egy pillanatra
                  megakasztotta a nagyherceget.</p>
					<p>- Babjánszkij Tatyana grófnő, - lobbant fel a gondolat a fejében.</p>
					<p>- ...ugy kivánja, - folytatta a nagyherceg - hogy Szergiuszom vegye el azt a
                  Bakunin-lányt.</p>
					<p>- Értem, - mormolta Pascsenko.</p>
					<p>- Hát ezért kell eltávolitani a kisasszonyt. Igaz, hogy most a fiam is távol van,
                  de váratlanul haza is jöhet és megösmertethetik Bakunin Annával... Mi rosszat sem
                  akarok a leánynyal; csak távol legyen Szentpétervárról, nagyon távol.</p>
					<p>- És még távolabb attól, aki fenségedhez olyan nagyon is közel áll, - játszadozott
                  a szavakkal Pascsenko. Megkockáztathatta, olyan biztosan ült a nyergében.</p>
					<p>A nagyherceg ajkára mosolygás ült. - Nos, megbizom önben, - fejezte be joviálisan,
                  de röviden. - Csak megsérteném, ha titoktartásra kérném; ön meghalna inkább, de
                  nem árulna el senkinek egy szót sem. És ha pénz kell, ha sok pénz kell, nem bánom.
                  Elkölthet felőlem akár százezer rubelt, akár többet is.</p>
					<p>Alig hogy a nagyherceg elment, Pascsenko megnyomott egy gombot, mely az asztalán
                  egy táblázaton fehérlett. A gombon nem név, csak három, azaz négy betü fehérlett:
                  Sp. R. P. Ami annyit jelentett, mint Spinkij Rodicsev Péter.</p>
					<p>Kis vártatva egy ifju jött be a szobába.</p>
					<p>- Péter fiam, - utasitotta őt Pascsenko - Bakunin Feodor professor a
                  Mohovája-utcán lakik, tizennégy alatt. Ő betegen fekszik, vele nincs dolgunk, de
                  megfigyeled a leányát, Annát. Ha vőlegénye vagy barátja van, akkor természetesen
                  megfigyeled azt is, és két hét mulva jelentést teszel... szervusz.</p>
					<p>Ez a szervus annyit tett, hogy most elmehetsz.</p>
					<p>Két hét mulva Rodicsev jelentést tett. A professzor halálos beteg, leánya csak
                  keveset jár ki az uccára. Ennek vőlegénye egy fiatal orvos, kit Nisopol Cirillnek
                  hivnak. A legsemlegesebb ember a világon; nem szocialista, nem anarchista és sem
                  talpnyalója, sem ellensége a kormánynak. Tisztán csak a hivatásának él;
                  meglátszik rajta a Bakunin hatása.</p>
					<p>- Tovább, - mondta Pascsenko Dimitrij.</p>
					<p>- Annak a Nisopol Cirillnek csak egyetlen barátja van: Timirjasev Izidor
                  gyógyszerész. Jóval idősebb ember, mint a másik és ugyancsak nyugodtvérü karacter.
                  És férfi tetőtől talpig. Egyszer ő kisérte el Annát, mikor ez sétálni ment és
                  akkor tanuja voltam egy jelenetnek, mely nagyon fölemelő volt.</p>
					<p>- Mondd el, Péter, azt a jelenetet.</p>
					<p>- Hát, sétáltak a Prospecten s én észrevétlenül a nyomukban maradtam. Ámde követte
                  a nyomukat más is.</p>
					<p>- Tán egy másik megfigyelő, te Péter?</p>
					<p>- Nem, hanem egy katonatiszt. És nem is orosz tiszt, hanem osztrák. Századosi
                  rangja volt: gallérja zöld posztóján három-három ezüst csillag fehérlett. Az
                  osztrák Landwehr tisztje volt.</p>
					<p>Pascsenko megelégedetten bólintott. Ő már tudta, ki lehetett az a tiszt, de azért
                  csak megkérdezte Rodicsevtől: - hogy hivják?</p>
					<p>- Gróf Waldkirchener Félixnek hivják. A monarchia követségénél a katonai attasé
                  valami titkárja.</p>
					<p>- Sok ideje lehetett, hogy sétált. Nos, mit csinált az az idegen százados ur?</p>
					<p>- Állhatatosan a nyomukban maradt, majd eléjük is került és fixirozta a hölgyet
                  nevetséges monokliján keresztül.</p>
					<p>- Azt hitte: Bécsben a Grábenen van.</p>
					<p>- Timirjasev Izidor tudomást se vett egy darabig az emberről, Anna pedig még meg
                  sem látta. A gróf végre türelmét vesztette és mert Timirjasev Izidor épenséggel
                  nem olyan benyomást tett, mint valami mindenkor párbajra kész lovag, ezért gyors
                  elhatározással mellette termett és igy szólt:</p>
					<p>- Azt hiszem, ön már eleget sétált ezzel a hölggyel. Most engedje át nekem az
                  élvezetet és a szerencsét, kedves... hogy hivják?</p>
					<p>- Igy hivnak, - felelte a gyógyszerész és kivett egy névjegyet és az arcába
                  fricskázta a grófnak. - Most meg hordja el magát, maga kelevény, mert ha csak egy
                  pillanatig is még itt büzlik, flastromot kap.</p>
					<p>- Igazi Orosz az a Timirjasev Izidor gyógyszerész. Türelmes a végsőkig, de ha
                  kihozzák a sodrából, akkor kirug. Franciául beszéltek, vagy oroszul?</p>
					<p>- Oroszul. Fölvette-e a gróf ur a névjegyet, izgatottságomban igazán nem láttam.
                  Csak azt láttam, hogy egy perc mulva már nem volt ott. Erre én csatlakoztam
                  hozzájuk, felajánlottam az embernek a segitségemet arra az esetre, ha a gróf még
                  molesztálni találná... igy kötöttem ösmeretséget és azóta már barátságot is
                  Timirjasev Izidor gyógyszerészszel. A gyógyszerészek különben mind gyorsan
                  barátkozó emberek.</p>
					<p>- Ez helyes megfigyelés volt, Péter. Meg vagyok veled elégedve, fiam. Hol lakik az
                  a gróf Waldkirchener?</p>
					<p>- Mohovája tizenegy alatt lakik. Épen szemben a Bakuninék házával. Onnan vethetett
                  szemet a leányra.</p>
					<p>- És provokálta a gróf ur a gyógyszerészt?</p>
					<p>- Nem provokálta, még csak magyarázatot sem kéretett. De természetes is, uram: egy
                  gróf egy hanyagul öltözött embertől, aki szabólegénynek látszik inkább, mint
                  urnak.</p>
					<p>- Jól van. Hát csak folytasd a megfigyeléseidet, Rodicsev. És azt a grófot is
                  figyeld meg, azt a Waldkirchenert. A követségi katonai attasék és azok emberei
                  mind titkok után szaglásznak; a mi katonai titkaink után persze.</p>
					<p>Négy héttel ezután megint főnöke elé lépett Rodicsev Spinkij.</p>
					<p>Pascsenko Dimitrij Alexej nagy elmélyedten épen azzal volt elfoglalva, hogy egy
                  nagy halom ujságban böngészett. A legtöbb állam fővárosából egy-egy ujság, esetleg
                  több is járt hozzá, miket nap-nap után nagy figyelemmel olvasott. Igy olyasmire is
                  irányult a figyelme, amit a hivatalos kémkedés esetleg nem látott meg, de ő utána
                  járt a feltünő dolognak és sokszor áldotta az eszét, hogy ezt megtette. Igy
                  példának okáért elég volt olvasnia, csak annyit, hogy a Kruppgyár valamelyik
                  mérnöke üdülés végett a Semmeringre utazott vagy a Tátrába és ugyanakkor olvasta a
                  Mir-ben, hogy X bolgár tábornok szabadságát a Semmeringen tölti el vagy a
                  Tátrában. Ez elég volt neki, hogy föltegye: ez üdülések mögött - tán ágyurendelés
                  rejtőzik vagy ilyesmi? Tehát fegyverkezés, amit el akarnak titkolni! És képes volt
                  elutaztatni egy emberét, hogy kutassa ki, mi is van ebben a dologban. És ha
                  ágyurendelés, akkor mennyi és mikorra?</p>
					<p>Nagy nyelvtudása persze megkönnyitette neki a munkát. Németül, franciául és
                  angolul szótár nélkül is folyékonyan olvasott; anyanyelvénél fogva megértette a
                  bolgár és a szerb nyelvet is; a magyar, az olasz és a görög lapokat pedig,
                  szintugy a dán és a svéd-norvég lapokat lefordittatta magának egy-egy
                  tolmáccsal.</p>
					<p>- Bakunin professzor meghalt, - igy kezdte Rodicsev a jelentést - és nagyon
                  elparentálták őt különbség nélkül az ujságok. Hogy milyen tudós, milyen emberbarát
                  és milyen jellem volt. Annyi koszorut kapott, hogy két szekér is csak nehezen
                  birta. Az Akadémia, az egyetemek, sok tudományos egyesület és a többi. A
                  legfeltünőbb koszoru azonban egy igen-igen nevezetes asszonytól jött.</p>
					<p>- No kitől?</p>
					<p>- Egy városszerte jól ösmert grófnőtől. A koszoru szalagján az volt, hogy: -
                  Bakunin Feodor tanárnak - Babjánszkij Tatyana grófnő.</p>
					<p>- Babjánszkij Tatyana grófnő?! - kiáltott fel Pascsenko és majd felugrott. Azután
                  nyugalmat erőltetve magára, csöndesen igy folytatta a beszédet:</p>
					<p>- Ez két héttel ezelőtt volt, még ezerkilencszáztizenháromban, barátom. Ma
                  kilencszáztizennégy január tizedike van, hát ami a két dátum között történt, azt
                  mondd el. Gróf Waldkirchener például?</p>
					<p>- Sokkal lustább ahhoz, hogy titkaink után fürkészne. Szinte reggeltől késő estig
                  a lakása erkélyén áll és vár, hátha meglátja ott szemben a szép Bakunin-lányt.
                  Beléhabarodott veszettül, ugylátszik.</p>
					<p>- Hát Nisopol orvos?</p>
					<p>- Egy kis bajba jutott, jelentem. Három nappal ezelőtt volt, éjjel. Egyszerre
                  ketten is jelentek meg nála, hogy sürgősen a segitségét kérjék. Az egyik egy
                  katonatiszt volt, segédtisztje egy hadosztály-parancsnoknak vagy kinek és a
                  kegyelmes urhoz hitta az orvost, a másik egy munkás volt, valami utcaseprőféle
                  vagy mi, ki a gyermekéhez kérette a doktort. És mert Nisopol orvos nem a
                  tábornokhoz ment el, hanem a munkáshoz: azt mondta; a szegényé az elsőbbség, mert
                  a gazdag talál más orvost százat is... ezért eljárás indult meg ellene és most a
                  rendőrfőnök elé van idézve. Holnap lesz az ügyében a tárgyalás, ezt Timirjasev
                  gyógyszerésztől tudom.</p>
					<p>Pascsenko elbocsátotta az embert és kihallgatásra jelentkezett a nagyhercegnél.
                  Alázatosan arra kérte a nagyherceget, ne engedje, hogy bántódás érje azt a
                  Nisopolt.</p>
					<p>De Leonid nagyherceg nagyon haragos lett. - Mit? Az az anarchista, az a nihilista;
                  semmibe se vesz egy tábornokot?! - igy fakadt ki. - Szibériába egy olyan egyénnel,
                  vagy még rosszabb helyre, ha volna. Ön kegyelmet kér annak az embernek? De sőt
                  utasitást fogok adni, hogy csak büntessék meg szigoruan azt a forradalmárt.</p>
					<p>Az éleseszü Pascsenko megértette azon nyomban, mit akar ezzel a szigorral a
                  nagyherceg. Mennél messzebb és mennél rosszabb helyre küldik Nisopolt, annál
                  könnyebben lesz rábirható Anna, hogy hagyja el ő is Szentpétervárt.</p>
					<p>- Sőt, - ugy gondolta Pascsenko, mikor elment, - csak kitervezett dolog az egész.
                  Sem a tábornok segédtisztje nem valóságos segédtiszt, sem az utcaseprő nem
                  valóságos proletár, hanem mindakettő a rendőrminiszter embere. Felülről akarják
                  tönkretenni azt a Nisopolt.</p>
				</div>
				<div type="chapter">
					<head>
                  V. A deportáltak vonata.
               </head>
					<p>Ugy volt, ahogy Pascsenko sejtette. A rendőrfőnök inscenálta az egészet: az
                  utcaseprő is, az adjutáns is az ő embere volt és ha Nisopol Cirill történetesen a
                  tábornokhoz ment volna, nem a tehetetlen szegényhez, akkor másmit eszelt volna ki
                  ahhoz, hogy eljárást lehessen inditani ellene.</p>
					<p>A tárgyalás napján, ugy dél felé, Bakunin Anna már sápadtan az izgalomtól szobája
                  ablakában állt és reszketve kitekintett az utcára, mely Szentpétervár egyik
                  zajtalanabb utcája volt.</p>
					<p>Ki is nyitotta időnkint az ablakot és féltesttel kihajolt az utcára, az
                  egyensulyvesztés határáig messzire, de mindannyiszor visszahuzódott ugy, hogy
                  meglátszott az arcán a csalódottság. Még mindig nem jött, akit óhajtott. Az a
                  zöldhajtókás, uniformisos idegen tiszt, gróf Waldkirchener Félix, ki a szemben
                  lévő kis palota erkélyén állt, le nem vette róla a szemét az egész időn át.</p>
					<p>- A nyomorult, folyton engem les! - igy szakadt ki szájából az ingerült szó, majd
                  mintegy magához intézve a beszédet, mondta:</p>
					<p>- Istenem, hol is maradhat, hol is csak?</p>
					<p>Timirjasem Izidort várta, ki megigérte volt neki még reggel, hogy legkésőbb
                  tizenegy órára nála lesz és hirt visz neki a vőlegénye sorsáról. De már tizenkettő
                  is elmult és még nem jött.</p>
					<p>Végre egy óra felé megpillantotta a gyógyszerészt, amint szomoruan leverten az
                  utca vége felől közeledve, a házuk felé jött.</p>
					<p>- Szent Istenem, baj történt, - rohanta meg Annát a vérkeringését is megállitó
                  gondolat és nem várva be a szobában a gyógyszerészt, lerohant a lépcsőkön, le
                  elébe.</p>
					<p>- Mi történt? - lihegte és majd beléütközött az emberbe, ki lassan fölfelé
                  jött.</p>
					<p>- Menjünk fel a szobába, - szólt a lemondóan hangzó kitérés a rögtön való felelet
                  helyett.</p>
					<p>- De mi történt? beszéljen! Hol van most Cirill... és mikor jön?</p>
					<p>Közben fölértek a szobába, melyben Bakunin tanárnak gyászfátyollal bevont képe a
                  családtagok veszteségéről beszélt. Mécses pislákolt alatta.</p>
					<p>Timirjasev Izidor megfakult, de becsületes arcán könnycseppek gurultak végig. -
                  Bakunin Anna, - kezdte és aprócska világos-kék szeme olyan kutyaszomorusággal
                  nézett fel Annára - drága jó Bakunin Anna, parancsoljon rá a szivére, hogy ne
                  álljon meg.</p>
					<p>- Jaj, végem van, - nyögött fel Anna.</p>
					<p>- Hallatlan szigoruság... - folytatta mintegy elgondolkozva a gyógyszerész. - Még
                  Oroszországban is vérlázitó szigoruság.</p>
					<p>- Már nem kérdezek semmit, - zokogott fel Bakunin Anna és gyászruhás alakja
                  megvonaglott.</p>
					<p>- Közigazgatási uton... mint megbizhatatlan elemet... Szibériába való...</p>
					<p>- Szibériában!? - sikoltott fel Anna.</p>
					<p>- ...Szibériába való eltávolitásra itélték.</p>
					<p>Timirjasev Izidor megfogta a vergődő lány kezét és gyöngéden a magáéban tartotta.
                  A sok kenőccsel való gyakori munkától olyan zsiros fogásu, spongyásan lágy keze
                  volt.</p>
					<p>- Ne veszitse el bátorságát. - Könyörgött. - Nem életfogytiglan tartó...</p>
					<p>Bakunin Anna itt fájdalmas vadsággal felhördült.</p>
					<p>- Mit érek vele, ha csak öt évvel, csak kettővel is sujtották!</p>
					<p>- Határozatlan időre szól az eltávolitási itélet, Anna. Tehát alkalmasint csak
                  ijesztés lesz, más semmi. Elküldik Cirillt és négy hónap mulva megint haza fogják
                  ereszteni... igy lesz.</p>
					<p>- Bár igy lenne, igy lenne. Mikor inditják el, nem tudja?</p>
					<p>- Ma délután két órakor, Anna.</p>
					<p>- Máris?! Jaj, meghalok. El se bucsuzhatom tőle, óh borzalom!</p>
					<p>- De igen. Csak öltözzék fel hamar, de jó melegen, különben még megfázhat ebben a
                  hidegben.</p>
					<p>Anna egy pillanat alatt megvolt. Addig, mig ő öltözött, Timirjasev szánért küldte
                  a cselédet.</p>
					<p>- Kolpinc felé megyünk. - közölte Timirjasev a kocsissal. - Aztán Kolpincon innen
                  a Kolcsak muzsik csárdája mellett megállunk.</p>
					<p>- Tudom már, - sóhajtott fel a kocsis, ki csak rá kellett, hogy nézzen Annára és
                  már tudta, hogy valakijét elküldik. Messze jégmezőkre, hol a lehelet is megfagy és
                  a gondolat is megdermed, mire odaér. Sóhajtott pedig azért, mert ő is csak olyan
                  elnyomott pária volt. Ma neked, holnap nekem: de megtanulták Oroszországban ezt a
                  szálló szót!</p>
					<p>- Kolpinc felé? - kérdezte Anna, mikor már elhelyezkedtek a szánban és ez
                  megindult.</p>
					<p>- Kolpinc felé, - mondta a gyógyszerész. - Ez egy falu vagy tiz versztnyire a
                  várostól és arra megyen a vonat, mely a deportáltakat Szibériába szállitja. Itt a
                  pályaudvaron nem engedik meg a bucsuzkodást, de azért vagyunk Oroszországban, hogy
                  másuton segitsünk magunkon. Kolpincon innen van egy csárda, egy Kolcsak nevü
                  muzsik benne a csapláros; ott jó borravaló ellenében megállittatja a vonatvezető a
                  vonatot és két percnyi időt enged a bucsuzásra. Már meg is beszéltem vele a
                  dolgot, sőt a borravaló felét, husz rubelt, már a kezébe is nyomtam.</p>
					<p>- Szomoru hely az a Kolcsak-muzsik csárdája, - folytatta. - Már nem egy barátomtól
                  ott vettem bucsut, a szabad ég alatt. És könyörgök önnek, Anna, erősitse a szivét
                  már jó előre; olyan dolgokat fog hallani és látni, amik haláláig is az
                  emlékezetében fognak maradni.</p>
					<p>Anna a szemeit törölte.</p>
					<p>- Most két óra van, - sóhajtott fel a gyógyszerész. - Most indul a deportáltakkal
                  a vonat. Mihelyt elhagyta a pályaudvart, a vonatvezető egy lajstromot vesz a
                  kezébe és azoknak a neve van a lajstromon, akiknek érdekében már megkenték a
                  kezét. Egyenkint szólitja őket és...</p>
					<p>Bakunin Annát a fájdalom olyan rohama érte, hogy kétségbeesetten sikoltott és majd
                  kivetette magát a szánból.</p>
					<p>- ...és Cirillemet is szólitja! - őrjöngött. - Egy porkoláb az én vőlegényemet,
                  Cirillt!</p>
					<p>Időbe került, amig lecsillapodott és mikor nagysokára annyira-amennyire volt, hogy
                  kisérője folytathatta volna a beszédet, a szinhelyre érkeztek a szánnal. Szomoru
                  egy szinhely volt; szorongató magányban, lombtalan nyirfák és cserjék közt, olyan
                  helyen, mely mocsaras lehet nyáron, a töltés mellett egy düledező kis csárda
                  állt.</p>
					<p>És már sokan a töltés mellett is álltak, mint a kesergő zsidók a jeruzsálemi
                  templomfal romjainál és vontatottan és hosszan, mint a gazdáját sirató hüséges eb,
                  ugy sirtak. Vállkendőbe burkolt munkásnők, kik az urukat tudták a vonaton;
                  egy-egy iparos vagy hivatalnok vagy kereskedő, kinek diákfiát vihette a vonat, és
                  több elegánsan öltözött urinő is, kinek ki tudja mi volt az ura? Katonatiszt,
                  tisztviselő, állami vállalkozó vagy efféle; tegnap még urak voltak és családjuk
                  bőségben uszott... ma? ők maguk ma már rabok és holnap tán már a családjuk is
                  szükölködéssel, nyomorral fog küzdeni.</p>
					<p>És a cobolyprémes nők is ugy sirtak, mint az asszonyok a népből - csak a
                  zsebkendőjük volt különb, de a könnyük ugyanolyan keserü volt - és mind arra felé
                  nézett, ahonnan jönnie kellett a szomoru vonatnak. Még egy negyed óra, azután két
                  perc - megfizetett alamizsnája a hóhérnak - és a két perc után örökkévalósága a
                  bánatnak.</p>
					<p>A téli nap már leáldozott az ég alján és nyomasztó bus alkonyati idő lett, mikor
                  egy kanyarodónál szembe tünt a gőzkocsi. Beteges, elaggott mozdony volt és
                  ugyanolyan volt a szomoru vonat is, melyet erőtlenül maga mögött vonszolt.
                  Szinehagyott, rozoga fakocsik, rosszul záródó ajtókkal, repedezett falakkal és
                  minden másodiknak, harmadiknak ha ablaka volt.</p>
					<p>Akik a töltés mellett várták a vonatot, azok ugy felsirtak, mikor meglátták, mint
                  a fájdalmát fékezni nem biró akkor, mikor szeretett halottjáért a gyászkocsi jön.
                  Hogy hasogatta a csöndet, a borongó hallgatagságot ez a felsirás! Ez már Szibéria
                  volt, ez a vonat; Szibéria, a bosszut könyörgő könnyek és a tehetetlen átkozódások
                  országa, infernoja a zsarnokságnak és az önkénynek.</p>
					<p>És akik kinéztek az ablakaiból, már deportáltak voltak, nem emberek. A nehezebb
                  bünösök haja féloldalt már kopaszra kurtitva; de csak azok álltak az ablakban,
                  akik tudták, hogy valakijük várja. Akiket nem várt ott senki, minek néztek volna
                  ki a homályba? Hogy még jobban érezzék, hogy már senkijük sincs?</p>
					<p>De jó volt, hogy az a vonat csak két percig várt ott, nem többig. Csak az egymás
                  eleven husában való kölcsönös vájkálás egy ilyen bucsuzkodás.</p>
					<p>Anna csak odaájult Cirillre, Cirill csak odaomlott Annára és egyetlen csók volt a
                  bucsuzkodás. Egyetlen csók, mely olyan volt, mintha haldoklók váltották volna;
                  egyetlen csók... egy szó nem szakitotta félbe, csak egy-egy elnyujtott lágy
                  zokogás kisérte, egy-egy fájdalom-hangja a vonagló léleknek.</p>
					<p>Ez az utolsó csók! Hát az utolsó szó, amit hallanak egymástól a bucsuzkodók? Az
                  erőszakos elválasztás percében az egyik szájából is egy név, a másik szájából is
                  egy név... mindegyik a másikét hörgi.</p>
					<p>- Ci... rill! - hördült fel Anna... - Annám!... hörögte Cirill, és már meg is
                  indult a beteges vonat, elég lassan - mintegy könyörületből - ahhoz, hogy azok,
                  akik kijöttek volt elébe, még elkisérhessék, még vele mehessenek vagy husz lépést,
                  még támolyoghassanak a töltés alján egy darabig és kitárhassák tehetetlen
                  karjaikat az elhurcolt szeretettjeik felé.</p>
					<p>És még akkor is ott állanak a kavicsos pályatest alján, mikor már foszlánya sem
                  látszik a füstnek, melyet a tüdőbajos kis lokomotiv eresztett. Semmi sem látszik,
                  mégis még állanak és arra felé forditják az arcukat, mert ők a hátramaradt
                  siratók, még akkor is látják a vonatot és még látni fogják heteken, tán
                  másfélhónapon át. Otthon, a gyászossá vált szobában is egyre csak a vonatot
                  látják; most Novgorod kormányzóságban vánszorog, most végigvonszolja magát a hóba
                  temetett nagy orosz sikságon; most felkapaszkodik az Ural-hegység hágóin, most a
                  tulsó oldalon leereszkedik... már Szibériában jár. És most már nem lát a lelki
                  szemük sem: köd van. Átláthatatlan köd, vagy könyörtelen szakadatlan hóesés; a
                  végtelenségbe vész minden és csak hónapok mulva - ha jön hir - hátramaradottak
                  tévelygő gondolatai belékapaszkodhatnak valami földrajzi névbe, melyet a térképen
                  sem találnak meg pontosan... ott valahol volt a végleges megállás.</p>
					<p>Bakunin Anna is ugy tett, hogy elkisérte a vonatot egy darabon át és közvetlenül
                  mögötte volt a gyógyszerész és szemmel tartotta a kétségbeesett barátnőt. Hogy
                  kéznél legyen valami meggondolatlanság esetén.</p>
					<p>Hát, ahogy lépdelne a lány mögött, egy levélféle röpült a lába elé, melyet Cirill
                  dobott volt ki az ablakon. Felvette és megnézte, neki szól-e vajjon, vagy Annának?
                  Annának szólt, de annyiban neki is, hogy a boritékon egy kérelem volt, mely ő
                  neki szólt. Timirjasev Izidornak, a testi lelki hüséges barátnak.</p>
					<p>- Csak akkor add át Annának, ha már megnyugodott, megvigasztalódott egy kissé: ezt
                  a kérelmet olvasta a boritékról Timirjasev Izidor gyógyszerész...</p>
					<p>És Nisopol Cirill még tán száz versztnyire sem volt még a várostól, már parancsot
                  kapott Pascsenko Dimitrij, hogy cselekedjék. Távolitsa el Szentpétervárról Annát,
                  de távolitsa el ugy, hogy annak ne fájjon. Ne is érezze Bakunin Anna, hogy
                  tulajdonképen sérelem esik rajta; távolitsa el ugy, hogy ő azthigyje, magától ment
                  el a városból.</p>
					<p>Hát még aznap este, hogy Cirillt elvitték, Pascsenko embere, Rodicsev,
                  meglátogatta Timirjasev gyógyszerészt. És azt tanácsolta neki nagy melegen,
                  menjen el Anna Pascsenko Dimitrij Alexejhez és kérje a segitségét ebben az ügyben.
                  Ne értse őt félre a gyógyszerész: ő kezeskedik Pascsenkoért, hogy erkölcsileg
                  kifogástalan jellem. Pascsenko is ama sok ember egyike, aki a professzornak
                  köszönheti az életét s igy szolgálatkész hálával lesz annak leánya iránt.</p>
					<p>- És van-e annak az urnak - kérdezte Timirjasev naivul - elég befolyása és
                  hatalma, hogy segithessen is?</p>
					<p>- De még mekkora! - felelte Rodicsev. - A dinasztiára nézve a legfontosabb
                  hivatalt ő vezeti s igy elképzelhető a befolyása és a hatalma. Ha azt mondja a
                  cárnak, hogy a miniszterelnök nem megbizható ember, akkor holnap már bukik is az a
                  kegyelmes ur.</p>
					<p>Timirjasev Izidor elmondta a dolgot Annának, de Bakunin Anna erélyesen a fejét
                  rázta, hogy: nem. Azaz, nem mondja, hogy egyáltalán nem s hogy semmi körülmény
                  mellett sem megy el ahhoz a nagy urhoz, de egyelőre még nem megy, hanem mást
                  próbál. Máshoz fordul, aki - ugy sejti - hathatósabb segitségére lehet ebben az
                  ügyben.</p>
					<p>- Ki lehet az? - csodálkozott a gyógyszerész.</p>
					<p>- Babjánszkij grófnő, - felelte Anna és nyomban le is ült és levelet irt a
                  grófnőnek, melyben kihallgatást kért tőle és szivhezszólóan könyörgött neki, hogy
                  fogadja.</p>
					<p>Másnap délelőtt tizenegy órakor egy disztingvált urinő kereste fel Bakunin Annát
                  és egy levélkét hozott számára a grófnőtől. - Édes gyermekem, - irta a grófnő -
                  válaszom házad előtt áll, csak nézzél ki egy pillanatra az ablakon.</p>
					<p>Bakunin Anna meglepetten lenézett az utcára - mi válasz lehet az olyan, mely a ház
                  előtt az utcán, az uttesten áll? - és valami kellemetes, ujszerü izgalom simogatta
                  az idegszálait szinte egyenkint. A ház előtt egy fedett udvari fogat állt, udvari
                  kocsis a bakon és egy kozák is.</p>
					<p>- De beléülhetek-e vajjon abba a kocsiba? Aggodalmaskodott Anna egy percig, aztán
                  megnyugtató választ adott saját magának. Ha szabad volt, érdekében a célnak,
                  levelet irnom annak az asszonynak, - gondolta - akkor elfogadhatom a kocsiját is,
                  ha az már értem jött.</p>
					<p>- Öltözzék fel, kedvesem - mondta most Annának az urinő, ki a grófnő
                  társalkodónője lehetett. - Tizenkét órára várják a kisasszonyt.</p>
					<p>Anna frizurája rendben volt. Megsárgult ezüstnek fényével ragyogó hamvasszőke nagy
                  haja egyszerűen, de izléssel koronázta imádandó szép fejét, igy hát magával a
                  toalettel hamar megvolt. Szebbik gyászruháját vette magára - olyan volt benne,
                  mint fekete keretből fájdalmasan kimerengő Madonna-kép - ehhez fátyolos kalapot
                  vett és már mehettek is.</p>
					<p>A zárt kocsi, mely belül csupa sötétzöld selyem és ezüst volt, puha ölébe fogadta
                  Annát és tiz perccel később már a nagyhercegi palota bársonyszőnyeges lépcsőjén
                  ment fölfelé.</p>
					<p>Babjánszkij grófnő a legmelegebb részvéttel fogadta. Megölelte, megcsókolta és
                  maga mellé ültette a sezlonra; édes gyermekemnek nevezte, elmondta neki, milyen
                  hálával tartozott az atyjának, ki tudományával megmentette az ő életét és végül a
                  legbarátságosabban kérte, bizzék meg benne korlátlanul.</p>
					<p>- De mielőtt közölnéd velem, gyermekem, hogy mit tehetek érted, - mondta a grófnő
                  - én kérek tőled valamit, Ancsu. Ugye megteszed, kis lányom, ha szépen, de nagyon
                  szépen kérlek.</p>
					<p>Anna könnyezni kezdett és meghatottan kezet csókolt a grófnőnek.</p>
					<p>- Azt kérem tőled, hogy maradj mellettem, Ancsuka. Hivatalosan mint a
                  felolvasónőm, de valójában mint az én édes kis barátnőm. Ugye megteszed, Ancsukám,
                  kis lányom.</p>
					<p>Bakunin Anna nagy zavarba jött. A grófnő oly szeretetteljes és jó volt és ha nem
                  lett volna az, aki volt, ő egy percig sem habozott volna az igennel. De a
                  körülményeket tekintve: elfogadhatta-e a gróf-nőasszony ajánlatát?</p>
					<p>- Miért habozol, Ancsu? - kérdezte a grófnő melegen és szeretettel közelebb simult
                  a leányhoz. - Hát rossz lenne itt mellettem, mondjad? De olyan életed lenne, mint
                  egy valóságos kis hercegnőnek, hidd el. Lásd Ancsukám, megmondom őszintén:
                  boldogtalan lennék, ha nem hálálhatnám meg te benned azt, amivel megboldogult édes
                  apádnak tartoztam.</p>
					<p>- Apám megkapta a honoráriumát, grófnő, - tért ki a válasz elől Anna.</p>
					<p>- És azzal már megfizettem, azt hiszed? Tévedsz. Csak az idejét fizettem meg a
                  pénzzel... de az életemért hálával tartozom neki, mig élek.</p>
					<p>- Bár minden meggyógyult páciens ilyen lenne, - jegyezte meg Anna. - Ezt
                  valamennyire önzésből is mondom, mert leendő férjem is orvos.</p>
					<p>Hogy vőlegényéről beszélt, Bakunin Anna felzokogott. - Óh kegyelmes asszonyom, -
                  folytatta - éppen jegyesem nagy baja hozott ide. Segitsen rajta és egyben én
                  rajtam is; csak egy szavába kerül, grófnő és megáll a deportáltak vonata, mely
                  most kietlen hómezőkön vág keresztül és visszajön az én egyetlenem, az én
                  Cirillem. Ha hálát érez apám iránt, akkor tegye meg. Mert ő neki köszönhetem az én
                  életem jövőjét, Cirillt; az ő céltudatos terve és óhaja volt, hogy mi az egymáséi
                  legyünk egy életen át.</p>
					<p>Babjánszkij grófnő megsimogatta a vendége arcát és részvétteljesen felsóhajtva igy
                  válaszolt:</p>
					<p>- Ösmerem az esetet, - mondta - és vigasztalhatatlan vagyok, hogy nem tehetek az
                  ügyben semmit. Igen magas helyről jött az utasitás, hogy a legkeményebben
                  büntessék meg Cirillt, mert borzasztó volt ellene a felháborodás. Hogy is tehetett
                  olyat, hogy megtagadja egy tábornagytól az orvosi segitséget egy utcaseprő vagy
                  kinek a kedvéért?! Legyen idealista az orvos, - édes apád is az volt, - Ancsu de
                  ne vigye szertelenségbe, mert megjárja. Különösen itt Oroszországban, Ancsu, ahol
                  abban, amit Cirilled tett, nem tisztelendő idealizmust látnak, hanem gyülöletet a
                  hatalom ellen és megvetést. És ezt keményebben büntetik, mint a gyujtogatást.</p>
					<p>- Akkor végem van - zokogott fel Anna.</p>
					<p>- Bátorság, kis lányom, - biztatta a grófnő Annát. - Ha tehetnék valamit ez
                  ügyben, ugy a jövő héten megint itthon látnád Cirillt; de mert szavammal semmit
                  sem tehetek, hát a tanácsomra hallgass, Ancsu. Mondtam már, gyermekem, hogy maradj
                  itt mellettem és nagy fizetést kapsz. Havonta háromezer rubelt és ebből egy
                  kopejkát se kell, hogy elköltsél. Mert minden egyébbel is ellátlak, még ruhával
                  is. Igy csak egy esztendeig is, ha nálam vagy, harmincezer rubeled van együtt és
                  ezzel megvásárolhatod akár a miniszterelnöktől is a te vőlegényed szabadságát,
                  Ancsukám.</p>
					<p>Bakunin Anna nem szédült meg erre a szóra. Harminchatezer rubel egy évre: bizony
                  hatalmas nagy összeg pénz ez... de kitől és mi ellenében kapja a grófnő?
                  Elfogadhat-e ettől az asszonytól csak husz kopejkát is arra a célra, hogy szerezze
                  vissza magának az ő Cirilljét? Nem! Bármi mást igen, csak pénzt nem. Ha
                  felszólitaná valaki, hogy fejtse ki tüzetesen, miért nem? talán nem tudna rá
                  precizül válaszolni. De vannak bizonyos okok, miket csak megérezni lehet, de
                  logikusan azokat kifejteni már nem sikerül, oly finomak és anyag nélkül valók azok
                  az okok. És ha megerőltetné magát - gondolta Anna - és kézzel fogható okot keresne
                  a nem-re, akkor se mondhatná el a grófnőnek. Hátha megbántaná vele a grófnőt, ki a
                  maga nemében mégis csak nagyon jó asszony.</p>
					<p>- Nos, miért habozol, gyermekem? - kérdezte a grófnő melegen. - Maradj itt
                  mellettem és ugy foglak szeretni mint egy anya.</p>
					<p>- Én nem tudom, mi az anyai szeretet, - felelte Anna könnyek közt, de kitérésnek
                  is jó volt ez a felelet.</p>
					<p>Babjánszkij Tatyana grófnő is könnyekre fakadt erre a válaszra. - Hát anya nélkül
                  nőttél fel, gyermekem; hát korán itt hagyott a te jó anyád, mondjad?</p>
					<p>- Tán hároméves sem voltam, grófnő. Nem mindennapi feleség lehetett - áldja meg az
                  Isten a porait is - mert édes apám haláláig is imádta. Még a halálos ágyán is mély
                  szerelemmel beszélt az elhunytról, pedig elmult már tizenhét éve, hogy
                  meghalt.</p>
					<p>Babjánszkij Tatyana grófnő nagyon érző szivü jó asszony lehetett, mert sokáig nem
                  apadtak el könnyei. Csak simogatta a vendége arcát és hol keblére vonta annak
                  fejét, hol szorosan magához ölelte és csókolta.</p>
					<p>- Hát nem bánom, ha még nem határozol ma, kis lányom, - mondta neki, mikor
                  valamennyire megnyugodott. - Most csak elköltesz velem egy kis reggelit és mához
                  egy hétre megint érted küldöm a kocsimat... jó lesz?</p>
					<p>Bakunin Anna nem mondta, hogy jó lesz-e, rossz-e, csak kezet csókolt Babjánszkij
                  grófnőnek és feleletnek ez is felelet volt. De nyolc nap mulva, hogy érte ment a
                  fogat, ez üresen tért vissza és azzal, hogy Bakunin Anna már három nappal ezelőtt
                  elutazott.</p>
					<p>- Lehetetlen, - vélte a grófnő és maga ment el a Mohovája tizennégy alá. - Csak
                  akaratoskodik a kis lány, - gondolta - ám ha beszélek annak a protestáló szép
                  fejének, majd engedékenyebb lesz és velem jön és marad is.</p>
					<p>Egy szomoru szemü öreg asszony fogadta, Nisopolné Scseglevitov Katalin. - Magam
                  maradtam ebben a bus házban, - siránkozott, mikor Annát kérdezte a grófnő. - A jó
                  tanár ur meghalt, fiamat Szibériába hurcolták és menyasszonya, Anna utána ment.
                  Hogy megossza vele a számüzetést, azt mondta.</p>
					<p>- Szibériába... utána ment?! - hüledezett Tatyana grófnő és ahogy fáradtan leült
                  egy székre és elgondolkozva maga elé nézett, egy arckép nyugtatta rajta a
                  tekintetét. Bakunin professzor képe volt; gyászfátyolos keretben ott lógott vele
                  szemben a falon és azt látszott mondani az az arckép:</p>
					<p>- Bakunin Anna az én leányom, kegyelmes asszonyom!</p>
					<p>A deportáltak vonata pedig, ha csak mászott is, de mégis csak haladt és egyre
                  közelebb vitte áldozatait a cél felé. Folyókon, hidakon által, ijesztő hómezőkön
                  keresztül; szürkeségéből a rövidke nappalnak feketeségébe a de hosszu éjjelnek...
                  kinézni az ablakon: kin, hátranézni a multba is kin és maga elé meredni és a
                  jövőre gondolni: csak az igazi sorvasztó szenvedés!</p>
				</div>
				<div type="chapter">
					<head>
               VI. Egy darabka Oroszország.
               </head>
					<p>És csakugyan Szibériába ment-e Bakunin Anna, hogy osztozzék vőlegényével ennek
                  sorsában? Megtudta-e, pénzért vagy jó szóért, hová küldték Nisopol Cirillt?</p>
					<p>Mikor visszaérkezett a grófnőtől, egy levelet talált szobájában az asztalon.
                  Nagyon hosszu és keskeny, mályvaszinü és nagyon illatos levél volt; boritékán, a
                  ragasztott oldalon, sokágu korona és cimerpaizs.</p>
					<p>Gróf Waldkirchener Félix volt, aki küldte. - Nagyságos kisasszonyom - irta - én
                  megtudtam, hogy önt igen nagy baj érte. Állásomnál fogva jó összeköttetéseim
                  vannak fölfelé is, engedje meg tehát, hogy felajáljam segitségemet... kérem,
                  fogadja el. Önzetlenül teszem; erről meg fogom győzni a kisasszonyt, mihelyt
                  megengedi, hogy tiszteletemet tehessem.</p>
					<p>Bakunin Anna szinte rátaposott erre az ostoba levélre, olyan dühbe jött. De nem
                  tépte el a szarkalábakkal telefirkált papirost, mely oly különös illatot
                  árasztott, mint a parfümmel meglocsolt halotti por, hanem egy megmagyarázhatatlan
                  gondolatra hallgatva, eltette... hátha még kelleni fog?</p>
					<p>Azután magához kérette a gyógyszerészt és elmondta neki részletesen és apróra, mi
                  ajánlattal jött Babjánszkij grófnő.</p>
					<p>A gyógyszerész arca kissé elkomorult. Olyan becsületes ó-szlávarca volt, molyette
                  ritkás kis bajusszal, hogy az, aki csak felületesen ösmerte, szinte korlátoltságra
                  következtethetett a vonásaiból. Holott Timirjasev Izidor amolyan befelé égő lélek
                  volt, melynek mélységesen gyökerező gondolatai is voltak, ha ugy fordult, csak
                  épen hogy gyökereztek azok a gondolatok és nem szárnyaltak.</p>
					<p>- És elfogadta azt az ajánlatot? - kérdezte a maga szintelen kis hangján.</p>
					<p>- Nem fogadtam el, Izidor. Ha már megvesztegetésre való pénz kell, inkább kölcsönt
                  veszek a házunkra, gondoltam, és ugy szerzem meg a szükséges összeget.</p>
					<p>Timirjasev Izidor nem fejtette ki pathétikusan, hogy mit érzett, egyszerüen csak
                  annyit mondott: jól tette. - Mert lássa, Anna, - folytatta - vannak bizonyos
                  gyümölcsök, miket szivesen megélvez az ember, noha trágyadombon termettek azok a
                  gyümölcsök, és vannak bizonyos pénzek, miket nem fogad el az ember épen azért,
                  mert - hogy is mondjam csak - mert olet-helyen termettek azok a pénzek. Látszatra
                  nincs különbség a kettő között, mégis megérzi a kényesebb természetü lélek, hogy a
                  trágyadomb, mely termette a gyümölcsöt, csak fizikailag és kémiailag trágya, de
                  moraliter nem érheti kifogás, mig az olet-hely, hol az a bizonyos pénz termett,
                  épen morális szempontból esik kifogás alá.</p>
					<p>Anna helyeslőleg bólintott. Ilyesmit, ehhez hasonlót gondolt ő is.</p>
					<p>- Akkor amellett maradunk, - mondta - hogy kölcsönt veszek erre a házra. Mennyit
                  kapok rá, Izidor, mit gondol?</p>
					<p>- Semmit, Bakunin Anna. Mert ön, mint kiskoru örökös, még nem vehet ingatlanára
                  kölcsönt.</p>
					<p>- Akkor mit tegyek, hogy kiszabaditsam Cirillt? Megszakad a szivem érte,
                  Izidor.</p>
					<p>- Próbálja meg Pascsenkot, akit Rodicsev barátom ajánlott. Nem kockáztat meg vele
                  semmit; ha nem tetszik az ő ajánlata, visszautasithatja ugy mint a grófnőét.</p>
					<p>- Mikor fogad az a Pascsenko nevü nagy ur?</p>
					<p>- Épen ma beszéltem Rodicsevvel. Holnap dél felé elmehet hozzá, Anna.</p>
					<p>Pascsenko Dimitrij Alexej nagyon megelégedetten nézett rá Annára, mikor ez
                  elfogultan előadta neki másnap, miért bátorkodott őt dolgaiban zavarni.</p>
					<p>- Örülök, hogy bizalommal van hozzám, - igy fogadta Pascsenko a szép kérelmezőt. -
                  Üljön le, Bakunin Anna. Nemde, a nagyhirü professzor leánya ön? Ösmertem az édes
                  atyját és áldani is fogom emlékét, mert hálával tartozom neki. Igazi karakteres
                  ember és igazi tudós volt az atyja. Elolvastam a könyvét is; gyermektelen embernek
                  is tanulságos és élvezetes olvasmány „A jövő század házassága” cimü könyve.</p>
					<p>- Hát a vőlegényét elhurcolták? A bestiák! - fakadt ki Pascsenko. - Tudja-e,
                  Bakunin Anna, - folytatta beszédesen a hatalmas ur - hogy én még itélet előtt
                  eljártam érte, hogy ne bántsák? Ne kételkedjék szavamban, Anna; igaz orosz és
                  keresztény vagyok, de ugy adjon az isten örök üdvösséget a lelkemnek, ha majd
                  meghalok, mint hogy igen magas helyre fordultam és interveniáltam Cirillért, de
                  hiába. A pillanatnyi felháborodás, amit ellene éreztek, oly nagy volt, hogy még az
                  én szavam és fellépésem sem segitett.</p>
					<p>- Köszönöm a jóakaratát, uram, - hálálkodott Anna könnyek közt.</p>
					<p>- Most nézze csak, - fejtette ki Pascsenko - Oroszországban szokás, hogy egy
                  elkövetett hibát akkor felejtenek el leghamarább, ha érdemek szerzésével jóváteszi
                  valaki azt a hibát. Azért mondtam, hogy: valaki, mert maga az elitélt csak bajosan
                  szerezhet érdemeket, de igenis szerezhet az atyja, az anyja, a testvére, a
                  hitvese...</p>
					<p>- ...és a jegyese is! - tüzeskedett Anna, élénken félbeszakitva a beszélőt.</p>
					<p>- A jegyese is, Bakunin Anna, - felelte Pascsenko és bólintott. Magában meg
                  gondolta: a mozdony már a vágányán van, tehát füthetjük.</p>
					<p>- Óh, én szivesen vállalkozom bármire is, ami a tisztességgel és a becsülettel
                  összefér, - ajálkozott Bakunin Anna.</p>
					<p>- Pascsenko nagy jóakarattal mosolygott. - Lássa, kis lányom, - mondta - ezzel
                  megnyerte tetszésemet, ezzel a válaszszal. Hja, ön Bakunin Feodor tanár leánya! De
                  hogy érdemére térjek a dolognak: nem csak arra kell hogy vállalkozzék, ami a
                  tisztesség szempontjából talán kényes, de ellenkezőleg, csak olyasmire, ami
                  Istennek is kedvező cselekedet. Egy hazafias misszió az, amit szeretnék ha magára
                  vállalna, Anna.</p>
					<p>- Közölje velem, kérem, azt a missziót.</p>
					<p>- Megjegyzem, Bakunin Anna, hogy azzal, amit esetleg elvállal, nem a cárt és a
                  hatalmat és a zsarnokságot szolgálja, hanem a hazát. A haza pedig szent marad
                  akkor is, ha lábaival tapossa is a hatalom és bilincseket rak is a kezére a
                  zsarnokság.</p>
					<p>- Ugy van, - suttogta Anna.</p>
					<p>- Ön szereti hazáját, gyermekem, ezt a nagy és jó és szent és fenséges
                  Oroszországot, mely tele van hangulattal és szépségekkel... nos, arról van szó,
                  hogy önt hazája érdekében Ausztriába küldeném, Bécsbe.</p>
					<p>- Elmegyek. De mit csináljak vagy csinálhatok ott Bécsben?</p>
					<p>Ürügy kellett? hát akadt ürügy is.</p>
					<p>Pascsenko válasz helyett egy ujságot vett ki egy halomból. - Ön tud németül,
                  persze; nos, itt van a Gross-Wien egy száma, olvassa fel nekem a vörössel körül
                  keritett napihirt.</p>
					<p>- Szivesen, - felelte Anna és folyékonyan meg értelmesen már olvasta is a
                  következő cicero-hirt: Egy őrnagy mint egyetemi hallgató. A most februárban
                  kezdődő félévre nagyon érdekes hallgató iratkozott be egyetemünkön a vegyészeti
                  fakultásra... egy őrnagy. Egy valóságos, tényleges őrnagy, domonkai Domonky
                  Gedeon, ki itt kémiai tanulmányokat fog folytatni. Domonky Gedeon őrnagy, egy
                  magasrangu honvédtábornok fia, a legkomolyabb katonatisztek egyike, ki
                  semmiesetre csak szeszélyének engedett, hogy Bécsbe jött vegyészetet hallgatni. Ő
                  mindenesetre nagy célokat tarthat szeme előtt, hogy harminckétéves korban még beül
                  az iskolapadba, tanulni.</p>
					<p>Bakunin Anna visszatette az ujságot az asztalra és kérdőleg nézett a nagy
                  urra.</p>
					<p>Ez pislantva rámosolygott Annára. - Nos, mint vélekedik? - kérdezte jókedvvel. -
                  Mi rejlik e nekem feltünő hir mögött?</p>
					<p>Anna egy darabig gondolkozott. - Ugy vélem, - felelte nyugodtan - hogy Domonky
                  őrnagynak valami találmánya vagy ilyesféléje lehet és most kémiát akar tanulni,
                  épen annak a találmánynak a kedvéért.</p>
					<p>- Helyesen gondolkozik, kisasszony. Nos nincs igazságom, Bakunin Anna, ha én azt
                  mondom: érdekünk megtudni, mi találmánya lehet annak az őrnagynak? És ha csak
                  arra jött rá, hogy ne penészedjék a kenyér, ha sokáig áll, akkor is milliókat
                  jelent az hazánknak, ha mi azt megtudjuk. Hát még ha az illető őrnagynak valami
                  még fontosabb találmánya vagy csak ötlete van! Egy uj összetételü robbantó szer
                  például, vagy az automobil-gumminak más anyagból való pótlása!</p>
					<p>Anna bámulni kezdte Pascsenko Dimitrijt, hogy egy tiz soros ujsághir mi
                  gondolatokat ébresztett ennek agyában. Olvasta azt sok más is; intendánsok és
                  katonatisztek is tán olvasták, de alkalmasint egynek sem jutott eszébe, hogy
                  ilyesmire következtessen abból a kis hirből.</p>
					<p>- Most már azt is tudom, - jelentette ki Anna - mi dolgom lesz nekem ott Bécsben.
                  Az, hogy beiratkozzam Kémiára én is, diáktársa legyek az őrnagynak és tudjam meg
                  tőle a titkát, ha lehet.</p>
					<p>- Tartsa meg az isten azt az egészséges jó eszét, gyermekem. Jobb esze van önnek,
                  mint sok diplomatának, miniszter urnak, én mondom. Igen, az lesz a dolga és előre
                  is kijelentem, Anna, hogy még csak azt sem kivánom öntől, hogy szoritsa meg
                  melegebben annak a Domonky őrnagynak a kezét. Célt fog érni nála anélkül is. Mert
                  nincs bizalmatlan természetü a magyarok közt; mind közlékeny és nyiltszivü,
                  szinte gondatlan. És mihelyt megtudta tőle a titkát, az ön Nisopol Cirillje is
                  szabad lesz.</p>
					<p>- Rajta leszek, hogy megtudjam, uram.</p>
					<p>- Örülök, gyermekem. Érettségi bizonyitványa rendben van?</p>
					<p>- Rendben van, - felelte Anna.</p>
					<p>- Helyes, azaz mit mondok, nem is fog kelleni az a bizonyitvány. És most csak még
                  valamit, Bakunin Anna. Közeledjék csak bizalommal ahhoz az őrnagyhoz; nem mindenki
                  olyan, mint gróf Waldkirchener Félix százados.</p>
					<p>Anna szinte megbabonázottan megrezzent. - Hát már erről is tud? - kérdezte.</p>
					<p>- Tudok... én mindenről tudok. Halálosan szerelmes önbe. Ott lakik Mohovája
                  tizenegy alatt. Most megszabadul a tolakodótól; ön Bécsbe megy, a százados ur
                  pedig itt marad.</p>
					<p>- Mikor utazzam? - kérdezte Anna, kit a Waldkirchener névnek csak emlitése is már
                  kedvetlenné, sőt boszussá tett.</p>
					<p>- Legkésőbb holnapután, Anna. Pénze lesz annyi, amennyi szükséges; ötezer rubelt
                  most azonnal kap, további havi ezret meg a bécsi követségen fog felvenni. De
                  persze nem Bakunin néven, hanem mondjuk például Lehmann Anna név alatt.</p>
					<p>- Akkor ilyen nevü érettségi bizonyitvány és ilyen nevü utlevél fog kelleni.</p>
					<p>- Magától értetődik, gyermekem. De arra majd nekem lesz gondom: most csak
                  figyeljen rám, Anna, még mit mondok. Ön nem egyenesen megy Bécsbe, hanem kerülőt
                  tesz Kopenhágán és Berlinen át, mert én igy találom azt helyesnek és jónak. Az
                  ötezer rubellel együtt utlevelet kap tőlem és saját nevén Kopenhágába indul, ott
                  jelentkezik a követségünkön Nekrasov követségi tanácsosnál és átveszi tőle uj
                  utlevelét, mely Dagmar Andersen névre fog szólani. Ezzel Berlinbe utazik, megint
                  jelentkezik a követségen Grigorovics követségi titkárnál, kitől utlevelet és
                  érettségi bizonyitványt kap, mindakettőt Lehmann névre, ahogy mondtam.</p>
					<p>- És Berlinből Bécsbe megyek, nemde?</p>
					<p>- Igen, Bakunin Anna; de megint nem egyenesen, hanem kerül egyet és Bieberfeldre
                  utazik.</p>
					<p>- Bieberfeldre? - kérdezte Anna. - Fogalmam sincs róla, hogy egy ilyen nevü város
                  is van a világon; azt sem tudom, hol is van a térképen.</p>
					<p>- Itt van ni, látja? - mondta Pascsenko Dimitrij Alexej és Németország térképét
                  mutatta. - Az előadások az egyetemen csak két hét mulva kezdődnek, hát lesz egy
                  kis ideje és Bieberfelden időzik vagy nyolc napon át.</p>
					<p>Anna már nem csodálkozott ezen az uj néven, csak csöndesen kérdezte: - hát ott mi
                  dolgom lesz?</p>
					<p>Mire Pascsenko keresgélt egy darabig, azután válasz helyett több ujságpéldányt
                  adott át Annának.</p>
					<p>- Lássa gyermekem, - mondta - itt van a Bieberfelder Staatszeitung. Olvassa át
                  annak a Domonkynak a családjáról irt dolgokat és ha lehetséges, kutassa ki, mit
                  kerestek Domonkyék a bieberfeldi hercegi udvarnál? Nem tulságos fontosságu, hogy
                  ezt megtudjam, ne is fáradozzék vele valami nagyon, mert meg fogja tudni szinte
                  magától is. Bieberfeld elég kis város ahhoz, hogy a lakossága informálva legyen az
                  ilyen dologról. Vagyis nem kivánom öntől, hogy detektiv-szerepet játsszék - nem is
                  szánnék ilyen feladatot Bakunin professzor lányának - de ugy vélem, ha már Bécsbe
                  megy, hát Bieberfeldre is elmehet egy füst alatt.</p>
					<p>- Ugy van, - helyeselt Anna, ki mindig csak a végcélra, vőlegénye kiszabaditására
                  gondolt. - Valami összefüggés is lehet a kettő között.</p>
					<p>- Nagyon helyesen kombinál, gyermekem. És most még csak egy kis formalitást, Anna.
                  Mindenkiről, aki munkatársammá szegődik, bizonyos adatokat kell hogy feljegyezzek
                  magamnak, tehát lesz szives és bemondja a magáéit is. Tehát: neve... Bakunin
                  Anna; született... 1893-ban; hol... Szentpétervárott, Mohovája 14 alatt;
                  foglalkozása... egyetemi hallgató; Atyja neve... Bakunin Feodor; anyja neve?</p>
					<p>- Pepelajev Alexandra Mária.</p>
					<p>- Hogy mondta gyermekem? - kérdezte Pascsenko Alexej és felnézett a papirosból,
                  melyre jegyezgetett volt.</p>
					<p>- Pepelajev Alexandra Mária.</p>
					<p>- Köszönöm. Atyja meghalt, azt tudom... édes anyja?</p>
					<p>- Nagyon fiatalon halt meg, sajnos. Huszonnégyéves korában, 1896-ban, kérem.</p>
					<p>Pascsenko elgondolkozott egy pillanatig; arca nagy részvétről tett vallomást. - Mi
                  baja volt szegénynek? - kérdezte.</p>
					<p>- Érdekes, - felelte Anna - apám erről sohasem tett emlitést. Alkalmasint azért
                  nem tett, mert sokszorosan fájdalmas lehetett szegénynek, hogy ő, a nagynevü
                  orvos, ki annyi embert mentett meg a haláltól, épen anyámat nem birta megmenteni,
                  ki neki oly drága volt.</p>
					<p>Pascsenko maga elé nézett. - És hol nyugszik édes anyja? - kérdezte.</p>
					<p>- A Szent Iliodor temetőben nyugszik. Szerette volna apám, hogy egymás mellett
                  pihenjenek, de az Iliodor temető már megtelt.</p>
					<p>- Ezen lehetett volna segiteni, gyermekem. Exhumálni az anyját és őt temetni édes
                  atyja mellé.</p>
					<p>- Csakhogy épen azt nem akarta apám, hogy megzavartassék a halott nyugalma. Hiszen
                  oly gyöngéd, finomlelkü volt az apám.</p>
					<p>- Már az igaz; jól ösmertem az atyját. De hogy visszatérjünk az ügyünkre, Anna,
                  hát még egy-két kis utbaigazitást fogok adni. Nos, mindenekelőtt is azt, hogy ön
                  hozzátartozói és ösmerősei számára Szibériába utazott, nem külföldre. Szibériába,
                  a vőlegénye után, érti?</p>
					<p>- Értem, - bólintott Anna.</p>
					<p>- Továbbá, gyermekem: a nekem szánt leveleit csak adja át Bécsben Sulgin követségi
                  tolmácsnak és ha nekem lesz irnivalóm az ön számára, szintén csak Sulgin utján
                  fogja megkapni. Privát ügyeiben végre, ha például tanácsra lenne szüksége, csak
                  Sulgin ur feleségéhez forduljon. Tudom, jól esik egy fiatal leánynak, ha van
                  akivel bizalmasan beszélhet.</p>
					<p>- Különösen énnekem fog jól esni, hiszen máskülönben oly idegen lennék ott
                  Bécsben.</p>
					<p>- Most készüljön serényen az utra. A Bieberfelder-Staatszeitung ezen példányait
                  csak vigye el magával és olvassa el a Domonkyakra vonatkozó dolgokat, holnap
                  ilyenkor pedig ujra legyen szerencsém. Akkor megkapja már az utlevelet és a pénzt
                  is. És legvégül és ezerszer is, Anna: becsületszavammal fogadom és Istenre és
                  minden szentekre esküszöm: amint sikere van annak a Domonkynak a dolgával,
                  vőlegénye is, doktor Nisopol, szabaddá lesz.</p>
					<p>Bakunin Anna elment és félórával később Pascsenko is. Autojába ült és azt mondta a
                  soffőrnek: - A Szent Iliodor temetőbe, fiam. - Nagyon bizalmatlan természetü
                  lehetett, hogy arról is meg akart győződni, ott van-e eltemetve Bakuninné.</p>
					<p>Vagy talán más célja volt azzal, hogy kihajtatott a temetőbe... ki tudja?</p>
					<p>Az a temető-őr, aki valamikor régen Nisopolnét utbaigazitotta volt, már meghalt,
                  de a könyv, amelyből kikereste a sir számát, az utódjánál is hiány nélkül megvolt.
                  És ez is ugyanazt mondta, mint az elődje: Bakunin Feodorné asszony Pepelajev
                  Alexandra Mária... huszonharmadik parcella, szélről.</p>
					<p>Pascsenko felkereste a sirt és a sirkeresztet is megnézte minden oldalról. Már
                  megviselte egy kissé az idő és az a szomorufüz is, mely akkor még fiatal volt,
                  mikor Nisopolné a gyerekekkel kint járt, már terebélyes nagy példánynyá fejlődött
                  és majd a sirdombig lógatta az ágait.</p>
					<p>- Hát ez a sirja, - mormolta Pascsenko, azután megfordult és visszahajtatott a
                  városba. De valami nagyon foglalkoztathatta az elméjét, mert egész uton csak maga
                  elé meredt és gondolkozott.</p>
					<p>Anna másnap délelőtt nagyon pontos volt és harmadnap reggel már uszott vele a
                  gőzhajó Dánia fővárosa felé. És ha gőzgépei mellett vitorlái is lettek volna a
                  hajónak, dagasztotta volna azok vásznát az Anna sóhaja is. - Érted teszem,
                  Cirillem, - igy sóhajtott bele ábrándosan a reggelbe, mikor lassacskán
                  eltünedeztek a partok - és adja Isten, hogy sikere legyen az utamnak.</p>
					<p>És nem mondta meg senkinek, hogy hová megy; Nisopolnénak is azt mondta: Cirillhez
                  megy. Csak egy ember volt, akit bizalommal beavatott a titkába; ez az egy ember
                  Timirjasev Izidor gyógyszerész volt.</p>
					<p>Pascsenko Dimitrij Alexej pedig jelenthette a nagyhercegnek, hogy: - Megtörtént. -
                  Ez meg nyájasan megveregette a vállát és azt mondta neki: - Ezt remekül csinálta,
                  Pascsenko.</p>
					<p>Hát: ez is egy darabka Oroszország volt.</p>
				</div>
				<div type="chapter">
					<head>
                  VII. Egy tető alatt az őrnaggyal.
               </head>
					<p>Gróf Waldkirchener Félix, mikor pár nappal azután, hogy Anna elutazott, a lakása
                  erkélyére ment, hogy „átnézzen”, az egész utcai fronton csak lefüggönyözött
                  ablakokat látott. Szürke csikos fehér függönyöket, mást semmit. És hiába
                  erőlködött azzal a vizszinü, nagygolyóju két szemével, hogy valami életet lásson a
                  függönyök mögött odaát; ott nem mozdult meg semmi, minden kihalt volt.</p>
					<p>Kezdetben azt gondolta: még alszik, de hogy délután és másnap és harmadnap sem
                  mozdult meg semmi, azt gondolta: ágynak esett, fekszik. Valami udvari szobában
                  fekhetik, azért nincs élet egyik utcai szobában sem.</p>
					<p>De ha beteg, akkor miért van, hogy sem orvos nem jön-megy, se cselédet nem lát
                  recepttel vagy gyógyszerrel; azt az undoritó valakit sem látja - Timirjasev
                  Izidort gondolta - aki mindennapos volt eddig a háznál. És levélhordót sem lát
                  sohasem bemenni. Elutaztak volna? Miért nyitva akkor a kapu?</p>
					<p>Fogta magát és átment a ránézve oly rejtélyessé vált házba, azzal szépitve
                  lépését, hogy hátha gyilkosság történt odaát vagy ilyesmi? Emberbaráti
                  kötelessége, hogy átnézzen. De átment volna-e akkor is, ha Anna helyett valami
                  vénasszonyt vagy zsidót tudott volna a házban?</p>
					<p>A földszinten, hol a professzor váróterme és rendelője és könyvtára volt, egyik
                  ajtó sem nyilt ki, mind zárva volt, az emeleten azonban, ahogy becsöngetett,
                  kinyilt az ajtó és egy öregasszony feje lett látható.</p>
					<p>Nisopolné volt, Cirill anyja.</p>
					<p>- Bocsánatot kérek, - igy kezdte a gróf ur és bemutatkozott a csodálkozó
                  asszonynak - nagy kő esett le a szivemről. Épen szemben lakom önökkel és már több
                  mint egy hét óta kihaltnak láttam a házat, büntényre kellett hát gondolnom vagy
                  mire. No de hála istennek, látom, nem történt semmi, mind jól vannak.</p>
					<p>Nisopolné hálálkodott és melegen betessékelte a grófot. - Oh, - kezdte beszédesen
                  - nem is tudtam, hogy ilyen nagyuri jóakarónk van. Köszönöm, nemcsak a magam, de a
                  fiam és annak menyasszonya nevében is. És egy lélegzettel elmondott mindent; hogy
                  a fia már jónevü orvos, hogy Bakunin Anna a jegyese, hogy fiát Cirillt, Szibériába
                  számüzték, s hogy Anna, ki őt végtelenül szereti, a számüzetésbe is szerelmesen
                  utána ment.</p>
					<p>- Csak nem Szibériába utazott a kisasszony is? - kételkedett gróf Waldkirchener
                  Félix.</p>
					<p>- De odautazott, - erősködött az asszony - és vagy ott esküszik meg a fiammal,
                  vagy visszajön vele ide, mihelyt az kegyelmet kap.</p>
					<p>Mire a jóakaró gróf ur felállt - Vagy igazat mond, vagy hazudik ez az asszony, -
                  igy tünődött-okoskodott magában - és ha igazat mond, ha nem: fölösleges, hogy még
                  hosszabban maradjak.</p>
					<p>Elment és a nagykövetségre hajtatott, ahol megjelenése már ugyszólván szenzáció
                  volt. Hetek óta csak elvétve járt be dolgozni és ha be is jött, félóra mulva
                  megint eltávozott.</p>
					<p>- Egy nagy ügyben fáradozom, - ez volt az állandó válasza és ez alkalommal is azt
                  mondta: egy nagy ügyben. És hogy nyomatékot adjon a szavának, Bierbrauert kérette
                  magához, a követség detektivjeinek egyikét.</p>
					<p>- Nem tudja-e, Bierbrauer - kezdte - kelle-e a Szibériába való utazáshoz
                  utlevél?</p>
					<p>- Orosz állampolgárnak oda nem kell, - mondta a kérdezett. - Ezzel is megkönnyiti
                  Szibéria kolonizációját a hatóság.</p>
					<p>- Jól van, kedves Bierbrauer ur. Most jegyezze fel magának ezt a nevet: Bakunin
                  Anna.</p>
					<p>- Megvan kérem: Bakunin Anna.</p>
					<p>- És tudja meg illetékes helyen, adtak-e ki legutóbb a fentnevezett hölgy részére
                  utlevelet, és ha igen, hová, mely országba?</p>
					<p>Már harmadnap jelenthette Bierbrauer ur, hogy igenis adtak ki most vagy tiz napja
                  egy Bakunin Anna nevü egyetemi hallgató részére Dániába érvényes utlevelet.</p>
					<p>- Bravo! Most fogja ezt a fotografiát, Bierbrauer. Pillanatnyi fénykép csak, de
                  nagyon sikerült. Én magam csináltam az illető hölgyről, kit észrevétlenül
                  figyelemmel kisértem, mert régóta biztos vagyok felőle, hogy nem kivánatos
                  összeköttetései vannak. (Ezt finom diplomáciával mondta a gróf ur; Cirill és
                  Timirjasev Izidor; ez ránézve nem kivánatos összeköttetés volt,) Nos, fogja ezt a
                  fényképet, Bierbrauer, utazzék Dániába és kutasson eme hölgy után, hogy hol
                  van.</p>
					<p>Ami Bierbrauer ur részére nagyon kapóra jött feladatot jelentett. Dánia nagyon
                  acceptábilis ország és Kopenhága nagyon kellemetes főváros; ott gyöngyen lehet
                  mulatni és még a követség fizeti a költséget, mely a napidijak kiszabása dolgában
                  épenséggel nem szidható szükkeblünek.</p>
					<p>El is utazott és meg is érkezett, már mint Bierbrauer követségi detektiv ur és
                  mert nem égett a feje fölött a ház és mert sietni különben sem egészséges, csak
                  négy hét mulva tért vissza és jelentette a megjelenteni valóit. Irásban persze,
                  mert a papirosfogyasztás a fődolog.</p>
					<p>Hogy Bakunin Anna megérkezett Kopenhágába, az bizonyos; a partraszállt külföldiek
                  névjegyzékében megtalálta a nevét, de bizonyos ám az is, hogy ott nyoma veszett
                  az illető hölgynek. Egyetlen szállóban sem szállt meg; ha megszállt volna, tudna
                  róla a rendőrség is - és mint megbizonyosodott róla, más városában az országnak
                  sem tartózkodik.</p>
					<p>Hja, Pascsenko Alexejnek több esze volt, mint az osztrákeszü Bierbrauer uraknak.
                  Bakunin Anna, mikor Kopenhágába érkezett, nem szállodában szállt meg, hanem
                  egyenesen a követségre hajtatott, ahol Nekrasov követségi tanácsosnak már a
                  kezében volt a siffrirozott utasitás; ott Dagmar Andersen lett Annából és mire
                  Bierbrauer ur kutatni kezdett utána, ő már Bieberfeldben egy pensió vendége volt
                  és nem Bakunin, de Lehmann Anna név alatt.</p>
					<p>A pensió tulajdonosnője, Frau Krenner, nagyon megkönnyitette Annának a dolgot.
                  Elbeszélte, hogy a trónörökös Magyarországon a Domonkyak vendége volt, és mint a
                  Bieberfelder Staatszeitung is megirta, a házigazdának, Domonky hercegnek, két
                  gyermeke van, egy fia meg egy leánya. Hát a fiu: az alezredes vagy micsoda, de a
                  leány: da tut esch hápere, - mondta bieberfeldi dialektusban Annának. És mert a
                  jóravaló Frau Krenner a szivére mutatott, mikor ezt mondta, abból megértette Anna,
                  noha fogalma se volt róla, mit jelent az bieberfeldül hápere, hogy itt van a bibi,
                  a sziv körül. A trónörökös alkalmasint fülig van a szép magyar princesszbe.</p>
					<p>- És mi lesz a fejleménye a regénynek? - mosolygott rá Anna az asszonyra. Cirill
                  volt az eszében és azért mosolygott, mert gondolta: ha a bécsi üggyel is ilyen
                  magától megérő sikerem lesz!</p>
					<p>- Hogy mi lesz a fejleménye a regénynek? Ja, wemmer désch wüschte, mei Juteste...
                  hja, ha mi azt ugy tudnók, jó kisasszony.</p>
					<p>- Hát mit szólana hozzá a herceg népe, - kérdezte Anna - ha elvenné a trónörökös
                  azt a Domonky-lányt?</p>
					<p>- Mein Jott, hogy mit szólana hozzá?! Annak a Domonky-princessznek az atyja már
                  ezer évvel ezelőtt is herceg volt, azaz - wasch ich doch for e blödete Jans bin! -
                  ő akkor még nem élt, de az az őse is már előkelő herceg volt, aki ezer évvel
                  ezelőtt vitézlett.</p>
					<p>A cukrászdában is - meggyőződött róla Anna - ugyanigy beszéltek az emberek.
                  Domonkyék látogatása óta csak néhány hét mult el mindössze, az események benyomása
                  még friss volt s igy erről beszéltek leginkább. Hogy a trónörökös ugy lehet
                  családi összeköttetést tervez a magyarországi Domonky-családdal s hogy ez
                  épenséggel nem lenne mesalliance. A kiszemelt menyasszony atyja ma király lehetne,
                  ha ugy akarta volna az őse.</p>
					<p>Uti figurae docent: a Bieberfelder Staatszeitung cikkei jól megmunkálták a talajat
                  az esetleges események számára...</p>
					<p>Bakunin Anna, kit vőlegénye érdeke már hajszolt, már kergetett Bécs felé - ott
                  terem meg számára a megváltás - Bakunin Anna nem remélt az eddiginél több
                  eredményt, ha még annyi ideig marad is, kutatni. Ezért kijelentette Frau
                  Krennernek, hogy utazik és kérte a számláját, hogy fizessen.</p>
					<p>Krennerné asszony a megijedtet adta.</p>
					<p>- De legkedvesebb kisasszony, - igy tréfált - csak nem akar elutazni anélkül, hogy
                  a kiállitás megnyitását ne lássa! A trónörökös a védője, a kezdeményezője is
                  különben ő volt, és holnap délután nyitja meg a dilettánsok kiállitását,
                  kisasszony.</p>
					<p>- Dilettánsokat fognak kiállitani? Ne mondja!</p>
					<p>- I wo? Wasch ich doch for e blödete Jans bin! Dilettáns festők müveinek a
                  kiállitása lesz, mei Juteste. És azt meg kell hogy nézze maga is... látni fogja a
                  trónörököst, kisasszony. A porosz Erbprinc sem különb, mint a miénk.</p>
					<p>Anna rábeszéltette magát és maradt és részt vett a megnyitási ünnepen. Jó másfél
                  száz kép volt ott együtt és az tette érdekessé a kiállitást, hogy csupán csak
                  dilettánsok képei lógtak a falakon. Jobb képek és rosszabb képek vegyest; volt
                  olyan, amely inkább csak festékpocsékoló mázolvány volt, de volt elfogadható,
                  sőt igen jó kép is.</p>
					<p>Anna csak a trónörököst figyelte, ki fesztelenül teremről teremre járt és gondosan
                  nézegette a képeket. Az egyiknél hosszasabban időzött, azt érdemes volt megnézni,
                  mert jobb kép volt; a másikra csak ránézett és tovább ment: cégtáblamunkának
                  találta.</p>
					<p>Egyszerre csak megdöbbent a trónörökös: egy arasznyi képre esett a szeme. Lázasan
                  lapozgatott a jegyzékben és kereste a beküldő nevét, de mert izgatottsága miatt
                  nem találta meg azon nyomban a számot, a kiállítás titkárához fordult.</p>
					<p>- Nem tudja, - kérdezte élénken - hogy hivják azt a hölgyet, aki beküldte ezt a
                  sikerült képet? És honnan, mely városból küldte?</p>
					<p>- Fenség, - mondta a titkár - tévedni méltóztatik... óh bocsánat. Ezt a képet, a
                  száztizenkilencet, nem hölgy, hanem férfi küldte... Hans Basler. Itt lakik
                  Bieberfeldben és ő maga hozta a festményt.</p>
					<p>Egy dülőutat ábrázolt a kép és a dülőut hátterében egy hintót, mely nyomott
                  hagyott az uton, mást semmit. A katalogusban igy szerepelt: Feldweg mit
                  Wagenspuren... Hans Basler.</p>
					<p>Hát csak egy dülőutat ábrázolt, más semmit, de az az ut és az a szekérnyom mi
                  mindent juttatott eszébe a princnek!</p>
					<p>- És bizonyos, - kérdezte a titkártól - hogy a Hans Basler név mögött nem egy
                  hölgy rejtőzik-e, - mondja?</p>
					<p>- Bizonyos, - felelte a titkár. - Sőt ha parancsolja fenséged, bemutathatom a
                  festőt, mert itt a teremben van. (Hol settenkedjék egy festő, mikor király vagy
                  trónörökös vagy csak miniszter is nyitja meg a kiállitást, ha nem abban a
                  teremben, amelyben a képe lóg?)</p>
					<p>A bemutatás megtörtént és a trónörökös megkérdezte a festőtől, ki állására nézve
                  egy szerény kis Assesor vagy mi volt, hogy mi adta neki képéhez az ötletet?</p>
					<p>Az Assesor elpirult. - Óh fenség, - dadogta zavartan.</p>
					<p>- Csak mondja el bátran, Herr Assesor. - Ne lássa most bennem a trónörököst, csak
                  a müvészetek pártolóját lássa.</p>
					<p>Az Assesor nyelt egyet, azután megszólalt. - Azt a nyomot az a hintó vágta az
                  utba, amely elvitte szemem elől...</p>
					<p>A körülállók hátrább vonultak egy kissé, mire az Assesor befejezte a mondatot.</p>
					<p>- ...amely elvitte szemem elől akit imádok.</p>
					<p>- No de vissza is fogja hozni, - vigasztalta meg a trónörökös az Assesort.</p>
					<p>- Soha, - mondta ezt utóbbi és elszontyolodott. - Atyja, a Herr Stadtrat von
                  Rüdesheim, kijelentette, hogy nem adja hozzám a leányát.</p>
					<p>- Az a kérdés, hogy viszontszereti-e önt a kisasszony?</p>
					<p>- Óh, nagyon szeret, - felelte a festő és egy szentimentális könny rezgett a
                  pilláin.</p>
					<p>- Akkor bátorság, Basler, - mondta az Erbprinz. - Majd én kérem meg az ön részére
                  a kisasszonyt és remélem, nekem nem ad kosarat a Herr Stadtrat. Az ön festményét
                  pedig megveszem, - folytatta és amit mindenki érthetetlennek talált, e kijelentés
                  után otthagyta a kiállitást.</p>
					<p>Bakunin Anna is otthagyta és tán ő volt az egyetlen a városban, aki a trónörökös
                  viselkedése mögött az ismeretlen magyar princesszt sejtette. Egy dülőuton, a képen
                  lévőhöz hasonlón, mindenesetre olyasmi történt, amihez köze van a trónörökösnek
                  is, a princessznek is.</p>
					<p>Azután kiegyenlitette számláját, szivélyes bucsut vett Frau Krennertől, ki saját
                  magát is libának nevezte, mikor elszólta magát a diskurálás hevében, és időt nem
                  vesztegetve Bécsbe ment. Ott majd beszámol Pascsenkonak a bieberfeldi
                  kirándulásról, - gondolta - és ha Isten is akarja, kinyitja Cirillje börtönét.</p>
					<p>Azt pedig, ami a kiállitáson történt, nemcsak Bieberfeld olvasta másnap az
                  ujságban, de olvasta azt Domonky Jóka is, igaz, hogy csak négy nappal későbben.
                  Hiszen járt neki a Bieberfelder Staatszeitung és mikor olvasott arról a
                  festményről, mely egy dülőutat és egy szekérnyomot ábrázolt, két könnycseppet
                  törölt ki a szeméből. - Rám gondolt azelőtt a kép előtt, - sóhajtott fel Domonky
                  Jóka - hátha még ezt látná a trónörökös! És szenvedő arcával ráborult a maga
                  szekérnyomos vásznára...</p>
					<p>Attól a naptól fogva pedig nem bontotta ki többé a Staatszeitung egyetlen számát
                  sem. Még a cimszalagot sem huzta le róla. Hiszen bármit is olvasott volna az
                  ujságban, csak bánatára lett volna a szivének...</p>
					<p>...Gróf Waldkirchener Félix pedig, mikor Bierbrauer ur üres kézzel visszajött, egy
                  darabig adta a bosszusat, hogy a nagy ügyben, melyben fáradozott, be kell
                  szüntesse a további eljárást. De tévedtek ám azok, akik azt hitték, hogy nem
                  lévén már nagy ügy, most már szorgalmasabban fog dolgozni a gróf ur. Dolgozzék a
                  proletár meg a lateiner: igy gondolkozott gróf Waldkirchener Félix ur és munka
                  helyett csak szórakozást keresett ezután is. Ha nem volt Bakunin Anna, volt más
                  nő, aki érdekelte a gróf urat; az érdeklődést kisérletezés követte, a kisérletezés
                  pedig időbe kerül, mint tudjuk. Azt is remélhetjük, hogy az uj kisérlet már
                  szerencsés volt, mert utóvégre Szentpétervár nagy város, sok szép leánynak és
                  asszonynak ád szállást és nem mindegyiknek van egy Nisopol Cirillje.</p>
					<p>Bakunin Anna pedig Lehmann néven megérkezett Bécsbe és az egyetemhez közel egy
                  disztingvált kis pensióban szállt meg. Ahol, alig hogy megérkezett, egy jelentést
                  szerkesztett és egy levelet irt. A jelentés Pascsenkonak szólt és ezt a követség
                  tolmácsa utján, Sulgin ur közvetitésével küldte el rendeltetési helyére, a levél
                  pedig Timirjasevnek iródott és egyszerüen csak postára tétetett. Csak keveset irt
                  és franciául irt, nem oroszul... és ahogy megbeszélte volt Timirjasevvel, mielőtt
                  elment, egy semmitmondó férfinév volt az aláirás. Mert hát nem lehessen tudni, mi
                  történik Szentpétervárott valamely levéllel. És ugy beszélte meg továbbá, hogy
                  minden egyes levélben más-más nevet fog alkalmazni mint aláirást és hogy Nisopol
                  Cirill helyett csak „a testvéred” kifejezést fogja használni. A válaszlevelek
                  pedig, miket Timirjasev Izidor fog irni, ne Lehmann névvel legyenek cimezve, hanem
                  poste-restante és franciásan: Lemanche névvel.</p>
					<p>Mikor megvolt a levéllel, egyszerre csak könnybe lábadt a szeme. Mi lesz erre a
                  pár sorra a válasz? Megtudja-e már abból, hol keresse gondolata az ő jegyesét?</p>
					<p>És hogy folydogáltak, folytak a könnyei, egyszerre megrohanta valami kivánság,
                  hogy szót váltson, hogy beszéljen Cirillel. És ha csak tenta és papiros utján,
                  akkor is. Elővett tehát egy füzetet és sürün teleirta egy-két lapját. -
                  Egyetlenem, - igy sorakoztak a betüi - kit édes apám emlékével együtt most már a
                  legjobban szeretek a világon, hozzád beszélek most én, a te Annád. És ha van
                  távolba-érzés, akkor megsugja neked az álmod, hogy őrködik fölötted a te Annád.
                  Váljék puhábbá alattad az ágyad; a pokróc is, melylyel takarózol, bársonyosan
                  simuljon a te testedhez, álmod pedig ideszálljon énhozzám, vagy engem varázsoljon
                  oda te melléd, Cirill. Mire vége lesz a télnek, a te számüzetésed telének is vége
                  lesz; mire kitavaszodik, a te szabadságod fája is zöldülni fog és az uj nyár
                  legelső rózsáiból én koszorut fonok a homlokodra én jegyesem...</p>
					<p>Bakunin Anna eltette, elzárta naplóját, azután megtörölte könnyeit és lement, hogy
                  egy postaszekrénybe dobja a levelet. És ahogy elment az egyetem mellett, egy
                  tisztet látott maga felé közeledni, ki egy pillanatig-kettőig ránézett, azután
                  befordult az a katonatiszt az egyetem kapuján és eltünt.</p>
					<p>- Ez ő volt, - mondta Annának az ösztöne. - Ez Domonky Gedeon őrnagy volt!</p>
					<p>És noha Cirillel volt tele a szive, mégis, ahogy elgondolkozva tovább ment, leirta
                  magának az őrnagyot ahogy látta. Középtermetünél magasabb alak, érdekes fekete
                  fej, intelligens férfias arc és typikusan faji jellegü vonások. - Hősnek teremtett
                  szép férfi, - gondolta és egyenletesen tovább ment, azután bedobta a levelet és
                  megfordult és visszatéret az egyetemre nézett be ő is. Nem voltak nála az iratai,
                  mégis benézett.</p>
					<p>És de feldobogott az a sokat szenvedett szive, mikor átlépte az egyetem küszöbét
                  és az aulában kissé elfogultan szétnézett. Most már egy tető alatt van Domonkyval,
                  gondolta.</p>
				</div>
				<div type="chapter">
					<head>
                 VIII. Ötvenkét nap is egy élettörténet.
               </head>
					<p>Bakunin Anna hamar ösmerkedett meg Domonky őrnaggyal, illetve - ez utóbbi volt a
                  kezdő - Domonky őrnagy hamar ösmerkedett meg Bakunin Annával.</p>
					<p>Az egyetem aulájában történt, ugyanabban az órában, hogy Anna először látta meg
                  Domonkyt. Ő tétován szétnézett, kihez forduljon, kit kérjen meg, hogy utbaigazitsa
                  a beiratkozás dolgában és már magára vonta több diáknak a figyelmét, mikor nem
                  messze tőle egy ajtó nyilt, melyen ugyanaz a bizonyos tiszt jött ki.</p>
					<p>Ez pillanat alatt felösmerte a helyzetet, hogy uri házból való urilány áll ott, ki
                  ezen felül még gyászol is, tehát kétszeresen is támogatást érdemel. És időt sem
                  engedve a többinek, hogy közeledjenek a bátortalan hölgyhöz és kérdéseikkel még
                  zavarba is hozzák - csupa tejfeles-száju huszéves diák volt ott - egyenesen feléje
                  tartott és szalutálás után megkérdezte tőle, vajjon idegen-e? Nyomban be is
                  mutatkozott neki, mondván: - Domonky őrnagy vagyok, azaz mától fogva egyetemi
                  hallgató.</p>
					<p>Talán jó volt, hogy hozzátette, hogy ő mától fogva egyetemi hallgató, mert e pár
                  szóval időt engedett Annának, hogy leküzdje zavarát és szerepéhez alkalmazkodva
                  feleljen. Mikor bemutatkozott neki az őrnagy, hogy ő Domonky, már a nyelvén, az
                  ajakán volt a Bakunin szó, de hogy az kedélyesen hozzátette, hogy ő mától fogva
                  egyetemi hallgató: ez a kis idő is tökéletesen elég volt, hogy Anna a szerepében
                  maradjon.</p>
					<p>- Lehmann Anna, - felelte halkan és elfogultan kezét nyujtotta a tisztnek. -
                  Vegytant akarok hallgatni, de idegen vagyok, nem ösmerem a járást.</p>
					<p>- Vegytant?! No ez pompás, - szólt Domonky. - Én is kémiát fogok hallgatni, de
                  mert már megjártam azt a kellemetlen utvesztőt, amit egyetemi beiratkozásnak
                  neveznek, ezért tapasztalataim révén segitségére lehetek, kisasszony.</p>
					<p>- Köszönöm, uram, ön lekötelez.</p>
					<p>- Szót sem érdemel, kérem. Szükséges iratai vajjon itt vannak-e?</p>
					<p>- Otthon vannak a pensióban, de elmehetek értük, ha sürgős. Itt van a közelben a
                  pensióm; a Damen-pensió, ha ösmeri, őrnagy ur.</p>
					<p>- Dehogy is sürgős, - mondta Domonky. - A beiratkozás utólsó napja csak tizedikén
                  lesz és ma február nyolcadika van. De holnap, ha megengedi, megvárhatom itt az
                  aulában és negyedóra alatt minden rendben lesz.</p>
					<p>- Előre is köszönöm jóságát. Félek ugyan, hogy terhére leszek, mégis megmondom
                  őszintén, hogy nagyon örülök a segitségének, őrnagy ur. Én németországi nő vagyok
                  és oly idegen, oly bátortalan itt Bécsben; arra pedig, hogy megszólitottam volna
                  valakit, nem birtam volna magamat rászánni.</p>
					<p>- Ön németországi nő, eine Reichsdeutsche? - kérdezte Domonky.</p>
					<p>- Igen. Édes apám is egyetemi professzor volt; alig hat hete, hogy meghalt, -
                  felelte Anna.</p>
					<p>Közben anélkül, hogy észrevették volna, elhagyták az egyetemet és kint sétáltak az
                  épület előtt az aszfalton. Majd tovább mentek és elsétáltak a pensió mellett is,
                  melyet élelmes tulajdonosnője magánosan utazó hölgyek részére rendezett be, de
                  Anna nem mondta az őrnagynak, hogy: itt lakom. Ugy találta, hogy ezt nem illenék
                  mondani, hátha bátoritásnak magyarázná az őrnagy ur.</p>
					<p>- Ámbár, - igy vélekedett Anna az őrnagyról - ez a komoly és lovagias férfi
                  semmiesetre sem gondolhat kalandra. És hogy ugy magában elégtételt adjon a
                  tisztnek: mikor visszatéret megint odaértek a ház elé, Anna megállt és azt mondta:
                  - lássa, itt lakom.</p>
					<p>- Nagyon jól választott, kisasszony, - mondta Domonky. - Disztingvált hely, csak
                  előkelő hölgyeknek ad szállást. Itt nyugodtan fog tanulhatni, nem zavarja meg
                  nyugalmában egy lélek sem. De most menjen fel, kisasszony; havazni kezd, szél fu
                  és még megfázhat.</p>
					<p>Egy szalutálás, egy kézszoritás... - tehát holnap az aulában, - mondta mindkettő
                  majdnem egyszerre és elváltak.</p>
					<p>És Anna, mikor az átöltözködéssel elkészült, megint elővette a naplót és
                  ugyanaznapi kelettel néhány uj sort toldott a már beléirt szöveghez.</p>
					<p>Bécs, február nyolc.</p>
					<p>- Egy lépéssel közelebb vagyok a sikerhez; megösmerkedtem az őrnaggyal, - ezt
                  irta. - Azaz, nekem sohasem lett volna merszem, hogy én keressem a vele való
                  megösmerkedést; az ő lovagiassága eredményezte, hogy ezen már tul vagyok. És
                  minden szavában olyan bizalom-keltő valami van, hogy fentartás nélkül rá merném
                  bizni a sorsomat.</p>
					<p>Másnapi kelettel meg ezt irta a naplójába Anna:</p>
					<p>Bécs, február kilenc.</p>
					<p>Az egyetem előtt megvárt és már mint ösmerősök üdvözölhettük egymást. Én
                  mosolyoghattam, mikor megláttam, de ő komoly maradt és az irataimat kérte. És
                  nem telt bele tiz perc és már az index, a leckekönyv is a kezemben volt.
                  Ugyanazokat a kollégiumokat és ugyanazokat a tanárokat fogjuk hallgatni s igy
                  mindennap együtt leszünk, de jó lesz! Egyetlen diák sem fog molesztálni merni, ha
                  ő mellettem lesz... Franciául jobban beszél, mint németül és mert szivesebben
                  látszik használni a francia szót, én is, hogy a kedvében járjak, csak franciául
                  beszéltem, nem németül. De franciául is oly kellemesen cseng a hangja... hát még
                  hogy csenghet, mikor magyarul társalog?</p>
					<p> Bécs, február tizenkettő.</p>
					<p>Ma megkezdődtek az előadások s én csak bámultam Domonky őrnagyot, milyen
                  figyelemmel hallgatta a professzort s milyen kitartó szorgalommal sztenografált.
                  Én kevésbbé feszülten figyeltem, no de igaz is, hogy az őrnagynál az előadások
                  hallgatása: cél, mig én nálam csak ürügy, más semmi. Előadás után sétáltunk és
                  mert napfényes, tavaszias idő volt, ő köpönyeg nélkül ment mellettem, a legénye
                  vitte utána a köpönyegét. Igy, testhez álló aranyzsinoros kabátban, sokkal
                  daliásabb még és férfiasabb az alakja.</p>
					<p> Bécs, február tizenkilenc.</p>
					<p>Oly harmonikusan teltek eddig a napok, hogy ugy éreztem, nem is idegenben vagyok,
                  hanem otthon. Mégis mikor ma délután elváltunk és én fölfelé mentem a szobámba,
                  olyan érzés vett rajtam erőt, mintha mulasztás terhelné a lelkemet. Mi lehet
                  vajjon, amiről megfeledkeznem mulasztás vagy esetleg vétek volt? A könny szökött a
                  szemembe, mikor gondolkozás után eszembe jutott, hogy mi lehet. Az, hogy még nem
                  voltam a postán, hogy megnézzem, jött-e részemre levél Lemanche néven? No de
                  holnap feltétlenül megnézem; ma már késő volna elmenni a postára.</p>
					<p> Bécs, február husz.</p>
					<p>Ma délelőtt is, délután is oly csoda-szép tavaszi idő volt, hogy előadás után csak
                  sétáltunk s igy megint nem mehettem a postára. No de holnap mindenesetre
                  elmegyek, vagy egy közszolgát küldök a levélért, hogy hozza el... Az őrnagy ma
                  megint csak kabátban volt, de nem igy hijják ezt a ruhadarabot, hanem no hogy is
                  csak? - nos, megint csak kabátban volt és nagyon tetszhetett a sétáló hölgyeknek,
                  mert melegen a szeme közé néztek. De Domonky csak én hozzám beszélt s ez
                  büszkeséggel töltött el, mondhatom. Egy magasrangu katonatiszt és egy idegenből
                  idecseppent professzor-lány, mégis nekem szenteli idejét... nem kitüntetés ez?
                  Sétaközben megkérdeztem tőle, jár-e társaságba vagy szinházba vagy máshová? s ő
                  a legtermészetesebb hangon felelte, hogy otthon ül és tanul, mert hiszen ő diák
                  most. Eszembe jutott az a szentpétervári vitorlarud, az az idegen tiszt, az a
                  hosszunevü gróf, ki mindig rám lesett. Vajjon miért fizeti azt az embert az állam?
                  Istenem, milyen különbség a két katonatiszt között!</p>
					<p> Bécs, február huszonegy.</p>
					<p>Ma mindenképen elrontott napom volt. Ő ma délután az előadásról hiányzott és
                  egyszerre ugy éreztem magam, hogy idegen vagyok a nagy teremben. A postán is
                  voltam és csakugyan jött számomra levél. A Timirjasev levelében, mely csak
                  lényegtelen dolgokat tartalmazott, egy másik levél is volt, a Cirillé.
                  Deportációja napján irta, Timirjasevnek adta a kezébe és az volt a boritékán az
                  utasitás, hogy nekem majd csak akkor adja, ha már megnyugodtam. Azt kéri levelében
                  Cirill, hogy ne dobjam el menyasszonyi gyürümet, mert hazakerül ő rövidesen,
                  reméli. S hogy olvassam az édes apám könyvét; akkor nyugodt lesz, hogy nem
                  felejtem őt el soha. És ha meghalna ott a távolban, - irja - akkor se dobjam el
                  menyasszonyi gyürümet, mert nem lenne neki nyugalma a föld alatt...</p>
					<p>Valami melancholia szállt rám s hogy foglalkoztassam az elmémet, átolvastam
                  naplómat, hogy eddig mit irtam? Február nyolcadikán kezdtem, ma huszonegyedike
                  van s csak a mai nap lapján és a nyolcadikin emlitettem Cirillt, a közbeeső
                  napokon egyszer sem emlitettem... milyen rossz vagyok!</p>
					<p> Bécs, február huszonkettő.</p>
					<p>Föltettem magamban, hogy szóval sem kérdezem meg tőle, miért maradt el az
                  előadásról tegnap délután? - és mégsem volt erőm, hogy hallgassak. Azzal fogadtam
                  ma reggel az aulában, hogy mi okozta az abszenciáját tegnap délután? Valami árnyék
                  nyomult az arcára, mikor válaszolt. - Két hölgyismerősöm jött, - felelte -
                  átutazóban voltak Párisba és az idősbik hölgy férje táviratilag megkért, hogy
                  legyek velük a vonatnál, mig átszállanak... Nem lehetett örvendetes megbizás,
                  mert megint árnyék nyomult az arcára, láttam. És még valamit figyeltem meg ma
                  délelőtt. Ma először történt, hogy ő alig is hallgatott a tanárra; sztenogrammát
                  sem irt egy sornyit sem, csak maga elé bámult mint egy ember, ki holmi átélt nagy
                  kellemetlenségre gondol. És most jut eszembe, hogy már le akarom tenni a tollat:
                  idősbik hölgyet emlitett, tehát volt ott fiatalabb hölgy is!</p>
					<p> Bécs, február huszonöt.</p>
					<p>Valami titka lehet az őrnagynak és ez alkalmasint a hölgyek körül forog. Illetve
                  csak egyike körül a nőknek. Három nap mult el azóta és még mindig oly kedvetlen az
                  én Domonkym. Ma délután, mikor sétáltunk, el is árulta magát annyiban, hogy
                  mintegy magához beszélve, mondta: - Vajjon kinek az eszméje lehetett, hogy
                  sürgönyzött nekem az öreg ur? Ha tudtam volna, hogy igy járok, eltitkoltam volna
                  előttük Bécset. Emlithettem volna Heidlberget is, vagy Jénát. Aztán olyasfélét is
                  mondott, hogy: - nagyobb diplomata is lehetett volna az öreg ur... Az atyja-e az
                  az öreg ur, vagy másvalaki?... Most, hogy átolvasom, amit
                  irtam, magaváddal fennakadok rajta, hogy Domonkyról ugy irtam: az én Domonkym. De
                  vajjon kinek a Domonkyja az a Domonky?</p>
					<p> Bécs, február huszonnyolc.</p>
					<p>Rossznak szidom magamat, nagyon rossz vagyok. Ma már huszadik napja, hogy
                  megösmerkedtem az őrnaggyal és még meg sem kiséreltem, hogy kitudjam a titkát.
                  Miért tanul kémiát; mi találmánya vagy ötlete van, hogy diáknak ment? Hiszen azért
                  jöttem én Bécsbe, hogy ezt megtudjam és még egy arasznyit sem haladtam a cél felé.
                  Más is igy tett volna, kinek vőlegénye Szibériában van és szabadulást vár?</p>
					<p> Bécs, március három.</p>
					<p>Sulgin ur utján ma levelet kaptam Pascsenkotól, melyben azt irja, hogy meg van
                  velem elégedve, csak folytassam. Bieberfeldi jelentésem nagyon jó volt. Egyuttal
                  értesit, hogy a havi ezer rubelt nem Sulgin utján, hanem Berlinből fogom kapni,
                  még pedig pensióbeli cimemre, hogy a pensió tulajdonosnője lássa, honnan kapom a
                  szükséges összegeket. Az e havi ezer rubel illetve kétezerkétszáz márka már
                  csakugyan a pensióba érkezett és tekintély dolgában ugyancsak megnőttem a
                  Damenpensió tulajdonosnője előtt, mikor kérdésére, vajjon negyedévenkint kapok-e
                  annyit, azt felelhettem: dehogy. Havonta kapok ennyit; olyan sok ez? Egy-két
                  levelem is jött. Berlinből, de a boritékokban csak összehajtott üres papiros volt,
                  és mint Pascsenko irja, ez is a látszat kedvéért történik és meg fog ismétlődni
                  ezután is. Feltünő lenne, ha sehonnan sem kapnék leveleket. Ilyen körültekintő
                  okos ember az a Pascsenko... A pénzből, amit kaptam, háromszáz koronát a
                  népkonyha-egyesületnek küldtem, mert eszembe jutott a Babjánszkij grófnő
                  ékszere.</p>
					<p> Bécs, március öt.</p>
					<p>Domonky ma egy kérdést intézett hozzám és én szinte kővé váltam, oly meglepő volt
                  az a kérdés. Már nem volt kedvetlen, csak elgondolkozó volt az én Domonkym és
                  mikor előadás után hazafelé tartottunk, azt kérdezte: - mondja csak kisasszony
                  boldog lehet-e egy házasság, ha a házasulandók különböző jellemüek? Mintha főbe
                  ütöttek volna, ugy elkábultam erre a kérdésre és a szivembe olyan fájdalom
                  nyílalt, mintha kitéptek volna belőle egy virágot. Házasságra gondol az én
                  Domonkym?! Ki... ki lesz akkor az én - diáktársam az egyetemen?</p>
					<p>Ő megismételte a kérdést és én hebegtem, már nem tudom mit. Azt feleltem neki, ugy
                  hiszem, hogy minden házasság boldog, melynek alapja a kölcsönös szerelem. Nagyon
                  sápadt lehettem, mikor beszéltem, vagy nagyon remeghetett a hangom, mert ő nem
                  folytatta a témát, hanem a családjáról kezdett beszélni. A tavaszi szezonra talán
                  feljön Bécsbe az anyja, meg a nővére is.</p>
					<p>Hogy a nővérét hozta szóba, valamelyest megnyugodtam, mert ugy véltem, hátha csak
                  nővérének férjhezmenésére gondolt?</p>
					<p> Bécs, március hat.</p>
					<p>De szeretném kitépni a tegnap irt lapot ebből a naplóból! Istenben boldogult apám,
                  hát azt érdemelted meg leányodtól, hogy ez legyen az első, aki megtagad? Hited és
                  tudományos meggyőződésed volt, hogy a házasélet boldogságának nem a kölcsönös
                  szerelem az alapja, hanem az egyező jellem, az egyenlő nevelés, a hajlamok
                  egyezése és a többi; de mert mindenesetre kölcsönös vonzódás is kell: a szerelmet
                  kell szabályozni ugy, hogy csak egyenlő jellemü és egyenlő hajlamu egyének
                  szeressenek egymásba. Ezt hirdetted, apám, amig éltél és két hónappal halálod után
                  leányod az első, aki megtagad!</p>
					<p>Elégtételt fogok neked szolgáltatni, apám; ha Domonky ma visszatér erre a témára,
                  a te szellemedben fogom kifejteni előtte nézeteimet. - De más okom is van, hogy
                  kitépendőnek találom naplómnak tegnapi lapját. Az irtam, hogy Domonky kérdésére
                  olyan fájdalom nyilalt a szivembe, mintha kitéptek volna belőle egy virágot. Mi
                  indokolhatta azt a fájdalmat? nem értem. Mi köze szivem virágának Domonky
                  kérdéséhez? Nem értem!</p>
					<p>Szomoru vagyok, sirni szeretnék, és érzem, ma még fogok is.</p>
					<p> Bécs, március kilenc.</p>
					<p>Ma délután ő hiányzott, ugy mint akkor s én szomoruan mentem haza, ugy mint akkor.
                  Hogy felejtkezzem, szórakozzam egy kicsit, le akartam menni a hallba, hogy ott
                  igyam meg délutáni teámat, de csak kinyitottam ugy félig az ajtót és
                  meggyökerezetten a küszöbön maradtam... beljebb menni már hiányzott az erőm.
                  Domonky ült a hallban; háttal ült felém, de megösmertem a szemben levő tükörből,
                  és két urinővel diskurált, kiknek egyike szinte félelmetes szépség volt.
                  Visszahuzódtam s ugy mentem fel a szobámba, mint aki megszédült s még nem tért
                  egészen magához, istenem, istenem, ha ilyen nővel ül szemben egy férfi...!</p>
					<p>A table d’ hôte-nál megösmerkedtünk egymással. Gaiersteinné asszony, a pensió
                  tulajdonosnője, igy mutatott be nekik: Freulein Anna von Lehmann,
                  Universitaets-Professors Tochter aus Berlin, de az ő nevüket nem mondta meg, csak
                  a vendégkönyvből irtam ki utólag. Nagyon nehezen megjegyezhető nevük van: Frau von
                  Kodolányi Obergespans-Gattin az egyik; Magda von Kodolányi de Kodolány, Nagydomok,
                  Ungarn, a másik.</p>
					<p>Szembeültünk egymással és én azt hittem, királynő ül velem szemben. A fölszolgáló
                  inas is halkabban járt ma az asztal körül, mint máskor. Ő is ugy érezhette, hogy
                  királynőt szolgált ki ma este. Hát Domonky vajjon mit érzett, mikor beszélgetett
                  azzal a fenomenális szépséggel...? Jaj... elhessegetem a kérdést: mit érez,
                  mikor énvelem beszélget?</p>
					<p> Bécs, március tiz.</p>
					<p>Azt gondoltam, hogy hölgyismerősei kedvéért ma nem jön el az egyetemre Domonky. De
                  csodálkozásomra mégis csak eljött és nyomottságomnak ez nagy megkönnyebbülés
                  volt... miért?</p>
					<p> Bécs, március tizenöt.</p>
					<p>Kodolányiék még itt vannak, de Domonky még egyetlen órát sem mulasztott el a
                  kedvükért... ez mit jelent? Ugy figyel és sztenografál, mint eddig, sétál is
                  velem, mikor jó idő van, de nyomja a lelkemet nagyon, miért nem tesz róluk
                  emlitést egy szóval sem? Tegyem meg én és mondjam el neki ugy ártatlanul, hogy a
                  pensiónknak uj vendégei vannak: Kodolányi Magda és az anyja? Nem teszem meg!
                  ösztönöm mondja, hogy ne tegyem.</p>
					<p> Bécs, március tizenkilenc.</p>
					<p>Kodolányiék még mindig itt vannak és Domonky ma szemlátomást jobbkedvü lett.
                  Történt valami közte és Magda között? azt hiszem, hogy történt, mert Magda is, ki
                  eddig a leghidegebb rezerváltság volt, ma feltünően közlékeny és beszédes lett.
                  Jókedvüen elbeszélgetett énvelem is és olyan benyomást tett rám, mikor rám
                  nézett, hogy kikivánkozik belőle a boldogság... Most, hogy leirom, amit észleltem,
                  a szemem olyan kétesen, olyan rosszul lát, mintha köd volna köztem és naplóm
                  között... abba is hagyom mára a betüvetést.</p>
					<p> Bécs, március huszonhárom.</p>
					<p>Sokat gondolkoztam és sirtam az utolsó napok éjszakai óráin. Ha Domonky jutott az
                  eszembe, sirtam, ha Cirill jutott eszembe is sirtam. Ez utóbbi könnyeket értem, de
                  miért sirok vajjon, ha az én deli szép Domonkym jut eszembe? És, hogy apámra
                  gondoltam, is sirtam, de ekkor a legfájdalmasabb könnyeimet. Még nem volt
                  alkalmam, hogy elégtételt szolgáltassak apámnak, de ha ő megismételné azt a
                  bizonyos kérdést, akkor sem tudnám, vajjon adnék-e? Csak annyit tudok, ha eszembe
                  jut e fogalom: szerelem, akkor eltünik szemem elől a világ, megfeledkezem róla,
                  hogy jellem és nevelés és hajlamai teszik az embert és csak egy valakit látok...
                  szentséges istenem, segits!</p>
					<p> Bécs, március huszonnégy.</p>
					<p>Beteg vagyok, fekszem. Mi történt velem tegnap, nem tudom. Azt mondja
                  háziasszonyom, hogy sikoltozásomra berontott a szobámba és ugy szedett fel a
                  szőnyegről, ahol végignyultam, eszmélet nélkül, ájultan.</p>
					<p>Kodolányi Magda volt az első, aki megnézte ma délelőtt, hogy vagyok. Egy csomó
                  rózsát hozott, lángoló pirosat, és szeretettel, melegen azt mondta: - no ne legyen
                  beteg, kis barátnőm. Én hálásan szinte megcsókoltam a kezét - oly csodaszép az a
                  nő, hogy tán akinek vérét venné, sem nézhetne rá rossz szemmel - és azt mondtam
                  neki: - köszönöm, köszönöm. Majd bátorságot öntve a szivembe, igy folytattam a
                  királynőhöz intézett szavaimat: - Bocsásson meg, Magda, - mondtam és bágyadtan
                  felmosolyogtam hozzá párnáim közül - oly édes, oly meleg az ön hangja, hogy...
                  hogy sajnálom, hogy nő vagyok, nem férfi.</p>
					<p>- Miért? - kérdezte meglepetten Magda.</p>
					<p>- Azért, mert kiváncsi vagyok, - feleltem - mit érezne vajjon a férfi, kihez oly
                  melegen beszélne, mint most énhozzám?</p>
					<p>Magda erre mélységesen elpirult és párás lett az a sötétkék szeme...</p>
					<p>...Mikor kérdezem meg Domonkytól, milyen ötlete van, hogy megirhassam
                  Szentpétervárra Pascsenkonak?</p>
					<p> Bécs, március huszonnyolc.</p>
					<p>Édes apám ma segitségemre jött onnan tulról. És ha nem hittem volna már eddig is,
                  hogy életet élnek a halottak a siron tul is, mától fogva hinném és
                  megingathatatlan maradnék hitemben még a hant alatt is.</p>
					<p>Oh, nem álom volt, sem vizió, semmi. Maga édes apám jött segitségemre és fogta a
                  kezemet, hogy vezessen.</p>
					<p>Korán mentem az egyetemre, mert gondoltam; sétálok egyet a levegőn, hogy
                  megnyugtassam ezt az összegörcsülő szivemet.</p>
					<p>De még tiz percig sem sétáltam, jött Domonky. Egy csomagféle volt a kezében és
                  szokatlan izgatottnak látszott. Talán ezért jött a kelleténél korábban?</p>
					<p>Tiszteletteljesen üdvözölt, ugy mint máskor és felkért, hogy menjünk be a terembe.
                  - Még nem igen lesznek ott, - mondta - és én szeretnék valamit közölni önnel,
                  Anna.</p>
					<p>Először történt, hogy a keresztnevemen szólitott... Vajjon miért? Óh, azért,
                  mondtam magamban és visszaparancsoltam egy kiszivárgó könnyemet, mert dokumentálni
                  akarja, hogy bizalommal van hozzám az ő ügyében.</p>
					<p>Bementünk a terembe, még néptelen volt.</p>
					<p>- Anna, - kezdte Domonky és olyan izgatottan vibrált a hangja - már nem emlékszem,
                  mikor, de azt kérdeztem öntől most nemrég, boldog lehet-e egy házasság, ha a
                  házasulandók különböző jellemüek? Azt felelte ön, nemde, hogy minden házasság
                  boldog, melynek alapja a kölcsönös szerelem... Most megismétlem a kérdést, Anna,
                  de mielőtt felelne, olvassa át figyelmesen ezt a kötetet. Én már átolvastam és
                  aláirom minden szavát.</p>
					<p>És a kezembe adta - édes apám könyvét! Most is csodálom, hogy el nem ájultam,
                  mikor megláttam.</p>
					<p>Két példányban volt nála, egy magyar nyelvü, egy német. A magyarnak ez volt a
                  cime: Bakunin professzor könyve - óh, hogy éreztem magamon édes apám szemét onnan
                  a magasból! a német kiadásnak ez volt a cimlapja: Die Ehe der Zukunft, eine Studie
                  des Universitaets-Professors Bakunin.</p>
					<p>És mikor kezemben éreztem a könyvet - te magad voltál az, apám, ha papiros-alakban
                  is csak - mikor kezemben éreztem a könyvet, megcsókoltam a Bakunin-nevet a
                  cimlapján és csöndesen sirásra fakadtam. Oly édes, oly jóleső sirás volt, mintha
                  apám keble lett volna a keményfapad, melynek könyöklőjére lehajtottam a
                  fejemet.</p>
					<p>Ő megkérdezte tőlem, mi bajom? közben hallgatók jöttek a terembe és én azt mondtam
                  neki, menjünk ki. Kint megragadtam a kezét és igy szóltam hozzá a meggyőzni akarás
                  hangján:</p>
					<p>- Őrnagy ur, - mondtam - az utca nem alkalmas hely, hogy közöljem önnel azt, ami a
                  lelkemen van. Én megbizom magamban és önben is, ön is megbizhatik bennem és saját
                  magában is: hát vigyen el a lakására és ott gyónjak meg önnek, őrnagy ur.</p>
					<p>Nagyon meggyőző lehetett a szavam, mert ő szó nélkül odaintett egy fiákért és tiz
                  perc mulva a lakásán voltunk az őrnagynak. Mely utcában van a lakása, nem tudom,
                  sem azt, hogy az emeleten van-e vagy a földszinten. Csak bent tértem magamhoz, a
                  négy fal között.</p>
					<p>Nehezebb részét kezdtem a dolognak. - Őrnagy ur, - mondtam és könnyeken át néztem
                  a szemébe - ne kérdezzen ön semmit, hanem vegye el Kodolányi Magdát. Lehetetlen,
                  hogy ön ne szeresse azt a királyi nőt és lehetetlen, hogy ő ne szeresse viszont
                  önt is.</p>
					<p>Domonky szeme erre olyan lett, mint mikor kinyitják vasajtaját a kohónak.</p>
					<p>- Szeretjük egymást, - igy lángolt fel - noha szóval sem mondtuk meg egymásnak.
                  Azaz: én tudom, hogy szeretem, és sejtem, hogy ő viszontszeret, az a királyi nő;
                  de ha bizonyosság volna is a kölcsönösség: épen az választ el kettőnket
                  egymástól, hogy ő királyi nő, én meg közember vagyok, Anna. A királynő pedig
                  királyt óhajt, nem közembert.</p>
					<p>- Nem értem, - sirtam el magamat.</p>
					<p>- Azért kértem, hogy olvassa el ezt a könyvet. Sejtette velem már régen a belátás,
                  vagy mondjuk: a tapogatózó ösztön, hogy a különböző jellemüek házassága csak a
                  legritkább esetekben lehet boldog. Az emberek, asszonyok csak külsejük szerint
                  emberek és asszonyok, de belsejükben ki oroszlán, ki medve; ki hiéna, ki sakál;
                  ki fényeskedő szentjánosbogár, ki dolgozó méh; ki Prometheus keselyüje, ki
                  galamb. Párosodhatik-e sólyom és paradicsommadár, párosodhatik-e fajdkakas és
                  hattyu?! Ami lehetetlen a természetben, lehetetlen az emberek közt is, nemde? És
                  ha emészt is kölcsönös szerelem kőszáli sast és aranyfácánt: az egymáséi
                  lehetnek-e, Anna? Egy gyürübe foglalnak-e szikrapattantó kovát és brilliánst, egy
                  csokorba kötnek-e füzfalombot és orchideát, mondja?... Amit ösztönömmel megéreztem
                  és képletekben itt elmondtam, Anna, azt tudományos alapon tárgyalja és bizonyitja
                  is ez a nagyszerü mü... azért kérem, hogy olvassa el ezt a könyvet. Ön müvelt és
                  gondolkozó lélek; olvassa el és erősitsen meg engem a hitemben.</p>
					<p>- Őrnagy ur, - zokogtam, - én már végigolvastam ezt a könyvet vagy ötször is.
                  Ösmerem a tartalmat ugy, mint kevés más.</p>
					<p>- Hihetetlen, - kiáltott fel Domonky.</p>
					<p>- Mi hihetetlent sem fog találni a szavamban, ha megtudja, ki is volt az a
                  professzor.</p>
					<p>- Szentpétervári egyetemi tanár volt.</p>
					<p>- Az volt, de ezenfelül még más is. Az a Bakunin Feodor professzor - az én
                  istenben boldogult jó apám volt.</p>
					<p>- Hogy-hogy? Bakunin... Lehmann?!</p>
					<p>- Apám volt, mondtam, és én nem vagyok Lehmann, hanem Bakunin-lány. Oroszországi
                  nő vagyok és azért jöttem ide Bécsbe, hogy megtudjam az ön titkát, őrnagy ur.
                  Miért lett egyetemi hallgató... mi ötlete kedvéért lett kémikus? Óh, vegye el
                  Kodolányi Magdát, nekem árvának meg mondja meg a titkát. Hadd irjam meg
                  Pascsenkonak, aki kiváncsi rá; hadd szabaduljon ki Nisopol Cirill és hadd menjek
                  vissza a hazámba... ön meg vegye el Ge... Gedeon azt a királyi nőt és találja meg
                  boldogságát Ge... Gedeon!</p>
					<p>Ő megfogta a kezemet és ugy nézett könnyező szemembe, mint aki megértette a
                  kinyilatkoztatás igéit.</p>
					<p>- Anna, - mondta végtelenül lágyan - most már mindent tudok, csak a részleteket
                  hiánylom. Üljön le... hogy hitta az atyja? Ancsunak? Hát üljön le, Ancsukám, vegye
                  a kezébe azt a könyvet és nyissa fel bárhol, atyja lelke van ott, és mondja el
                  nekem a részleteket is apróra.</p>
					<p>És én elmondtam neki mindent; történetemet Cirillel, szerencsétlenségét Cirillnek,
                  mely oly váratlanul jött és intervenciómat Pascsenkonál, mindent.</p>
					<p>Mikor befejeztem, felálltunk s ő megint csak a kezemet vette a kezébe. - Hát
                  Ancsukám, - mondta s én éreztem megindultságát a hangjának - elárulom önnek a
                  titkomat, szabaditsa ki Cirillt és gondoljon az atyjára és boldog lesz. Pascsenko
                  többet sejtett a Gross-Wienben megjelent cikk mögött, mint kellett. Nincsen nekem
                  ötletem egy szemernyi sem, csak azért jöttem kémiát hallgatni, mert nem
                  szándékszom katona maradni, csak négy-öt évig még. Azután átveszek otthon több
                  birtokot - megtudhatja Pascsenko bárkitől is - hogy édes apámnak vagy huszezer
                  hold földje van - és egy gazdának szinte nélkülözhetetlen a kémia. Ezért tanulok
                  vegytant és azért tanulom most, mert most még fiatal a fejem, Ancsu. Negyvenéves
                  korral már nem igen bir tanulni az ember.</p>
					<p>- Hát csak irja ezt meg Pascsenkonak, Ancsu, vagy ha ugy gondolja, hogy ez neki
                  esetleg kevés lesz, irja meg nem bánom azt, hogy felfedeztem, hogy a török buzában
                  olaj is van, a héjában és a csirájában leginkább, és azért tanulok vegytant, hogy
                  tökéletesitsem az olajkivonási eljárást. Sőt tanácslom is, hogy ez utóbbit irja
                  meg, ennek inkább fog hitelt adni, meglátja... és addig is, mig hazamehet, Ancsu,
                  maradjon csak Lehmann Annának ezután is.</p>
					<p>Kezem még mindig az övében volt és én csöndesen könnyezve ránéztem. - Kiván még
                  valamit, Ancsukám? - kérdezte és megsimogatta a kezemet.</p>
					<p>- Semmit, - feleltem halkan. - Csak azt, hogy közeledjék Magdához és... nem birtam
                  tovább, hangosan felsirtam.</p>
					<p>Ő megértett engem és megvigasztalt, hogy boldog leszek, csak gondoljak az apámra,
                  aztán a leggyöngédebben a keblére vont és egy csókot lehelt vonagló
                  szájamra...</p>
					<p>- Megértettelek, Ancsukám, - mondta és az ő szeme is megnedvesült, ahogy
                  rámnézett.</p>
					<p> Bécs, március harmincegy.</p>
					<p>Ma ónaptár szerint való Cirill-nap van; ma megirom Pascsenkonak a jelentést, hogy
                  mi ötlete van Domonky őrnagynak. S ezzel befejezem naplómat is... többet nem irok
                  belé, de egy sort sem. Ötvenkét nap is egy élettörténet; ötvenkét nap...</p>
				</div>
			</div>
			<div type="group">
				<head>
               Harmadik rész.
            </head>
				<div type="chapter">
					<head>
                I. Mesterkedések.
               </head>
					<p>Mennél több hét és hónap mult el azóta, hogy Pascsenko jelentette volt a
                  nagyhercegnek, hogy: megtörtént, ez utóbbi annál nyomottabb és nyugtalanabb
                  lett.</p>
					<p>- Rosszat tettem vele, - ébredezett hetek mulva a nagyherceg és szorongásai,
                  gyötrődései lettek. - Rosszat tettem azzal, ki életemet mentette meg kétszer is.
                  Igaz, hogy a professzor meghalt, de a lelke csak él és ez a lélek tudattal bir a
                  rosszról, mit a földön maradt hozzátartozójának okoztam.</p>
					<p>- Tán már utban is a megtorlás, - aggodalmaskodott a nyugtalankodó nagyherceg és
                  Pascsenko felvilágositásai sem szüntették meg lelkének nyomását. Biztositotta őt
                  hüséges embere, hogy nagyszerü dolga van Annának; elsőrangu pensióban lakik és
                  pénze is a legnagyobb bőségben van: mind nem használt semmi, hogy megnyugodhatott
                  volna a nagyherceg. A felébredt magavádnak sok szeme van; nemcsak Bakunin
                  professzort, de már Nisopol Cirillt is látta.</p>
					<p>Félelmét, hogy már utban a megtorlás, nagyra növelte hova-tovább az is, hogy az az
                  asszony, aki nélkül ő csak félember volt: hogy Babjánszkij Tatyana grófnő már
                  hetek óta panaszkodott, hogy rosszul van. Általános elgyengülés bágyasztja, ugy,
                  hogy járni való ereje sincsen; hogy fejgörcsök gyötrik, hol elakad a lélegzete,
                  hogy fuldoklik... érzi is, - sóhajtozta a grófnő - hogy nemsokára mindennek vége
                  lesz.</p>
					<p>- Ez Bakunin professzor bosszuja - rémüldözött Leonid nagyherceg és sarkalta
                  Pascsenko Alexejt, hogy a szentekre! eszeljen ki valamit. Ha elveszti a grófnőt, ő
                  öngyilkos lesz. - Hogy is lehettem oly meggondolatlan, oly elvakult, hogy
                  szétválasztattam egymástól azt a két embert, akit Bakunin Feodor tanár egymásnak
                  szánt!</p>
					<p>- Emlékszem, - jegyezte meg Pascsenko - azt mondta volt fenséged, hogy majd csak
                  akkor jöhessen haza a Bakunin-lány, ha a fiatal fenséges ur már megnősült. Tehát
                  nem marad más hátra, - tanácsolta kertelés nélkül a nagy urnak - mint vagy
                  megházasitani a fiatal nagyherceget, azután meg hazahozatni Annát, vagy kegyelmet
                  adatni a számüzött Cirillnek, és lehetővé tenni, hogy vegye el jegyesét, a
                  Bakunin-lányt.</p>
					<p>- Ez utóbbi könnyebben fog menni, - vélte a nagyherceg és szinte föléledt. - És
                  nemcsak kegyelmet adatok az embernek, de sőt kitünő álláshoz is fogom
                  juttatni.</p>
					<p>- Ha megengedi fenséged, - kockáztatta meg Pascsenko a megjegyzést - akkor
                  legalázatosabban azt mondom, hogy nagyon jó lesz. Ne hijjuk ki magunk ellen a
                  végzetet, sem a halottakat ne ingereljük bosszura. Az élő Bakunin igazi krisztusi
                  egyéniség volt, ki ha arcul ütötték jobbról, odatartotta a merénylőnek a balarcát
                  is... de mit tudhatjuk, hogy a halottak milyenek, vagy hogy a halottaknak milyen
                  etikai törvényük van?</p>
					<p>Leonid nagyherceg kissé megrázkódott, hogy e szavakat hallotta. - Igazsága van,
                  Pascsenko, - mondta. - Ki tudja, hogy a halottak milyenek? Az élő Bakunin tán
                  megbocsátott nekem akkor, amikor, de a gyermekében megbántott halott ugy lehet,
                  hogy vádolóm most az Istennél.</p>
					<p>Babjánszkij grófnőre gondolt, ki már két hét óta el sem hagyta az ágyát, (jól
                  tudja Bakunin lelke, hogy Tatyana élete az övé is) és kishitüségével a megrémült
                  bünösnek reparációt fogadott minden irányban. Visszahozatja Cirillt és
                  hazahozatja Annát; jó álláshoz juttatja a fiut és nagy hozományt adat a leánynak;
                  keljenek is egybe, ahogy Bakunin professzor terve volt, csak forduljon el tőle a
                  fenyegető, bosszuálló végzet.</p>
					<p>De beteg volt-e csakugyan a csodaszép Babjánszkij grófnő?</p>
					<p>Mi legkisebb baja sem volt, csak szimulálta a betegséget a varázslatos szépségü
                  grófasszony.</p>
					<p>Mert Babjánszkij grófnőnek is volt annyi esze, mint másnak és neki is volt bizalmi
                  embere, akinek utján nagyon pontosan megtudta, hogy Bakunin Anna nem Cirill után
                  Szibériába utazott, hanem Dánországba, Kopenhágába küldetett s hogy ott nyoma
                  veszett... eltüntették őt, ugy látszik.</p>
					<p>- A nagyherceg müve ez, - gondolta. - Csak az ő érdeke lehetett, hogy eltüntesse
                  Bakunin Annát, mert megbánhatta igéretét, hogy feleségül véteti a fiával. Nos,
                  Leonid nagyherceg: megmutatom neked, ha egy asszony valamit a fejébe vesz, akkor
                  véghez viszi a poklok ellen is, csak azért is.</p>
					<p>- Nem a sablonos uton fogok járni, hogy megvárjam, amig elutazol egy-két hétre és
                  visszajösz, szomjasan a csókomra. Én tökéletes győzelmet akarok és ki is fogom
                  azt vivni fölötted, Leonid. Ne a vágyad legyen az erőm, hanem egyéniségem legyen a
                  hatalmam, amelynek engedsz. Az az erő, mit az asszonyok javára a férfiak
                  vágyakozása képvisel, nagyon problematikus, nagyon kétes szokott lenni;
                  kielégités: és olykor már egy nap mulva zero az értéke. De az egyénisége,
                  személyének varázsa, mely mindeneknél, még az Isteneknél is erősebb; ez az igazi
                  hatalma az asszonynak és az én hatalmam is csak ez legyen, Leonid.</p>
					<p>Mint számitással és észszel biró asszony ugy tett, mint aki már mire sem
                  emlékszik. Sem arra, hogy ő kérte a nagyherceget, távolittassa el Szentpétervárról
                  Cirillt, sem arra, hogy igéretét birta a hercegnek, hogy fiával elvéteti a szép
                  Bakunin-lányt. Hetekig-hónapokig mi emlitést sem tett róluk a hercegnek; csak mire
                  másra sem gondolva, édesen és vidáman, boldogságot és üdvösséget nyujtva koronás
                  barátja szenvedélyes szerelmének élt. Ki extázisában csak vonaglott az ő karjai
                  között és fulladozva a gyönyörtől, a kéjtől, mámoros kábultságában igy kiáltott
                  fel:</p>
					<p>- Ah, Tatyanám, Tatyanám, te egyetlen asszonya a világnak; ha elragadna tőlem
                  valami irigy sors, vége lenne rám nézve a világnak.</p>
					<p>Hetekig, két hónapig is csak istenittette magát a szép asszony és engedte, hogy
                  nagyhercegi barátja felejtse el Cirillt és Annát. Felejtse el ugy, mintha sohasem
                  lettek volna a világon. Csak azután vette elő a villámát, melylyel bénává sujtotta
                  a herceget.</p>
					<p>Egy délelőtt történt: a nagyherceg, mint rendesen bejelentkezett a szépséges
                  grófnőnél, hogy társaságában töltse el a reggelit, de Babjánszkij Tatyana grófnő,
                  bár szivesen fogadta barátját, első látásra is kitalálni engedte, hogy valami
                  rendkivüli történt vele az éjjel. Nyugtalan és ijedező volt, mint a madár, ki
                  menyétet érez a nyomában; a válogatott reggelihez hozzá sem nyult - bőjtöt
                  fogadott mára, azt mondta - és könyörögve kérte a herceget, kisérje el most
                  mindjárt a templomba. Imádkozni akar, talán megnyugodhatik annyira amennyire.</p>
					<p>- De hát mi történt, egyetlen virágom? - kérdezte Leonid nagyherceg és mintha
                  orvos lett volna, barátnője pulzusát próbálta.</p>
					<p>A grófnő az érintésre sirva fakadt, mint egy félórás menyecske, majd ideges
                  gesztussal a homlokára tapasztva a kezét, szótagoltan zokogta: - borzalmas
                  volt!</p>
					<p>- Mi volt olyan borzalmas, kedvesem? Csillapodjék le és mondja meg kérem, hogy mi
                  volt?</p>
					<p>- Nem birom, - ájuldozott a grófnő. - A homlokom majd szét megy; kisérjen el a
                  templomba, ha velem jót akar.</p>
					<p>- Szivesen, egyetlen Tatyanám. De vegyen erőt magán, esedezem és beszéljen.</p>
					<p>- Felelősségre vont, - kiáltott fel Tatyana grófnő és mert az erőlködéstől a
                  lélegzete is elakadt, egy támlásszékbe ereszkedett és felnyögött. - Felelősségre
                  vont, képzelje; jaj, végem van.</p>
					<p>- Ki vonta önt felelősségre és miért? Ki mert ide bejönni és számonkérni öntől a
                  legcsekélyebbet is?</p>
					<p>Babjánszkij Tatyana grófnő hisztérikusan felnevetett erre a kérdésre. - Hogy ki
                  mert ide bejönni? - kacagott és az arca is eltorzult, mint a lázálmosé. - Hogy ki
                  mert ide bejönni? Hát valaki, aki bejelentkezés nélkül is jöhetett.</p>
					<p>Leonid nagyherceg végigsimitott a barátnője karján. Csupa illat és inger és csipke
                  volt a szép asszony és csupa kétségbeesés.</p>
					<p>- Nyugodjék meg Tatyanám, kérlelte. - Csak mondja meg bizalommal, ki merészelte
                  önt molesztálni... hadd sujtsak le rá.</p>
					<p>- Csak sujtson, ha bir, - idegeskedett gunyolódva a grófasszony. - Nem fogja az
                  illetőt egy nagyherceg haragja, de a cáré sem.</p>
					<p>- Leonid nagyherceg most már komolyan félteni kezdte szerelmesét. Aggodalommal
                  mondta!</p>
					<p>- Világosabban beszéljen könyörgöm. Bocsásson meg drágám: eddig beszélt, de csak
                  keveset mondott.</p>
					<p>- Babjánszkij Tatyana grófnő, ahogy ezek után felnézett a hercegre, nagyon zavaros
                  szemeket láttatott. - Olyan borzalmas volt, - suttogta - ahogy felém jött,
                  szeliden, mint valami vértanu. Ah jól mondom: vértanu, mert az volt. A fájdalom,
                  mit arcában olvastam nyomósabb volt a legnagyobb haragnál is, ahogy megszólalt, ez
                  olyan volt, mint valami üresen hagyott koporsó visszhangja.</p>
					<p>A nagyhercegnek megremegett a válla. Izgatott is lett, félt is. - De hát ki volt,
                  akiről beszél? - kérdezte és nemcsak sápadt lett, de a szava is oly fojtott
                  volt.</p>
					<p>- Hát még nem mondtam meg, hogy ki volt? Ő volt... jaj menjünk a templomba. Ő
                  volt, képzelje, ő volt!</p>
					<p> - Ki?</p>
					<p>- Bakunin Feodor professzor, - sikoltott fel Babjánszkij grófnő és keresztbe
                  kulcsolva ujjait, könnyezve a barátjára nézett. Segitséget, tanácsot, védelmet
                  látszott könyörögni a szeme.</p>
					<p>- Nem álomlátás, nem vizió volt, - folytatta és szinte belévájta opályos körmeit a
                  nagyherceg karjának husába. - Ébren ültem az ágyamban, mikor anélkül, hogy nyilt
                  volna az ajtó, bejött hozzám Bakunin professzor. Csak az ajtófüggöny lebbent meg
                  alig láthatóan.</p>
					<p>- Bakunin volt?! - rázkódott meg a nagyherceg és két szeme mereven maradt több
                  percen át. Mintha látta volna ő is a professzort, ahogy némán mégis érthetően
                  mondja: - életed megmentőjének hát igy fizetsz?</p>
					<p>- Bakunin volt, - ismételte fuldokolva a gróf asszony. - És számon kérte tőlem
                  gyermekeit, Annát és Cirillt.</p>
					<p>- Annát is? A leányát?! - riadt fel büntudattal a nagyherceg.</p>
					<p>Babjánszkij Tatyana grófnő majdnem igy kiáltott fel erre a kérdésre, hogy: -
                  végre! Végre odaértem, ahová akartam, hogy érjek. De mesterien lebirta az érzését
                  és tettetett elcsodálkozással ezt mondta:</p>
					<p>- Annát is kérte, de mert engem csak az a bün nyom, ami a fiuval szemben terhel,
                  összeszedtem az erőmet és kegyelemért esedeztem a halottnál. - Annáról én nem
                  tudok, - feleltem - Annával én jót akartam és nem rajtam mult, hogy meghiusult az
                  Annával való szándékom.</p>
					<p>- Hát majd megtalálom azt is, - viszonozta könyörgésemre a professzor, - aki
                  leányommal rosszat tett... és ellebegett. Megint libbent egyet a portiére, de az
                  ajtószárny megint csak nem nyilt ki. Oly megőrjitően borzalmas volt, - fejezte be
                  elgyengülten a grófasszony és a halántékára tapasztotta a kezét.</p>
					<p>- Csillapodjék le, gyöngyöm, - nyugtatta meg a nagyherceg a grófnőt, pedig nála is
                  elkelt volna a megnyugtatás, olyan hatással volt a lelkére, amit hallott. Hogy
                  majd megtalálja a professzor azt is, aki gyermekével rosszat tett... ah,
                  dermesztő! - Csillapodjék le, Tatyanám, - mondta - azaz, ajánlom, feküdjék le és
                  pihenjen.</p>
					<p>- Abba az ágyba és abban a szobában? Jaj, hogy mondhat ilyent? Soha! - borzadozott
                  hisztériásan a grófasszony. - Kolostorba költözöm, fenség; ott tán nyugtom lesz a
                  halottól, aki hazajár.</p>
					<p>Babjánszkij grófnő jól tudta, hogy mi lesz erre a nagyherceg válasza. Hogy a
                  gyógyithatatlanul szerelmes nagyherceg inkább azonnal hazahozatja Annát, semhogy
                  megváljék barátnőjétől csak egy napra is. S mihelyt itthon lesz Anna, - gondolta -
                  hazamesterkedem nyomban Szergiuszt is s akkor könnyü lesz megvalósitani tervemet
                  és nagyhercegnőt csinálni belőle, csak azért is.</p>
					<p>Eltalálta a nagyeszü szép asszony. Barátja válasza egy fojtottan előadott
                  könyörgés volt. - Ne menjen el, istennőm, - rebegte. - Én megfogadok mindent,
                  jóvátételt és kártalanitást, mindent, csak fogadja meg ön is a tanácsom és
                  maradjon itt és pihenjen le, szentem.</p>
					<p>- Nem, nem lehet, félek; még belébetegszem, annyira félek.</p>
					<p>- De egyetlen Tatyanám: én könyörgök önnek, hogy maradjon. Én, az ön leghüségesebb
                  barátja.</p>
					<p>Babjánszkij Tatyana grófnő erre hálásan közelebb simult az emberhez és bágyadtan a
                  vállára nyugtatta a fejét. - Hát napközben nem bánom, - pihegte és fázlódva
                  szivesen engedte, hogy az gyöngéden magához szoritsa - napközben nem bánom,
                  fenség... ah, oly jó itt az ön melengető karjai közt... de éjszakára kolostorba
                  költözöm. Nem élném tul, ha másodszor is jelentkeznék a professzor.</p>
					<p>- De nem fog; biztositom, hogy nem fog, - hangoztatta a nagyherceg többször is. –
                  Mondtam már, hogy jóvátétetek mindent s igy mi oka sem lesz az elhunytnak, hogy
                  önt csak mégegyszer is nyugalmában zavarja.</p>
					<p>- Köszönöm, egyetlen barátom. Oly hálás leszek önnek; csókoljon meg...</p>
					<p>Kezdetnek ennyit elégnek talált a szép asszony. A félelem magvát elvetette a
                  nagyherceg lelkében és egyelőre nem is szándékolt többet. Hadd féljen a jövőtől a
                  nagyherceg, hogy a gyermekeiben megbántott apa még érezhetően megtorolja a rossz
                  tettet.</p>
					<p>De két hét mulva már folytatódott a játék. Betegséget szinlelt, gyöngeségről
                  panaszkodott a szép asszony; fejgörcsök és álmatlanság gyötörték és másról sem
                  beszélt, csak arról, hogy ő meghal.</p>
					<p>Erre a szinjátszásra azután történt, hogy a nagyherceg komolyan nyugtalan lett s a
                  már utban lévő megtorlástól rettegett. A megtorlás: te eltüntetted lányomat, én
                  meg elvétetem az életedet, a grófnőt.</p>
					<p>A megoldás, amit Pascsenko ajánlott, nagyon észszerünek és megcsinálhatónak
                  látszott. Megcsinálhatónak azért, mert csak egy szavába kerül, - gondolta a
                  nagyherceg - és Nisopol Cirill megint szabaddá lesz és három nap alatt hazahozatja
                  Annát is; észszerünek pedig azért, mert az azóta történtek után a grófnő sem fog
                  már ragaszkodni a tervéhez, hogy Annából nagyhercegnőt csinál, hanem bele fog
                  nyugodni abba, hogy egyszerü doktorné legyen belőle.</p>
					<p>Megint magához hivatta Kurovot, a hatalmas minisztert. Szokatlanul kegyesen
                  fogadta és megkérdezte tőle: emlékszik-e még Nisopol Cirillre?</p>
					<p>- Arra az anarchista orvosra? Emlékszem, - felelte a miniszter.</p>
					<p>- Nos, - folytatta a nagyherceg kedéllyel - az az ugynevezett anarchista orvos
                  szerintem már eléggé meglakolt. Tehát megparancsolom, hogy hozassa haza.</p>
					<p>A rendőrminiszter meghajolt. - Fff... fenséged parancsa... könyörgöm...</p>
					<p>- Kedves Kurov, - mondta a nagyherceg - ne vesztegessünk sok szót erre a dologra.
                  Hozassa haza azt az embert és két hét mulva jelentse, hogy itthon van.</p>
					<p>- Parancsára, fenség, - mondta nagy készséggel a miniszter és kegyesen
                  elbocsáttatván, kihátrált.</p>
					<p>- Intézkedtem már, Tatyanám, - nyugtatta meg még aznap Leonid nagyherceg a grófnőt
                  - hogy eresszék haza azt a Nisopolt. Két hét mulva itthon is lesz, drágám.</p>
					<p>- Köszönöm, - hálálkodott a grófasszony. - Ezzel jót tett nemcsak velem, de
                  Cirillel és Annával is jót tett.</p>
					<p>- Ne folytassa, - kérlelte a nagyherceg és gyöngéden magához vonta az asszonyt. -
                  Ne elevenitsen fel izgató emlékeket.</p>
					<p>Két hét mulva a rendőrminiszter kihallgatásra jelentkezett a hercegnél.</p>
					<p>- Teljesitettem parancsát, fenség, - jelentette, meg-megremegő hangon. -
                  Hazahozattam azt a bizonyos embert.</p>
					<p>- Helyes, kedves Kurov. De mutassa is be nekem kérem.</p>
					<p>- Mutassam is be? - hüledezett a miniszter és elsápadt.</p>
					<p>- Érthetően beszéltem, vagy nem? - mordult rá indulatosan a nagyherceg.</p>
					<p>- Bo... bocsánatot fenség... bátorkodtam csak azért....</p>
					<p>- ...mert?</p>
					<p>- ...mert lehetetlent kegyeskedik kivánni.</p>
					<p>- Hogy-hogy lehetetlent?</p>
					<p>- Azért, mert Nisopol Cirillnek...</p>
					<p>- ...tán nincs inyére az előttem való megjelenés?</p>
					<p>- Dehogy is nincs, - ijedezett a miniszter. - De lehetetlent méltóztatott kivánni,
                  mert Nisopol Cirillnek csak a...</p>
					<p>- Ne akadozzon, mint egy kis diák, hanem beszéljen.</p>
					<p>- Megmondhatom az igazságot, fenséges ur?</p>
					<p>- Az ördögbe is, ne kerteljen már annyit.</p>
					<p>- Mert Nisopol Cirillnek csak a holttetemét hozathattuk haza.</p>
					<p>A nagyherceg rémüldözve meghátrált és kidagadt szemekkel meredt Kurovra.</p>
					<p>- Csak a holttetemét?! Tán öngyilkos, lett? Ember!</p>
					<p>- Nem, fenséges uram, könyörgöm. Ami Szibériában Nisopollal történt, az
                  megtörténhetett volna vele itthon is. Az isteni akaratnak ugy tetszett...</p>
					<p>- Mondjon el mindent, de apróra, - fulladozott a nagyherceg és leült.</p>
					<p>- Mindennapos orvosi tragédia, - vezette be jelentését a miniszter. - Amilyen
                  Szentpétervárott is történik akárhány is. Nisopol Cirill a legkiméletesebb
                  bánásmódban részesült és Szibéria ama városában, ahová küldtük, mint orvost
                  alkalmaztuk egy nagy kórházban. Tisztviselői lakást és ellátást és jó fizetést is
                  kapott.</p>
					<p>- Nagyon helyesen tette... tovább.</p>
					<p>A rendőrminiszter fellélegzett és folytatta:</p>
					<p>- Alig négy héttel azután, hogy megkezdte a kórházban a müködést, egy anthraxos
                  beteget operált és saját magát is inficiálta a szánandó. Nem lehetett
                  megmenteni... meghalt.</p>
					<p>- Köszönöm, Kurov, - mormolta a nagyherceg nyomottan és rövidesen elbocsátotta a
                  minisztert. Azután leült és a grófnőre gondolt. Mit szól majd, ha tudtára adja a
                  lesujtó hirt.</p>
					<p>- Ameddig csak lehet, eltitkolom előtte, - gondolta és elintézettnek vélte a
                  dolgot. De vagy sehogy sem birt tettetni a nagyherceg, vagy a barátnőjének jó
                  értesülései lehettek, mert már másnap meginterpellálta őt a grófasszony.</p>
					<p>- Mi van már Nisopol Cirillel? Oly beteg vagyok, drága jó barátom, és érzem, nem
                  gyógyulok meg addig, mig Anna és Cirill megint együtt nem lesz. Hiába látogat meg
                  naponta az ön udvari orvosa, fenség; nem gyógyit meg engem más, csak helyrehozása
                  a rossznak, amit tettünk.</p>
					<p>Egy napig, kettőig, ha titkolózhatott Leonid nagyherceg, azután kénytelen volt
                  vele, hogy megmondja az igazat. Hogy Cirill és Anna már nem lehet férj és feleség,
                  ahogy Bakunin professzor akarta, mert Nisopol Cirill bizony meghalt.</p>
					<p>- Meghalt! - hördült fel a grófnő és barátja karjai közé ájult. - Ez engem is
                  megöl... jaj, végem van.</p>
					<p>- Ne haljon meg, életem, mindenem, - kiáltott fel kétségbeesve a nagyherceg és egy
                  divánra fektette a szép asszonyt. - Ne haljon meg, boldogságom, üdvöm: mondja meg,
                  hogy mit csináljak és meglesz.</p>
					<p>Akkor nem mondta meg Babjánszkij Tatyana, hogy mit csináljon koronás barátja, de
                  pár nappal később már megmondta. Ágyában pihegett a szép asszony, a nagyherceg meg
                  mellette egy széken ült és egyenkint csókolgatta az ujjait. Olyan áhitatos,
                  imádatos csókolgatás volt, mintha rózsafüzért illesztett volna az ajkaihoz.</p>
					<p>- Ugy lesz a legjobb, szivemhez nőtt egyetlen barátom, - rebegte a gyöngeségtől
                  még bágyadtan és harmatosan csillogó szemében nagy szerelmet olvashatott a
                  nagyherceg - nekünk kárpótolnunk kell azt a szerencsétlen Bakunin-lányt.
                  Kárpótolnunk ugy, hogy megelégedéssel fogadja az atyja is. Vőlegény helyet
                  vőlegényt kapjon a leány és vő helyett vőt kapjon az atyja.</p>
					<p>- Hozzájárulok, - mondta a nagyherceg. - Az udvaromhoz beosztott tisztek közt
                  könnyen találunk Annának férjet.</p>
					<p>- Ez nem megoldás barátom, - tiltakozott a grófnő a terv ellen. - Két okból nem
                  az, hallgasson meg.</p>
					<p>- Meghallgatom, édesem. De nem fárasztja-e ki vajjon, ha beszél?</p>
					<p>- Kifáraszt és elgyengit, fenség. De mert érzem, hogy nem gyógyulok meg, csak
                  akkor, ha kielégitőleg rendezzük ezt a dolgot, inkább megerőltetem magam és
                  beszélek.</p>
					<p>- Mégis, egyetlen Tatyanám: nem hagynók inkább holnapra?... Ma még pihenjen.</p>
					<p>- A ma és a holnap között egy éjszaka van és én nem tudhatom, mit hoz az éjszaka?
                  Ha megjelenik nekem az elhunyt... engem holtan talál reggel ágyamban, fenség.</p>
					<p>A nagyherceget megrenditette ez a kijelentés. Körülkarolta a szép asszony vállait
                  és szenvedélyes szerelemmel igy horkant fel:</p>
					<p>- Önt nem adom, szentem. Se halottnak, se élőnek önt nem adom; ön az enyém kell
                  hogy maradjon, szentem.</p>
					<p>- Akkor most végezzünk, fenség, - pihegte Babjánszkij Tatyana és illatos haju
                  fejét odadörzsölte barátja arcához. - Az ön megoldása két okból nem megoldás.
                  Odaadná Annát egy találomra kivezényelt tisztnek és épen őnála cselekednék az
                  ellen, ami a házasságokra nézve Bakuninnak elve volt?! Ön is ösmeri a professzor
                  könyvét. Nem nyugodhatnék abba bele a professzor, sőt fájdalmas lenne lelkének még
                  odaát is, hogy az ő leánya is ugy menjen férjhez, mint millió más.</p>
					<p>- De hát mit csináljunk, - kérdezte a nagyherceg - ha az az egy ember, kit a
                  professzor kiszemelt s akivel theoriája helyességét dokumentálni akarta a
                  világnak: ha az az egy ember, az a Nisopol, már nincs többé?</p>
					<p>- Azt csináljunk, - felelte a grófasszony, hogy más módon engeszteljük meg
                  Bakunint. Ő vejéül választotta azt, ki az ő szivéhez és lelkéhez legközelebb állt,
                  mi meg férjül adjuk Annának azt, aki a mi szivünkhöz és lelkünkhöz legközelebb
                  áll.</p>
					<p>- Ki légyen az? - kérdezte a nagyherceg, de a fojtottság, mellyel kiejtette a
                  szavakat, sejttette, hogy tudja, ki légyen.</p>
					<p>Babjánszkij Tatyana grófnő erre viharosan felült az ágyában és két vénuszi
                  szépségü karjával keblére vonta a nagyherceg ősz fejét.</p>
					<p>- Az ön fia legyen: - lihegte - Alexander Szergiusz nagyherceg. Ő az, aki
                  szivünkhöz legközelebb áll. Ne ellenkezzék, egyetlen barátom; tizenhét évi
                  boldogságomat koronázza meg azzal, hogy megteszi. Tizenhét évi boldogságomat,
                  mondom, mert akármit hisz is a világ, hogy egy kitartott vagyok, ki titokban tán
                  könnyeket sir: én tudom és vallom, hogy boldog voltam ön mellett, fenség. Olyan
                  boldog, mint az angyalai az égnek. Elhagytam az uramat, de nem a fény és a pozició
                  csábitott engem az ön házába, csak a szerelmem vezetett oda. Szerelmem ön iránt:
                  és elhagytam volna az uramat akkor is, ha nem nagyherceg ön, csak egy gárdatiszt.
                  Szakadatlan boldogság volt az életem ön mellett, Leonid, - igen, igy szólitom a
                  nevén, mely muzsikaszó nekem és gyönyörüség - most koronázza meg boldogságomat
                  azzal, hogy teljesiti, amit óhajtva óhajtok.</p>
					<p>A már ötven évesnél idősebb nagyherceg, ki jóllehet ősz volt a haja, mégis
                  szenvedélyes szerelemmel tudott szeretni: kiben sohasem aludt el a kétely, hogy
                  Babjánszki Tatyana grófnő tán csak a ragyogás kedvéért lett az övé, de a szive és
                  a vágya tőle távol van: a már ötvenévesnél idősebb nagyherceg ugy érezte magát
                  erre a beszédre, mintha egy uj ég nyilt volna a lelkének. Egy uj ég, melyen
                  egyetlen kis felhő sincs, de egy nap helyett ezer nap ragyog és áraszt tüzet.</p>
					<p>Fulladozott a hőségtől és ájuldozva kereste hol a vállát, hol a nyakát az
                  asszonynak, ki a győzedelmes erősebbnek minden fölényével ekképen folytatta:</p>
					<p>- Emlékszik még, mit mondtam, mikor először penditettem meg ezt az eszmét? Hogy ne
                  vegyen el a fia egy száraz és vérszegény dán princesszt, hanem vegye el Bakunin
                  Annát, ki szép és szelid, hüséges, meg odaadó, mint én... és még husz esztendő
                  mulva is menyországa és üdvössége lesz a fiának.</p>
					<p>- Mint ön énnekem, Tatyanám, - szól most is a nagyherceg, - ugy mint akkor.</p>
					<p>- És mi ketten, mondtam akkor és mondom most is, még a kriptában is érezni fogjuk,
                  ha Alexander Szergiusz nagyherceg és Bakunin Anna élete mintegy folytatása lesz
                  annak, amit mi éltünk. Szerelem és zavartalan boldogság és mindig uj szerelem és
                  uj üdvösség és uj menybolt.</p>
					<p>- Ha a fia elveszi Annát, - fejezte be átszellemülten a grófnő - ez meggyőződésem
                  szerint olyan házasság lesz, mely a Bakunin-theoriának is megfelel. S ezzel
                  megengeszteljük a hazajáró professzort, ki éntőlem azt a szerencsétlent kérte.
                  Azzal sem fog fenyegetőzni a gyermekében megbántott apa, hogy megtalálja majd még
                  azt is, aki leányával, Annával, olyan rosszat tett.</p>
					<p>Babjánszkij grófasszony érezte, mint remeg meg karjai között a nagyherceg. S hogy
                  még jobban remegjen, folytatta:</p>
					<p>- De ha továbbra is haragosunk marad a halott, akkor engemet mihamarabb elpusztit
                  és lesujt vagy lesujtat arra is, aki gyermekével olyan kegyetlen rosszat tett.</p>
					<p>- No, nem épen olyan rosszat; Anna most Bécsben van, - szólta el magát a
                  nagyherceg.</p>
					<p>- Intézkedjék hát, drágám, hogy hazajőjjön, - mondta a grófnő, ki egyszerüen csak
                  tudomásul vette az elszólást. - És Szergiusz nagyherceg is szakitsa meg külföldi
                  utját, hogy itthon legyen, mert itthon a helye. Ha ezt nem teszi meg, barátom,
                  akkor megöl, aztán Nisopol Cirill mellé temethet.</p>
					<p>- Isten őrizze meg ettől, én egyetlen üdvöm, - kiáltott fel a nagyherceg szinte
                  vadul és ugy magához szoritotta a grófasszonyt, mintha egy rossz szellem jött
                  volna, hogy tőle elvegye. - Nem, nem adom önt oda de senkinek sem. Hazahozatom
                  Annát... még ma szólok Pascsenkonak, hogy rendelje haza, de nyomban... aztán
                  legyen meg az akarata, Tatyanám.</p>
					<p>És távirat ment és távirat jött, Szentpétervárról Bécsbe és viszont, de már nyár
                  volt akkor, junius vége és Pascsenko Dimitrij Alexej kétségbeesetten közölte a
                  herceggel Sulginnak Bécsből jött sürgönyét, hogy Bakunin Anna a császárvárosból
                  nyomtalanul eltünt.</p>
					<p>Mire Leonid nagyherceg olyan igazán és őszintén elájult, hogy Babjánszkij Tatyana
                  grófnő megrémülten arra következtetett ebből, hogy az eltünés nem komédia, hanem
                  valóság. Bakunin Annával valami baj történt... tán mérget ivott, vagy a Dunának
                  ment, öngyilkos lett... s erre igazán nagyon beteg lett a szép asszony.</p>
				</div>
				<div type="chapter">
					<head>
                  II. Ha csak nők volnának a világon.
               </head>
					<p>Mi is történt Bakunin Annával?</p>
					<p>Ötvenkét nap is egy élettörténet, ötvenkét nap: ezzel fejezte be Anna a naplóját,
                  ezzel a fájdalmasan kizengő akkorddal, azután csak egy gondolata volt még: haza!
                  Haza, Oroszországba, egyesülni Cirillel, igazolni az atyját, elégtételt adni az
                  atyjának, aztán tovább élni, de élettörténet nélkül. Az a husz év, amit leélt,
                  mielőtt megösmerkedett Domonkyval, élet volt történet nélkül és az a tudja isten
                  hány esztendő, amit leélni fog azután, hogy ajakán érezte a Domonky ajakát,
                  szintén élet lesz történet nélkül. Ami közbe esett, az az ötvenkét nap: az volt az
                  ő életének könyve és csak abban fog lapozgatni, mikor szomoru lesz.</p>
					<p>- Haza, Oroszországba, - gondolta Anna és a már megirt és letisztázott jelentést,
                  melyet eredetileg Sulginnak akart átadni, hogy ő küldje el rendeltetési helyére,
                  gondosan a holmija közé tette, hogy személyesen adja át Pascsenkonak. - Három
                  hetet vesztek vele, - gondolta - ha itt várom be Pascsenko válaszát. Inkább magam
                  adom a kezébe, - határozott, azután felöltözött és még egyszer az aulába ment,
                  hogy bucsut vegyen Domonky őrnagytól.</p>
					<p>Félperces bucsuzkodás volt mindössze. Egy tiszteletteljes kézcsók és egy
                  könnycsepp, azután visszament az előadásra az egyik és kitámolygott az aulából a
                  másik. Egy kézcsók és egy könnycsepp, más semmi és ez a kettő is milyen hamar a
                  multé lett! Helye az előbbinek kihült, nyoma az utóbbinak fölszáradt... és négy-öt
                  nap még és kettejük között: a között, ki a könycseppet elsirta és a között, ki a
                  kézcsókot csókolta, háromezer kilométer távolság lesz! De kegyetlennek találta
                  Anna az életet!</p>
					<p>Az egyetemről egyenesen Sulginhoz ment és jelentette neki, hogy müködése sikerrel
                  járt. Most hazamegy és Pascsenkonak majd személyesen mindenről jelentést tesz.</p>
					<p>Sulgin ur csak hallgatagon bólintott, azután azt mondta Annának: Ő nem bánja. De
                  menni is csak ugy menjen, ahogy jött, vagyis Berlinen és Kopenhágán keresztül. És
                  mindakét helyen a követségen jelentkezzék, - mondta - hogy Berlinben megkapja a
                  Dániába és Kopenhágában az Oroszországba szóló utlevelét.</p>
					<p>- Egyenesen nem mehetnék; Krakkón át? - kérdezte Anna.</p>
					<p>Sulgin ur rejtélyesen mosolygott. - Nem mehet, gyermekem, - felelte - mert
                  visszafelé is csak utlevél kell, ugy mint elfelé. Berlinen és Kopenhágán át kell
                  menjen; ott jelentkezik Grigorovics titkárnál és elkéri a nála hagyott utlevelet,
                  mely a Kopenhágába való utazásra jogosit; itt meg Nekrasov tanácsoshoz kell
                  elmenni és elkérni tőle a nála hagyott passzust, mely az Oroszországba való
                  utazásra érvényes. Vagyis visszafelé ugyanugy, mint elfelé, csakhogy megforditott
                  sorrendben, gyermekem. Jövet Bakuninból Andersen lett, majd Lehmann; menet
                  Lehmannból Andersen lesz, majd Bakunin.</p>
					<p>- Hát ön nem adhatna a nevemre szóló igazolványt, melylyel kerülő nélkül
                  utazhatnék? - kérdezte Anna.</p>
					<p>- Adhatnék, de sajnos, nincs utasitásom, - felelte Sulgin és másodszor is nagyon
                  rejtélyesen mosolygott.</p>
					<p>Anna ezt érthetőnek találta és hazament, hogy átöltözködjék az utra. Viharos
                  április-napi idő volt, a gyalogjáró csupa lucsok volt az esőtől és ahol mélyedés
                  vagy csak egyenetlenség volt az aszfalton, ott tócsákban gyült össze az esőviz.
                  Moslékszerü, szennyes volt az esőlé, mégis ugy látta Anna, hogy tompánfénylő,
                  szivárványszinü reflexe van. S erről Oroszország jutott eszébe és még szomorubb
                  lett.</p>
					<p>Másnap délután Berlinben volt és harmadnap délelőtt jelentkezett Grigorovics
                  titkárnál, ki udvariasan, de begomboltan fogadta.</p>
					<p>- Szolgálhatok, kisasszonyom? - kérdezte.</p>
					<p>Anna keresetlenül előadta, hogy mit akar és azt hitte, öt perc mulva rendben is
                  lesz. Kikapja passepartoutját és mehet.</p>
					<p>De Grigorovics ur feneket keritett a dolognak.</p>
					<p>- Vagy ugy, kisasszony? - mondta. - Ön állitólag Bakunin Anna, azaz állitólag
                  Dagmar Andersen és utlevelét kéri ki tőlem, mely állitólag énnálam letétben van;
                  irataiból meg azt látom, hogy Lehmann Anna ön Berlinből... hogy lehet az?</p>
					<p>- Hát nem emlékszik, titkár ur? Még tiz hete sincs! Ön maga adta nekem a
                  Lehmann-névre kiállitott igazolványt és maga Pascsenko ur kivánta, hogy igy
                  legyen.</p>
					<p>- Pascsenko? - csodálkozott a titkár. - Ki és mi az a Pascsenko? Ő nem nagykövet,
                  sem miniszter, se semmiféle más hivatalt nem tölt be, hogy rendelkezhessék vagy
                  hogy akarata lehessen.</p>
					<p>Anna elsápadt, mert ugy látta, hogy a titkár nagyon komolyan beszél. Csepp
                  tréfálni való jókedvet sem olvasott ki sem a szeméből, sem a szavából.</p>
					<p>- Titkár ur, - mondta - én ugy látom, hogy ön komolyan beszél, de ez nem ingat meg
                  meggyőződésemben, hogy ön jól tudja, ki vagyok én és ki az a Pascsenko Alexej. Én
                  Bakunin Anna vagyok és Pascsenko Dimitrij Alexej Oroszország leghatalmasabb
                  embere, kinek szavára még miniszterek is bukhatnak. Hát ne vesztegessük az időt,
                  hanem mondja meg: kiadja-e utlevelemet, vagy nem adja ki?</p>
					<p>A titkár erre finoman mosolygott és Annát, ki beszédközben felállt volt, megint
                  udvariasan invitálta, hogy üljön le.</p>
					<p>- Megmagyarázom a helyzetet, - mondta. - Én jól tudom, hogy ön Bakunin Anna s hogy
                  Lehmann néven megbizottja Pascsenkonak. Azt is tudom, hogy Pascsenko ur kicsoda,
                  de ön kisasszony azt már nem tudja, hogy bár menni elég simán mehetett Bécsbe, de
                  visszatérni már körülményesebb dolog.</p>
					<p>- De miért legyen körülményesebb? nem értem.</p>
					<p>- Megmagyarázom, kisasszony. Ön egy feladatra vállalkozott, tehát meg is kell hogy
                  feleljen annak, amit vállalt. Már most az a kérdés: megfelelt-e, nem-e?</p>
					<p>- Megfeleltem, titkár ur. És kezeskedem érte, hogy nagyon is jól.</p>
					<p>- Elhiszem, kisasszony. Csakhogy sem én nem vagyok hivatva, hogy azt
                  megállapitsam, sem Sulgin ur Bécsben, sem Kopenhágában Nekrasov tanácsos ur, hanem
                  egyedül Pascsenko Alexej. Ezért hát jelentse meg neki az eredményt irásban és ha
                  Pascsenko ur elfogadhatónak találja, majd ő adja meg a visszatéréshez való
                  engedélyt.</p>
					<p>Bakunin Anna mély barázdákra ráncolta homlokát. Az utolsó hetek változatos és
                  sokféle élményei érettebbé tették egész lényét.</p>
					<p>- És ha nem találja elfogadhatónak, - kérdezte - akkor, nem mehetek vissza a
                  hazámba?</p>
					<p>- Sajnálom, de azt hiszem, hogy nem.</p>
					<p>Anna reszketni és könnyezni kezdett és könnyeinek vize mintha lemosta volna
                  szeméről a hályogot.</p>
					<p>- Eszerint, titkár ur, - mondta - én voltaképen fogoly vagyok, Pascsenko Dimitrij
                  ur foglya?</p>
					<p>- Ugy hiszem, nem annyira az övé, mint inkább valaki másé, kisasszony. Vagy
                  olyané, akinek érdeke volt, hogy önt szép szerével eltávolittassa hazulról, vagy
                  olyané, aki nagyon megharagudhatott önre valami ok miatt.</p>
					<p>- Babjánszkij Tatyana grófnő! - sziszegte Anna a fogai közt, azután megkérdezte a
                  titkártól, mit tanácsol?</p>
					<p>- Azt, hogy menjen vissza Bécsbe, irja meg Pascsenkonak a jelentést és várja meg
                  az ő intézkedéseit, kisasszony.</p>
					<p>- Én pedig, - indulatoskodott Anna - nem fogok jelentést irni egy betünyit sem.
                  Csak ürügy, csak komédia volt, már látom, hogy Bécsbe küldtek, egy titoknak a
                  kedvéért. Nem az volt a szándék, hogy segitségemmel megtudjanak egy titkot, hanem
                  hogy eltávolitsanak hazulról, tán örökre. Nos, ha el akartak távolitani, hát
                  ármányuknak ez gyönyörüen sikerült, de hogy azután, hogy én megtudtam a valót, még
                  szóba álljak Pascsenkoval vagy bárkivel is, arra már nem bir rá semmi hatalma a
                  világnak.</p>
					<p>Ezzel sarkon fordult és elment és még aznap vissza utazott Bécsbe.</p>
					<p>A vonaton pedig tünődhetett fölötte, miért kellett, hogy minden ugy történjék,
                  ahogy történt?</p>
					<p>Legelső gondolata, mely Babjánszkij grófnőnek tulajdonitotta az ő
                  eltávolittatásának müvét, lassacskán elerőtlenedett az agyában. Bánthatta a
                  grófnőt, hogy ő visszautasitotta ajánlatát, ennyit koncedál, de a bosszuállásnak
                  akkora mértéke már egy asszonyi lélekkel meg nem fér.</p>
					<p>- Nem, semmiesetre sem a grófnő volt, aki Szibériába deportáltatta Cirillt és
                  Bécsbe mesterkedte őt magát. Hiszen az eljegyzéséhez még szerencsét is kivánt és
                  egy nyakéket is ajándékozott neki!</p>
					<p>- Cirill esete és az övé kapcsolatban van egymással, ugylátszik, és olyan ember
                  lappanghat itt a háttérben, kinek érdeke volt, hogy eltávolittassa őket egymástól.
                  De hát ki lehet az a láthatatlan érdekelt fél? Ki lehet az a láthatatlan ellenség:
                  ki esküdhetett bosszut egy ártatlan tisztességes leány ellen?</p>
					<p>- Gróf Waldkirchener Félix?!</p>
					<p>Mint a bogáncs a ruhába, ugy ragadt bele e név a fejébe. Gróf Waldkirchener Félix!
                  Ez egy osztrák katonatiszt, kinek ugylehet Bécsben van az otthona; mellette
                  tanuskodik már az is, hogy épen Bécsbe küldte őt Pascsenko. Miért nem Párisba vagy
                  Londonba?</p>
					<p>- Bécsbe küldte, alkalmasint azért, mert nemsokára Waldkirchener is odajön és ott
                  próbál szerencsét... hátha? Ha meg Waldkirchener áll ez ügy mögött, akkor
                  mindenesetre tudomása van róla, hogy ő álnéven él Bécsben és esetleg még
                  fenyegetőzni is fog, vagy - vagy! Vagy engedékenységet tanusit ő, Bakunin Anna, a
                  gróf iránt, vagy rendőrségi kellemetlenségei lesznek és esetleg még kémkedéssel is
                  vádolják.</p>
					<p>A felháborodás vörösre csipte az arcát, hogy erre a két eshetőségre gondolt. Vagy
                  engedékenység, vagy rendőri vizsgálat... és ehhez Pascsenko nyujt segédkezet...
                  óh borzalom! Pascsenko, a hatalmasak leghatalmasbbika! Pascsenko, ki ő vele oly
                  finoman bánt! Hja, a szivárványszinü fényréteg szennyvizet takar az
                  aszfalton.</p>
					<p>Mennél közelebb jutott Bécshez, annál idegesitőbb nyugtalanság kinozta. Hátha már
                  a perronon várja vagy maga az a polypus-szemü gróf Waldhirchener, vagy valamelyik
                  megbizottja és ő rá les?</p>
					<p>- És most kinél keressen oltalmat abban az idegen városban, Bécsben? Sulginnál,
                  vagy a feleségénél? Nem soha! Senkivel ezután még csak szót sem vált, aki
                  Pascsenko bizalmasaihoz tartozik. De másvalakije vajjon van-e? Geiersteinné talán,
                  a Damenpensió tulajdonosnője? Az nem védheti meg.</p>
					<p>- De hát parancsolja-e valaki, hogy most Bécsbe menjek? - kérdezte Anna. - Nem
                  mehetnék-e például Bieberfeldre Krennerné asszonyhoz? Ott biztonságban volnék
                  minden Pascsenko és gróf Waldkirchener előtt és nyugodtan foglalkozhatnék a
                  jövőmmel.</p>
					<p>- Bécsbe megyek! - határozta el Anna és előbb dac, azután melegség nyomult a
                  szivébe. Ahogy csak azértis-ből felhajt egy pohár szeszt és utána hevülést érez az
                  ember. - Bécsbe megyek, - toppantott Anna és őnála keresek oltalmat, Domonkynál. Ő
                  majd megvéd minden üldöztetés ellen; ő erősebb, mint száz Pascsenko és gróf
                  Waldkirchener.</p>
					<p>És nemcsak melegséget és hevülést érzett, de meg is nedvesedett fel-felcsillanó
                  szeme, szakasztott ugy, mint azé, aki szeszt ivott. Domonkynál keres védelmet: mi
                  megrészegitő melegség ebben a pár szóban!</p>
					<p>- Miért is ne? - gondolta Anna. - A Gondviselést látom itt müködni. A
                  Gondviselést, melyben megboldogult apám is hitt. A Gondviselés akarata, hogy én
                  visszakényszerüljek Bécsbe, ahonnan jöttem. Domonky közelébe! - dobolta hozzá
                  vértkergető módon a szive.</p>
					<p>Bécs... Gondviselés... Domonky! Ez a három fogalom ugy forgott egymás körül a
                  fejében, mintha egy szélmalom vitorlája lett volna mindegyik; Bécs...
                  Gondviselés... Domonky: a gyorsvonat kerekei is ilyen ritmusban forogtak,
                  kattogtak.</p>
					<p>- Domonky... Domonky Gedeon! Az ötvenkétnapos élettörténetnek tehát még folytatása
                  is lehet, - tünődött Anna és ez a gondolat fogva is tartotta, amig Bécsbe ért.
                  Olyan volt ez a gondolat, mint a selyemszál, melybe saját magát gubózza be a
                  hernyó; életének egyik része befejeződött és most várja a másikat, mely talán
                  szebb lesz.</p>
					<p>Aranyfényü, csillogó selyemszál! Hogy melegitette őt, védőszövetté válván. Azt
                  mondta Annának a maga lágyan sussogó nyelvén, hogy csak gombolyitsa, szövögesse,
                  mig a végére ér. A vége pedig ott van, ahol a kezdete volt: benne magában
                  van...</p>
					<p>A Damenpensió lépcsőjén Anna találkozott Kodolányi Magdával. Szinházba készült az
                  anyjával és egy pillanatnyi vizióban Anna ugy látta, hogy páholyukban vendéget
                  fogadnak s hogy Domonky Gedeon az a vendég.</p>
					<p>Domonky... és Kodolányi Magda! A selyemfonál egyszeriben elszakadt.</p>
					<p>Pedig - ha Kodolányiék készültek is a szinházba, dehogy is készült oda Domonky
                  is.</p>
					<p>Ő dolgozó-szobájában a könyvei, jegyzetei mellett ült és szakadatlanul olvasott és
                  tanult és csak egy tizperces szünet alatt, mit egy szivar elszivására forditott,
                  vándoroltak el gondolatai Magdához.</p>
					<p>Kodolányi Magda! Már több mult, mint egy hónapja, hogy Bécsben tartózkodott az
                  anyjával, együtt is voltak nem kevésszer, de még mindig oly távol volt tőle, mint
                  akkor, mikor bucsulátogatást tett náluk a télen. És ebben mi különöset sem talált
                  Domonky. Magda még mindig: királynő volt, a saját maga szemében királynő, és ő
                  Domonky, nem akart meghódoló alattvalóvá válni. Akármilyen más nőt szeretett
                  volna, nem habozott volna, hogy megvallja neki szerelmét és kérje, hogy legyen az
                  övé, de Magdával szemben ugy kellett cselekedni, ahogy cselekedett. A
                  márványszobor mellett ő nem lehetett kenyérbél-alakká, a pálmafa mellett ő csak
                  még keményebb cédrus lehetett, vagy tölgyfa. Szálljon le előbb Magda az ő
                  képzeletbeli trónusáról a földre, vagy felejtse el, hogy ő koronát remélt a
                  sorstól... a földön járó Kodolányi Magdát ő megtalálja akár egy nap alatt is.</p>
					<p>Eszébe jutott Bakunin Anna, ki könyörgött neki, hogy vegye el Magdát. Egy
                  pillanatig sem gyanakodott ez utóbbira, hogy ő késztette szószólásra Annát; nem,
                  Bakunin Anna a saját maga elhatározására beszélt.</p>
					<p>- Sajnálatra méltó teremtés! - gondolta. - Atyja, a nagy tudós, egy theoriát épit
                  fel magának és tulajdon leánya az első, kit a theoria szerint férjhez adni
                  szándékszik. A választás kielégitő, sőt nagyon is jó; Anna megszereti Nisopolt és
                  megszereti annyira, hogy érdekében nagy feladatot is vállal, elutazik és Bécsbe
                  jön, hogy megkörnyékezzen egy idegen tisztet.</p>
					<p>- Egész uton Szentpétervárról Bécsbe dolgozhatott benne az asszonyi kiváncsiság:
                  milyen is lehet az a tiszt, akihez közel fog kelleni hogy férkőzzék? zárkózott-e
                  vagy közlékeny, barátkozó-e vagy rideg és leginkább; fiatal-e még vagy már
                  idősebb, hóditó külsejü-e vagy tucatarc, lobbanó természetü-e vagy hüvös? Nagyon
                  foglalkoztathatták ezek a kérdések, sőt a kiváncsiság tán elfelejtette vele
                  Cirillt is... és hogy megösmerkedett az idegen tiszttel, ez zavarólag hatott
                  felizgatott lelkére. Lelkének Cirill a sarkcsillaga, de mint a természetben is
                  történik, mikor üstökös vonul fel az égboltra, hogy az üstökös elhomályositja a
                  csillagot - csak belátható időre persze - ugy ővele is történt, Annával. Az idegen
                  tiszt, az üstökös, elhomályositotta az ő csillagát, Cirillt, de három hétre vagy
                  négyre - mihelyt eltolódás áll be az égitestek között - már veszit is fényéből az
                  előbbi és megint ős fényével ragyog a csillag.</p>
					<p>- Az én lelkem csillaga: Magda, Adalbert trónörökösé a hugom: sok millió lélek és
                  sok millió csillag van a világon - tünődött Domonky magában és a szálló füst
                  foszlányai után bámult.</p>
					<p>- Melyik lélekhez melyik csillag való? - követte a gondolatot az elméje, mint a
                  tovakigyózó füstöt a szeme. - Izgató probléma, melynek megfejtésétől de sok
                  megelégedettség és boldogság is függ! Bakunin professzor azt hiszem, hogy
                  megfejtette a problémát.</p>
					<p>- Bakunin Feodor professzor! Ideális lelkületü nagy tudós te! - fordult most egyet
                  Domoky elméje. - Oroszul irtad, de az egész világnak irtad a könyvedet. Magdának
                  is, nekem is; Adalbert trónörökösnek is, Jókának is.</p>
					<p>És hogy nővérére gondolt, visszaült az asztalhoz és egy rövidke levelet irt
                  Jókának. - Ha holnapra hagynám, tán elmaradna a levélirás, - mormolta. - Édes
                  kis hugocskám, - irta - küldök neked egy fenomenális könyvet. Tudományos munka, de
                  nemcsak hogy nem száraz, hanem költői dolgozatnak is beillő. És különös véletlen,
                  Jókám: a dolgozat szerzőjének leánya, Bakunin Anna kisasszony, diáktársam volt itt
                  az egyetemen... nem érdekes ez? Nagyon gyöngédlelkü teremtés az a Bakunin-lány;
                  mikor megmutattam neki a könyvet, sirva fakadt és megcsókolta a cimlapját.</p>
					<p>Domonky becsomagolta a könyvet, azután folytatta a szivarozást és az
                  elmerengést.</p>
					<p>- Szegény kis Ancsuka, - gondolta. - Milyen heroikusan védekezett az érzés ellen,
                  mely megrohanta az ő tapasztalatlan kis szivét. Azt mondta nekem, mikor nálam
                  volt, hogy vegyem el Kodolányi Magdát, mert lehetetlen, hogy ne szeressem azt a
                  királyi nőt. Hát, árva kis Ancsukám: igenis, szeretem azt a királyi nőt és már
                  közel is voltam hozzá, hogy neki megmondjam.</p>
					<p>- József napján történt, - idézte magában vissza az emlékezést. - Magdán valami
                  selyemszallagos uj kalap volt és én - ért is sokat a divathoz egy katonatiszt! -
                  én ugy célzat nélkül megkérdeztem tőle, miért nem kócsagtollasat vagy
                  structollasat vett?</p>
					<p>- Ő eleinte finoman mosolygott. Az a bizonyos fejedelemnői mosolygás volt, melyhez
                  a szivnek és a léleknek tán mi köze sincs. - Tavaszkor structoll, mit gondol,
                  őrnagy ur? - mondta, azután hirtelen elfelejtkezéssel, észrevehető bánattal
                  folytatta: - a structoll nekem fájdalmas emlékem; elvesztettem vele valamit, ami
                  még az enyém sem volt.</p>
					<p>Részéről ez a legelső megfeledkezés volt, hogy bepillantást engedett a szivébe.
                  Elvesztett valamit, ami még az övé sem volt! Ugy hangzott ez, mint valami
                  burkoltan tett vallomás.</p>
					<p>Mohósággal kaptam az alkalmon, hogy rezerváltságomból kissé engedhessek én is és
                  keresetlenül reményemnek adtam kifejezést, hogy még megtalálja, ami mindig csak
                  az övé volt.</p>
					<p>- A virágokat, mikkel kedveskedtem neki (először kapott tőlem, mióta Bécsben volt)
                  látható nagy örömmel fogadta és négy-öt szép napunk ugy telt el, hogy
                  észrevétlenül közeledtünk egymáshoz. Mint tavaszkor, mikor enged az idő, a
                  Balatonon a rianás két széle. Mezőkre hogy szakadozik a jégpáncél, a rianás
                  partjai közelebb tolódnak egymáshoz. De uj tél jött uj fagygyal és megint
                  megmerevültek a már olvadozó jegek.</p>
					<p>- Ugy történt, hogy meglátogattam őket s mikor beléptem hozzájuk a szobába, Magda
                  nagyon elmerülten olvasott. Észre se vette, hogy beléptem. A Gross-Wien cimü
                  ujságot olvasta és ahogy végigsiklott szeme a sorokon, megint ugyanazt láttam,
                  mint akkor. Mikor structolla a kezemben volt és Jókáról meg a trónörökösről
                  beszéltünk. Arca a nagy izgalomtól csak ugy lángolt és sötétkék mélységes szeme
                  szinte zöldesen villogott a pillái között.</p>
					<p>- Mikor befejezte az olvasást és mi a bevezető társalgáson tul voltunk, engedelmet
                  kértem egy percre, hogy én is egy pillantást vessek az ujságba. Meg akartam
                  találni: mit olvasott, hogy a lelke ugy megmozdult?</p>
					<p>- Megtaláltam, egy hivatalos ujsághir volt. Május hó végén lesz negyvenedik
                  évfordulója annak, hogy ő felsége a császár (a Gross-Wien csak császárt ösmert) a
                  német hadsereg tábornagya lett. Ez alkalomból a birodalmi uralkodók: a császár, a
                  királyok, a nagyhercegek, hercegek és fejedelmek, ugyszintén a trónörökösök is
                  Bécsbe jönnek, hogy üdvözöljék a monarchiát. Nagy fejedelmi ünnepségek lesznek; a
                  főhercegek is valamennyien eljönnek és a tervezett udvari bálra, melyhez hasonló
                  nagyszabásu még nem volt, meghivót kapnak, amennyiben a viszonyok engedik, az
                  udvarnál már bemutatott hölgyek is.</p>
					<p>- Vagyis esetleg Magdáék is kapnak vagy összeköttetéseik utján gondoskodnak róla,
                  hogy kapjanak és azért lángol most a szeme ennek a nőnek, mert a fejedelmi
                  személyek közt romantikusak is lesznek, nemcsak kimértek... És én letettem a
                  lapot, ugy mint annak idején a structollat és rövidesen elbucsuzván, elmentem.</p>
					<p>- Mi történt az ujsággal? nem tudom. Fájdalmas emléke lett-e az is; arra is
                  mondja-e, hogy elvesztett vele valamit, ami még az övé sem volt? Nem tudom. Én
                  mindenesetre elvesztettem valamit... mit valamit? sokat, mindent! A reményt, hogy
                  ő valamikor az enyém lesz. És ha ugy szeret is Magda, akkor sem. Mély gyökeret
                  vert ábrándok ellen a szerelemnek sincs irtó szere de semmilyen.</p>
					<p>- Árva kis Bakunin Anna! - tért vissza a neki oly szimpátikus leányhoz és az
                  utólsókat szitta a szivarból - hiába mondtad, hogy közeledjem Magdához, hogy
                  vegyem el Kodolányi Magdát. Édes apád könyve nekem más tanácsot ad...</p>
					<p>Ezzel belétette a szivarcsutkát egy kagylóba és visszaült iróasztalához, hogy
                  tanuljon. És ahogy maga elé huzta a jegyzeteket és a képletekre szegeződött a
                  szeme, amik egyik a másikból folyva ugy álltak ott előtte, önérzetesen, okosan,
                  szilárdan, mint megdönthetetlen igazságai a tudásnak; ahogy a formulákra
                  összpontosult a figyelme és a betükben és számokban nemcsak örökéletü szentirást,
                  de gyönyörködtető szépségeket is látott; ahogy a Tudománynak, mint ilyennek
                  varázsa megkapta és megtöltötte a lelkét, Domonky Gedeon azzal mélyedt bele a
                  tárgyába, hogy megvigasztalódottan maga elé mormolta:</p>
					<p>- Ha csak szerelem és csak nők volnának a világon, annyit sem érne ez az élet,
                  mint egy végigszivott szivarnak a szipkája.</p>
				</div>
				<div type="chapter">
					<head>
                III. Bakunin Anna és Petőfi.
               </head>
					<p>Bakunin Annára, édesen szőtt álmaira és hirtelen nőtt reményére, a Gondviselésben
                  vetett hitére és selymesen felcsillant ábrándjaira ugy hatott a Kodolányiakkal
                  való találkozás a Damenpensió szőnyeges lépcsőjén, mint a szélroham vad lökése
                  arra, kivel lágyan kelt fuvalmak játszottak; mint csörömpölése valamely elejtett
                  tálnak arra, ki képzeletében halk zeneszót hall.</p>
					<p>- Kodolányiék szinházba mennek és tán már az előcsarnokban is melléjük siet
                  Domonky! És ahogy egymásra talál két felragyogás, a Gedeon szeme és a Magdáé:
                  abban benne van az ő sorsuk is, az övé, Annáé is.</p>
					<p>Bakunin Anna, mint akit ábrándozásaiból felriasztottak, észretért és fölfelé ment
                  és elfoglalta szobáját. Az ő sorsuk: szerelem és boldogság; és ha százszor kérdezi
                  is Domonky, hogy párosodhatik-e paradicsommadár és sólyom? Az ő sorsuk szerelem és
                  boldogság; az övé: lemondás, beletörődés, megnyugvás.</p>
					<p>Rendbehozta magát, megteázott, azután lefeküdt és mint vasuton ment embereknél már
                  előfordul, egy darabig még hallani vélte a zakatolást, a gyorsvonat kerekeinek
                  forgását. De már nem arra a ritmusra, hogy Bécs... Gondviselés... Domonky, hanem
                  arra, melyet igy hallott: Domonky... Kodolányi Magda.</p>
					<p>Egyébként nyugodtan aludt - tán mert a párnája alá tette édes atyja könyvét - és
                  reggel, mikor fölébredt, józansággal volt tele a lelke.</p>
					<p>Megmaradt elhatározása mellett, hogy sem Sulginnak nem tesz szóbeli, sem
                  Pascsenkónak irásbeli jelentést; tudni sem akar senkiről, aki bosszuállóját vagy
                  ellenségét szolgálja. Az egyetemre sem látogat el többé, mert a Domonkyval való
                  mindennapi találkozás nem engedné, hogy helyrejőjjön a szive. Az egyetlen
                  férfiuhoz fordul, ki Cirillen és Domonkyn kivül ránézve még e ködbeborult világon
                  van: Timirjasev gyógyszerészhez fordul és megir neki mindent és tőle tanácsot
                  kér.</p>
					<p>Még ebéd előtt megirta a levelet. Közölte Timirjasevvel a helyzetét, kérdezte,
                  hogy Cirill hol van? hogy nem sikerült őt kiszabaditani oly módon, ahogy Pascsenko
                  vele elhitette, hogy sikerül, tehát megpróbálkozik a kiszabaditással más uton. És
                  mindenekelőtt haza szeretne menni, de mert utlevél nélkül nem mehet, ő azt eszelte
                  ki, hogy Babjánszkij grófnőhöz fordul. Megirná neki, hogy régebben tett ajánlatára
                  rááll, csak szerezze meg neki a hazautazáshoz szükséges engedélyt... de csak az
                  esetben ir Babjánszkij grófnőnek, ha ő, Timirjasev, ezt helyesli. Válaszoljon
                  tehát mihamarabb Lemanche-nak.</p>
					<p>- Két hétnél hamarabb nem igen lesz válasz, - gondolta Anna és hogy el ne unja
                  magát a városban, nap-nap után a muzeumokat járta, vagy a templomokat kereste fel
                  sorjában. Az udvari képtárt és több magángyüjteményt; a Szent István
                  székesegyházat, a Fogadalmi templomot és néhány mást is. Egy viditóan szép
                  napfényes napon meg nehány penzióbeli vendéggel együtt hajóval lerándult
                  Pozsonyba; ez a város már Magyarország, - gondolta - és Magyarország: Domonky
                  hazája.</p>
					<p>- Domonky hazája! Vonzotta valami abba az országba, mely - mint a történelemből is
                  ugy homályosan tudta - már ezer éve dacol viharral és vészszel. Dulta azt tatár és
                  török és sokszor saját királyai is dulták; negyvenkilencben Oroszország is dulta,
                  mégis áll, mint valami ledönthetetlen kőfal és él, mint az örökzöldje a
                  bástyáknak és olyan férfiakat ad népének, mint Domonky.</p>
					<p>- És olyan nőket ad férfiainak, mint Magda!</p>
					<p>- Igazságod van, apám, - sóhajtott fel Bakunin Anna, mikor Pozsonyban a
                  hajóállomásról a városba ment és emberpárok haladtak el mellette. Magyarszavu urak
                  és hölgyek, itt-ott egy-egy csallóközi földmüves is, oldala mellett társa, az
                  asszony. Nemcsak a beszédje meg a mozgása, de a nézése a kettőnek is egyforma
                  volt. - Igazságod van, apám, - sóhajtott - a házasságban az egymáshoz valóság
                  sokkal fontosabb tényező, mint a szerelem. Szegénynek szegényt és erkölcsösnek
                  erkölcsöset... azután - itt gyöngécske nyomást érzett a szive - németnek németet,
                  orosznak oroszt és magyarnak magyart. Domonkynak Kodolányi Magdát, nekem meg
                  Nisopol Cirillt.</p>
					<p>Sok más gondolat is rohanta meg Annát, mikor Pozsony városa utcáit járta. Hiszen
                  alapjában ábrándozó természetü volt, mint többnyire minden igazi orosz. Megnézte
                  Petőfi szobrát, mely a városi szinházzal szemben a sétatér homlokán fehérlik és
                  mikor elmagyarázta neki egyik társnője, hogy eme legnagyobb lyrikusa a világnak
                  negyvenkilencnek julius harmincegyedikén egy kozáklándzsa döfésétől halt meg,
                  könnyek szöktek a szemébe, de nemcsak a meghatottságtól, hanem mástól is.</p>
					<p>- Az én népem, - eszmélt fel Anna - meg akarta semmisiteni az övét. Megbocsáthatja
                  ezt az ő népe az enyémnek? És elfelejtheti-e az ő népe csak egy percre is, hogy az
                  enyém el akarja nyelni csak azért, hogy észak és dél szlávja kezet foghasson
                  egymással? Soha és százszor is soha! És ha őt veszem, Domonkyt, mint népének mit
                  tudom én hány milliomod részét: egy csöppjében az egész tenger van és egy maréknyi
                  kis lávában a tüzhányó hegy méhének egész tartalma. Ah, édes apám, te nagy
                  lélekbuvár és nagy bölcs te! Az egymáshoz-valóság a fődolog és nem az elvakult és
                  türelmetlen szerelem. Németnek németet, orosznak oroszt és magyarnak magyart.
                  Magyar és magyar között, ha máskülönben egymáshoz valók, nincs választófal; de
                  magyar és orosz között... egy elfojtott sóhajtás mondta a többit.</p>
					<p>- Magyar és orosz között! - tért vissza később a tárgyra. - Magyar és orosz között
                  egy évszám a választófal és két gondolat. Két különböző nemzeti gondolat. A
                  magyaré: szabadon élni; az oroszé: rabbá tenni azt, aki szabad.</p>
					<p>Bakunin Anna ugy tért vissza Bécsbe, hogy rohamosan hegedni érezte sebét. - Meg
                  fogok gyógyulni, - gondolta - és ezt kettőtöknek köszönheti a szivem: neked, te
                  igazlelkü jó édes apám, és neked, te vértanu-halált halt nagy költő.</p>
					<p>Bécsben aztán tovább járta a várost és időközökben elnézett a postára is,
                  érkezett-e számára levél? És háromszor-négyszer bizony hiába kérdezősködött, mert
                  nem jött, de végül csak érkezett és Anna szinte reszketve feltépte.</p>
					<p>- Mit hoz vajjon a szentpétervári levél?</p>
					<p>Kevés vigasztalót hozott nagyon. - Hol tartózkodik Cirill, még nem tudja, de
                  rövidesen meg fogja tudni,- közölte vele Timirjasev gyógyszerész. - Csak ne
                  veszitse el bátorságát és türelmét. Hogy Babjánszkij grófnőnek irjon, azt
                  semmiképen sem helyesli, van oka rá; de különben is beteg most a grófnő,
                  szavahihető forrásból tudja s igy közbelépésére nem igen számithat. Maradjon hát
                  egyelőre Bécsben; ha másképen nem lehet, hogy visszasegitse az országba, hát ő
                  Timirjasev Izidor maga megy el Bécsbe és olyan utlevelet szerez, mely a
                  visszautazásra majd ugy szól, hogy „Timirjasev Izidor és nővére.” Még ezer rubelbe
                  sem fog kerülni és meglesz. Az öreg asszony is jól van, tehát hidegvér és mindig
                  csak a hidegvér, egyébiránt pár hét mulva ujból ir; ha gyakrabban irna, még
                  feltünést keltene, hogy ő Bécsbe posterestante annyit levelez.</p>
					<p>Mit volt mit tenni? Bakunin Anna beletörődött sorsába, mely egyébként cseppet sem
                  volt mostoha. Sőt megirigyelhették érte sok ezren is. Elegánsan lakott és élt és -
                  az orosz nők szeretik a pompát - elegánsan és gazdagon öltözködött. Mert a pénzt,
                  mely elsején Berlinből jött - Grigorovics titkár ur ugylátszott nem vette
                  komolyan, hogy ő azt mondta, hogy Pascsenkoékkal már szóba sem áll - nos, a
                  pénzt, mely május hóra is Berlinből jött, nem utasitotta vissza csak azért sem. Ha
                  Waldkirchenertől ered, ha mástól, - gondolta bizonyos gyermekes daccal - nem
                  utasitja vissza... még csak az kéne! Hogy a nemtelen bosszu, mely kimesterkedte őt
                  Oroszországból, még pénzébe se kerüljön a galádnak?!</p>
					<p>Nos, belétörődött sorsába és megnézett minden látnivalót, mást mit tehetett? És
                  bár egyszer sem találkozott Domonkyval, de szive meg volt edzve már az esetre is,
                  ha véletlenül utjába kerül bárhol is. Nem érezte volna azt a viharszerü
                  fellüktetését a vérnek, mely gyötrelmesen fojtogat és egy pillanatra az
                  eszmélettől is szinte megfoszt; csak csöndesen, szeliden gyürüzött volna benne a
                  már erejét vesztett, lehiggadt fájdalom.</p>
					<p>Ugy volt, ahogy Domonky látta: eltolódás állt be az égbolton; az üstökös messzebb
                  került néhány ivperccel, és az elhomályositott csillagnak megint erősbödni kezdett
                  a fénye.</p>
					<p>Anna nap-nap után mind többet gondolt Cirillre. Ki gyermekkora óta jó pajtása volt
                  s ki megosztotta vele minden meghittségét és melegét az otthonnak; ki
                  eljegyzésdit játszott vele mint gyermek s kit atyja választott ki számára, hogy
                  eljegyezze őt komolyan, mikor ember lett. Eszébe jutottak az eljegyzését
                  megelőzött hetek és az eljegyzését követett hónapok, mikor olyan volt a kettejük
                  élete, mint két együvé font tavaszi napsugár. Ah, a Cirill minden csókja de édes
                  volt és még most is ugy felmelegiti a szivét annak a kábultan adott csóknak az
                  emléke, mit az ékszer mellé a keblére égetett Cirill Babjánszkij grófnő ékszere
                  mellé, akkor este! És milyen édes volt az a titkuk azzal az ékszerrel! A legelső
                  közös-egy titkuk volt, mely elválasztotta őket a világtól s mely összekapcsolta
                  őket, mint a szerelmük.</p>
					<p>Szerelmük, igen! Nem barátságuk, hanem igazi szerelmük. Emlékszik, milyen édes
                  volt együtt járni Cirillel az utcákat, otthon meg ugy ülni le két szorosan
                  összetolt fotelbe, hogy egymás nyakára fonhatták a karjukat és ő a vállára
                  hajthatta le fejét. Ünnepi félórák voltak, tele elmerüléssel, áhitattal és
                  csönddel; szót alig is váltottak egymással, csak a szivük mondta: én a tiéd
                  vagyok, te az enyém vagy.</p>
					<p>- Ez szerelem volt, nem összeszokás - gondolta Anna és a visszaemlékezés oly jól
                  esett a szivének. Mint annak, aki hideget szenved, a kandalló melegére való
                  emlékezés. - Ez szerelem volt, nem összeszokás, nem barátság; és szerelem volt
                  mindaz, ami azután jött. Amaz imádatos várása a napnak, melyen egymáséi lehetünk
                  örökre; az a számtalan komoly és bohó terv, melyet szövögettünk és kiszineztünk
                  ugy egymás között.</p>
					<p>Ilyen gondolatok foglalkoztatták Annát, mikor templomból templomba vagy muzeumból
                  muzeumba zarándokolt Domonky alakja már kevesebbszer jelent meg előtte és ha
                  megjelent, most már kivétel nélkül ugy volt, hogy mellette látta Nisopol Cirillt
                  is. - Ezt te müvelted, ezt a csodát, te nagy Petőfi, - gondolta Anna. - Áldott
                  legyen az óra, melyben márványalakodat megláttam ott Pozsonyban. És napról napra
                  mind bensőségesebb lett a harmónia a lelkében és alig is volt már különbség a régi
                  Bakunin Anna és a mai között.</p>
					<p>Egyszer, hogy a posta mellett vitte el az utja - noha két hete se mult, hogy a
                  legutólsó levelet ott átvette - mégis találomra bement, hogy kérdezze, nem jött-e
                  Lemanche-cimre levél? És alig akart hinni a fülének: igent mondott a tisztviselő
                  és már a kezébe is adta a részére érkezett postát.</p>
					<p>Timirjasev Izidor levele volt és ez mellékletül egy másikat tartalmazott. De csak
                  rá kellett hogy nézzen erre a kisebbik másikra és Anna szinte leszédült a földre.
                  Megrázkódott az izgalomtól; szive ugy hánykolódott a keblében, hogy azt hitte,
                  szétpattan a burka, és csak akkor vert valamennyire lassabban, mikor
                  odatapasztotta mellére azt a másikat.</p>
					<p>Azt a másik kis levelet, mely Nisopol Cirill levele volt. Tobolszkban kelt és az ő
                  nevére lett cimezve, de nem Mohovája tizennégy alá, hanem Timirjasev Izidorhoz a
                  gyógyszertárba. És mint Timirjasev irta, nem a posta és nem levélhordó hozta,
                  hanem egy fogolyszállitó vonatnak a gépésze.</p>
					<p>Csak sokára sikerült Annának, hogy elolvashatta, mit ir neki Cirill, mert tele
                  lett vizzel a szeme, ahogy ránézett az ösmerős betükre. Az ösmerős, szinte
                  kirajzolt betükre, mik rendesek voltak, mint maga a jegyese; ilyenekkel irta azt
                  is - csodálatos, éppen az jutott eszébe Annának - ilyenekkel irta azt is, hogy:
                  törlesztés az ékszerre... egy rubel.</p>
					<p>Végre mégis csak sikerült, hogy elolvassa, mit irt neki Cirill. Hogy majd eszét
                  vesztette, mikor elszakitották őket egymástól; hogy a mérhetetlen távolban még
                  hatványozott szerelemmel szereti s hogy reméli már nemsokára megszabadul. Egy
                  semmiség miatt csak nem tarthatják át évekig itt Tobolszkban. Egyébként a
                  körülményekhez képest jól van; a tobolszki kórházban mint segédorvos müködik és
                  még fizetést is kap; főnöke is jó ember és megigérte neki már többször is, hogy
                  rövidesen megkegyelmezésre ajánlja.</p>
					<p>Tehát ne busuljunk, én istenitett Ancsukám; édes apád Bakunin Feodor és édes
                  anyád, Pepelajev Alexandra Mária őrködik fölöttünk az égben; a megpróbáltatás e
                  hónapjai után a boldogságnak az évei fognak jönni és üdvözülni fogunk mi ketten a
                  földön is...</p>
					<p>Ugy nagyjában ez volt a levélben és ugy hatott Annára, amit olvasott, mint egy
                  boldogitó viszontlátás, mely váratlan jött. A levél: az maga az ő Cirillje volt és
                  Anna a keblére nyomta és elfelejtette tőle az egész világot. Egyedül volt, a
                  postaépület valamely magányos zugában, de ha mellette lett volna bárki is, akár
                  Timirjasev Izidor, akár Bieberfeldből a beszédes Frau Krenner: ő szótlan maradt
                  volna és csak a levélen lett volna az ajka.</p>
					<p>Azután lecsöndesedett benne az a mámorhoz hasonló állapot, mely az elképzelt
                  találkozástól rajta erőt vett és ahogy hazafelé tartott az emberekkel,
                  asszonyokkal oly népes, de ránézve mégis néptelen utcákon: a lehangoltság valami
                  köde borult a lelkére. - Én egyetlen Cirillem, - gondolta - ha sejtenéd, hogy
                  vétkeztem ellened! Ha megálmodnád, ha tudnád, milyen messze tévedt a lelkem a
                  tiedtől! Hihető is ez, te jó apám ott fönt az égben? Ha már elfelejthettem a
                  tavaszt, miben Cirillem oldala mellett részem volt, hogy elfelejthettem a
                  dermesztő bánatot is, mit eltávolittatása a lelkemnek okozott! Hogy elfelejthettem
                  a szánutat Szentpétervárról a kolpinci csárdáig; hogy elfelejthettem a deportáltak
                  vonatát és elbucsuzásomat Cirilltől ott a töltésen! És még éltem történetének
                  neveztem azt, azt a bizonyos ötvenkét napot! Oh, bocsáss meg Cirillem... életem
                  tévedése volt, nem története!</p>
					<p>És mihelyt hazaért, elővette naplóját és aznapi kelettel - május tizenkettedikét
                  irták - ezt toldotta hozzá a már örökre lezártnak vélt füzethez:</p>
					<p>- Halottnak hitt szerelmem feltámadt! Képzeletemben szivemhez szoritlak, Cirill és
                  megujhodott lelkem hozsannát zeng az égnek... hozsannát! És nektek is zeng, te
                  istenben boldogult jó apám és te halhatatlan nagy költő, Petőfi.</p>
				</div>
				<div type="chapter">
					<head>
                 IV. Egy kézcsók.
               </head>
					<p>Bakunin Anna nem szertelenkedett, amikor azt irta be toldásul a füzetbe, hogy
                  megujhodottnak véli a lelkét. Olyan pacsirta volt eddig a lelke, melynek ólmot is
                  kötöttek a szárnyára, zsineget is csavartak a torka köré; nem birt se hangot adni,
                  se repülni, de a napot és ragyogását sem látta, mert felhőkkel volt tele az
                  égboltozat. Most könnyünek érezte a lelkét, szabadon szárnyalhatott el Cirillhez
                  és mindazt, mit dalos kedve neki inspirált, kifejezésre juttatta, levélben.</p>
					<p>Hát nótázás is volt inkább, mikor levelet irt Cirillnek, mint betüvetés. Minden
                  tollvonása egy-egy trilla, minden sora egy-egy emelkedő hangfutam volt. Milyen
                  boldoggá tettél, hogy irtál, áldjon meg érte a jó isten, áldjon meg! Mi gyötrelmes
                  nyomástól szabaditottad meg lelkemet azzal a pár sorral; sivatag volt a lelkem,
                  most gyöngyvirágok csilingelnek benne, tetszhalott voltam én magam is, most
                  vidámságra és életkedvre ébredtem. Hurja vesztett citera volt eddig, most dalra
                  ajzott lant a szivem, keblem és sóhajtáshoz szokott csöndes ajkam most álmomban is
                  csókot küld néked...</p>
					<p>Igy irt Anna vagy négy oldalon át és megvigasztalta Cirillt, hogy csak reméljen;
                  hüséges szerelme az övé, és már nem tántoritja el tőle de semmi. Mikor leirta már
                  a szót, egy pillanatra könnybe lábadt a szeme, azután beletette a levelet egy
                  boritékba, sok csókot nyomott a levélre is, a boritékra is és postára vitte
                  sietve, sietve.</p>
					<p>Visszatéret egy gondolat villant az agyába; Cirillel volt kapcsolatos ez a
                  gondolat és mintha vőlegénye mellette lépdelt volna, halk kifejezést adott annak,
                  amit gondolt.</p>
					<p>- Hogy meggyőzzelek, Cirillem, - suttogta - hogy már nem távolit el tőled de
                  senki, most tudod-e hová megyek? Az aulába megyek! Felkeresem Domonkyt és sétálok
                  és beszélek vele egy órán át és meglátod, milyen nyugodt fog maradni a szivem.
                  Mozdulatlan fog maradni, mint a delejtü, melyet lágy vas helyett brilliánssal
                  izgatnak.</p>
					<p>- Jaj, bocsáss meg, Cirillem: ez a hasonlat nagyon is sántit. Te nem vagy lágy
                  vas, te is brilliáns vagy és foglalatod az én szerető szivem. És egyedül
                  tündökölsz a szivemben; nincs melletted, amely elhomályositson, más drágakő. És
                  tudod-e, hogy te Cirill milyen drágakő vagy? Olyan, mely melegit is, mint az
                  oltártüz.</p>
					<p>Igy gondolkozott magában Anna és haladtában észre sem vette, hogy az egyetem
                  épületét már elhagyta. Csak egy pár tucat lépéssel arrább eszmélt fel
                  gondolataiból és megfordult.</p>
					<p>- Ni, már el is hagytam az egyetemet! - örvendezett. De nagy megelégedésére
                  szolgált a kis szórakozottság. - Mert Cirillre gondoltam, - mosolygott. -
                  Domonkyhoz igyekszem és Cirillel foglalkozom... igy jó ez.</p>
					<p>A kapunál megpillantotta Domonkyt, ki előadás vége lévén, épen akkor jött ki az
                  aulából. - Bon jour, mon cher ami, - üdvözölte őt Bakunin Anna és feléje nyujtotta
                  a kezét. Mosolygott és boldog volt, de azért, mert csepp forróságot vagy izgalmat,
                  de még zavart vagy elfogultságot sem érzett.</p>
					<p>- Ni, még mindig, vagy már megint itt Bécsben van? - hangzott el a pajtáskodó
                  kérdés. - Tán öt hete mult, hogy bucsut vett tőlem, Ancsu.</p>
					<p>- Már megint, - felelte Anna. - Sok elmondani valóm is volna; nem sétálnánk egy
                  félórácskát, őrnagy ur?</p>
					<p>- De a legnagyobb örömmel, Ancsu. Hol járt, amig oda volt és most hogy van?</p>
					<p>Ezzel megindult közöttük a társalgás. - Berlinben voltam... nagyon jól vagyok...
                  és Anna ugy csacsogott, olyan elfogultság nélkül, mint egy iskolás-leány. Erről
                  is, arról is tereferélt és Domonky csak ugy kérdezgette magában, honnan ez a
                  hirtelen jött változás? Ez már nem az a merengő, bánatát titkoló Anna, aki eddig
                  volt.</p>
					<p>Pár perc mulva megtudta az okot, mivel is magyarázható a nagy változás. A
                  beszélgetésben beállott kis szünetre Anna egyszerre és minden átmenet nélkül csak
                  igy szólt:</p>
					<p>- Menjünk be egy mellékutcába, ahol kevesebben járnak, őrnagy ur. Vagy huzódjunk
                  be egy pillanatra egy kapu alá.</p>
					<p>- Szivesen, Ancsukám. De miért is kivánja, mondja meg.</p>
					<p>Bakunin Anna most igazán olyan lett, mint egy gyermek-lányka, akin erőt vesz az
                  érzés. Könnyek gyültek a szemébe és megindultan, zavarodottan suttogta:</p>
					<p>- Mert szeretnék önnek kezet csókolni őrnagy ur.</p>
					<p>Olyan naivság nyilvánult meg ebben a hét szóban, hogy Domonky önkéntelenül is
                  elmosolyodott. Meghatottan bár, de kedveskedve és derülten ezt mondta:</p>
					<p>- Öregnek elég öreg vagyok, Ancsu, hogy elfogadhassak egy kézcsókot egy ilyen kis
                  lánytól. Harminckétéves lettem a mult hóban. De miért akar nekem kezet csókolni,
                  Ancsu?</p>
					<p>- Mert megmentett, őrnagy ur, azért; mert visszaadott engem saját magamnak és
                  vőlegényemnek... azért. És most oly boldognak érzem magam, oly megtisztultnak és
                  jónak és édes atyám szeme az égből megint szeretettel pihenhet a leányán.</p>
					<p>A meginditó őszinteség csak ugy kivilágitott fellelkesült szeméből és Domonkyban,
                  ahogy ránézett a leányra, szinte testvéri szeretet ébredt iránta. - Folytassa,
                  Ancsukám, - mondta és a hangja csupa bizalomkeltés és lágyság volt. - Csak
                  folytassa, édes kis Ancsukám, de nem fog nekem kezet csókolni, azt nem engedem
                  meg. Bátyjának tekintsen, bátyjának pedig nem csókol kezet a huga.</p>
					<p>- S én a hugának álmodhatom magam?! Óh, köszönöm a hozzám való jóságát. Ezzel
                  megengedhetem magamnak, hogy önt imádságomba foglaljam nap-nap után.</p>
					<p>- Mint a valóságos hugom, Ancsu. De ni csak, most ötlik az eszembe, hogy szóba
                  került köztünk a nővérem. Azt irta most nem rég, hogy adjam át üdvözletét
                  önnek.</p>
					<p>Bakunin Annát egy pillanatra megrezzentette a boldogság. Melegen és háladatosan
                  mosolygott, azután csodálkozva nézett az őrnagyra.</p>
					<p>- No igen, - mondta Domonky - ön még nem tudja. - Elküldtem volt hugomnak az ön
                  boldogult édes atyja könyvét és kisérő levelemben megirtam, hogy ennek a Bakunin
                  professzornak a leánya diáktársam az egyetemen itt Bécsben. Válaszában aztán
                  üdvözöltette önt a hugom és azt is irta, ha ő majd Bécsbe jön, ösmertessem meg
                  önnel Ancsu.</p>
					<p>- Az ön huga nagyon fenkölt lelkü nő lehet. Vajjon mikor rándul fel Bécsbe...
                  megirta-e?</p>
					<p>- Még ebben a hónapban, - felelte Domonky. Május harmincegyedikén nagy ünnepségek
                  lesznek itt Bécsben és én rábirtam a hugomat, hogy édes anyámmal jöjjön fel vagy
                  két hétre ő is.</p>
					<p>- Megszállani persze... Anna keresgélt egy darabig a fejében, melyik is a legjobb
                  szálló a városban.</p>
					<p>- ...a mi itteni házunkban fognak, - volt Domonky részéről a válasz. - Még anyai
                  nagyatyám vette, mikor miniszter volt. Abban lakom most én is.</p>
					<p>Anna gyöngécskén elpirult, mert hiszen volt ő már a Domonky lakásán. Szinte
                  gondolkozás nélkül kérdezte:</p>
					<p>- Ugye lakott már ott az édes anyja is a hugával?</p>
					<p>- Hát hogyne, kicsi Ancsu. Minden esztendőben itt töltenek el három-négy
                  hetet.</p>
					<p>Ez megnyugtatta Bakunin Annát. Egy háznak a küszöbét, mely ha csak esetről-esetre
                  is, a Domonkyné otthona meg a lányáé, ő átléphette veszélyeztetés nélkül. Még ha
                  Domonky más ember volna is, mint amilyen: egy házban, melynek szobái a hugocskája
                  tisztaságát lehelik, ő nem élt volna vissza a helyzettel...</p>
					<p>- Ezenfelül még szeret is; Magdát szereti, - gondolta Anna és egy elhamarkodott
                  kérdés tódult az ajkára. Észre is vette azon nyomban, hogy meggondolatlanul
                  kiváncsiskodott és szerette volna visszaharapni a kiejtett szót; de már elkésett
                  vele, kicsuszott és kint volt.</p>
					<p>A meggondolatlan kérdés pedig igy hangzott:</p>
					<p>- Hát Kodolányi Magda is feljön-e? Csak nem rég utazott haza... megint
                  feljön-e?</p>
					<p>Domonky szája szeglete megrándult. - Igen, két nappal azután utazott, hogy a
                  Gross-Wienben olvasta... itt megakadt. - Vajjon miért utazott el? - tünődött. -
                  Azért-e, hogy az ünnepségekre készüljön, vagy azért-e, mert párját kapta a
                  structollnak?</p>
					<p>- Óh bocsásson meg Ancsu, - eszmélt fel Domonky nyomban - azt kérdezte tőlem, hogy
                  Kodolányi Magda is feljön-e? Egész biztosra veszem, hogy feljön. Ahol koronás nők
                  és trónörökösök fénylenek, ott királynőnek is ragyogni kell... nem ugy van?</p>
					<p>Olyan keserüség epéskedett a szavában, hogy Bakunin Anna szinte megijedt. - Jaj,
                  mit tettem, én ostoba, azzal az elsietett kérdéssel? gondolta.</p>
					<p>Domonki most másra terelte a beszédet. - Hát Ancsukám, - folytatta megint
                  nyugodtan - ön még nem mondta el nekem, miért tért vissza már Berlinből, holott
                  haza akart utazni, ha jól tudom.</p>
					<p>- Mert nem engedtek Berlinnél tovább, - válaszolta Anna és elkomorult. -
                  Oroszországnak Berlinben is van keze, Oroszország olyan sürü szövésü háló, mely
                  alkalomadtán bármely más országba is átnyulik.</p>
					<p>- Nem eresztették Berlinnél tovább?! Hát azt, hogy engedhették meg maguknak, azt
                  az atrocitást?</p>
					<p>Anna keresetlenül elreferált mindenről; mit mondott neki Sulgin és mit Grigorovics
                  titkár Berlinben. Ez utóbbi kinyitotta a szemét, hogy csak komédia volt a hazafias
                  misszió, mellyel Bécsbe küldte őt Pascsenko Alexej és a vonaton Berlinből Bécs
                  felé ő, Anna gondolkozván a dolgon kitalálta, hogy ki is állhat ez ügy mögött. Óh,
                  nem a szép Tatyana grófnő, az a lelke mélyén nagyon nemes és jó asszony; csak gróf
                  Waldkirchener Félix lehet az illető, ki olykor még az uccán is terhére volt.</p>
					<p>- Gróf Waldkirchener Félix?! - mosolygott el Domonky jóizüen. - Ösmerem még
                  százados-koromból. No, az éppen nem remélhette, amilyen külseje van, hogy csak a
                  legkisebb sikere legyen bárkinél is.</p>
					<p>- Hát visszataszitónak elég visszataszitó a gróf ur, de a megnyerő külső hiányát ő
                  kitartással és arroganciával pótolta. Velünk szemben vett volt lakást és
                  naphosszat átbámult hozzánk, aztán az uccán is molesztált és levelet irni sem
                  átalt. Nem is tudom, miért, de magammal hoztam a levelét Bécsbe és alkalomadtán
                  megmutatom önnek, ha kivánja.</p>
					<p>- Stilusgyakorlat lesz és az is „elégtelen” osztályzatu, sejthetem. De mondok
                  magának valamit, Ancsu. Minden bizonyitó látszat mellett is kétlem, hogy gróf
                  Waldkirchener állana a háttérben.</p>
					<p>- Hát ki állana, ha nem ő?</p>
					<p>- Hogy valójában ki áll, azt nem tudom, de hogy gróf Waldkirchener nem áll, az
                  bizonyos. Mert - hisz elmondta nekem Ancsu - Pascsenko, mikor ön utra ment, ötezer
                  rubelt adott önnek és azóta is hónaponkint ezeret küld. Gróf Waldkirchener Félix
                  pedig egy abszolut vagyontalan katona-gróf, kinek semmije sincs. Nem ötezer
                  rubelt, de ugyanannyi kopejkát sem áldozhat.</p>
					<p>Anna nagy szemeket meresztett. - Gróf Waldkirchener vagyontalan és mégis oly
                  könnyelmü az ön kormánya, hogy a katonai attasé mellé küldi tisztnek?</p>
					<p>Domonky volt olyan gavallér, hogy védelmére kelt gróf Waldkirchener Félixnek.</p>
					<p>- Hagyja csak, Ancsuka, - mondta. - A gróf ur tán szereti a szép nőket, de
                  megvásárolhatatlansága az bizonyos. Korrektségéért kezeskedem akár én magam
                  is.</p>
					<p>- Csak meg ne bánja, - folytatta Anna. - Én egy járatlan, tudatlan lány vagyok, de
                  minálunk csak a leggazdagabb tiszteket alkalmazzák olyan állásokra, mint a grófé.
                  Még ezek a gazdagok is megvásárolhatók még több pénzzel, hát még a szegények,
                  akiknek semmijük sincs!</p>
					<p>Domonkynak, az egyeneslelkü, becsületes magyarnak, eszébe se jutott a gondolat,
                  hogy hátha mégis csak Waldkirchener van az ügy mögött és onnan telt az ötezer
                  rubelre, mert a beléje helyezett bizalommal visszaél? Eszébe se jutott ez a
                  lehetőség, hanem ismételten azt mondta, hogy ő kezeskedik Waldkirchener Félixért;
                  nem azért, mert gróf, hanem azért, mert az ő hadseregének tisztje.</p>
					<p>A hadseregük tisztje! Hiába, csak gavallér a magyar. Alig pár évvel történt, hogy
                  egy Redl nevü cseh ezredes öngyilkos lett, mert kiderült, hogy az oroszoknak
                  kémkedett. Mozgósitási- és várterveket adott el az oroszoknak az ezredes ur és sok
                  százezer rubelt kapott mint Judás pénzt. Ez a Redl is „a hadseregük” tisztje volt,
                  mégis védelmébe vette Domonky gróf Waldkirchenert. Gavallér a magyar, még a rossz
                  emberével szemben is gavallér.</p>
					<p>- Tehát százszor is, Ancsukám, - bizonygott - gróf Waldkirchenernek nincs pénze, ő
                  nem állhat ez ügy mögött, hanem más valaki áll. Hogy is képzelheti, hogy egy
                  rendőrminiszter meg egy Pascsenko eszköze legyen egy alárendelt tisztnek? Az
                  ilyeneknek a nagyhercegeknél kezdődik az ember, vagy egy démoni szépségü
                  nőnél.</p>
					<p>Anna egy pillanatra Babjánszkij grófnőre és Leonid nagyhercegre gondolt, nyomban
                  azonban azt mondta magának, hogy: nem lehet. Babjánszkij grófnő nagyon jó asszony
                  - hogy sirt velem, mikor megtudta, hogy anyátlan nőttem fel, árván - Leonid
                  nagyherceg pedig azt sem tudja, hogy vagyok-e a világon.</p>
					<p>Beszélgetés közben már a parlament épületéig jutottak és Anna Cirillre és
                  Szentpétervárra gondolt. Május volt akkor is, mikor Cirillel a Ligovszkáján sétált
                  és Babjánszkij grófnő feléjük jött s azt az ékszert csusztatta a keblébe. Ah,
                  milyen tavasz és milyen boldogság volt, kart karba öltve róni az uccákat, fiatal
                  menyasszonyka ő és fiatal vőlegényke Cirill! Volt-e ragyogása oly fényes a napnak,
                  hogy boldogságuk azt tul ne ragyogta volna?!</p>
					<p>Anna ugy érezte, hogy felkivánkoznak a könnyei és mert nem akart feltünővé válni
                  az uccán, valami fedél alá igyekezett, hogy ott sirjon. Egy pillanatig
                  körülnézett, azután megszólalt.</p>
					<p>- Ülésezik most a Reichsrat? - kérdezte.</p>
					<p>- Most nem ülésezik, - felelte Domonky. - Béna és munkaképtelen már mióta!</p>
					<p>- Akkor megnézhetnők tán a belsejét is ennek a háznak. Bejön velem őrnagy ur?</p>
					<p>- Szivesen, Ancsu. És annál is inkább, mert még magam sem láttam, hogy milyen.</p>
					<p>Bementek; egy lélek sem volt sehol a házban. A folyosók mind üresen tátongtak és
                  az ülésterem is, mely nyitva volt, üresen ásitozott, mikor beléptek.</p>
					<p>Domonky elgondolkozott - az jutott eszébe, hogy tán egyetlen pontja sincs a
                  világnak, ahonnan több gyülölet és rosszakarat csapna a magyar felé, mint innen -
                  Anna pedig felhasználta az alkalmat és megragadta a Domonky kezét.</p>
					<p>- Mit csinál, Ancsukám? Mit akar? - lepődött meg Domonky.</p>
					<p>- Ezt, - olvadozott üdvözülten Anna és megcsókolta Domonky kezét. - Ezzel
                  tartoztam önnek, amiért megmentett. Apám is helyesli ezt a kézcsókot és Cirillnek
                  is meg fogom mondani, ha összesegit vele a jó Isten, hogy kezet csókoljon Domonky
                  őrnagynak.</p>
					<p>- Ugyan Ancsu, már ne legyen olyan gyermek!</p>
					<p>- De komolyan beszélek... Cirillnek is meg fogom mondani, hadd érezzen hálát ön
                  iránt ő is. Mert hogy az övé leszek és ő velem boldog lesz, ezért apám után önnek
                  lesz adósa egy életen át.</p>
					<p>- Ne szertelenkedjék, Ancsu, - mondta Domonky. - Hát mit tettem én rendkivülit?
                  Semmit. Ha jól emlékszem, csak annyit mondtam én önnek, hogy boldog lesz, csak
                  gondoljon az atyjára.</p>
					<p>- Épen ez az, - suttogta Anna és szivéhez vonta Domonky kezét. - Ha ön kevésbbé
                  uri ember lett volna, mikor a lakásán önnel egyedül voltam! Ön belélátott a
                  szivembe, látta is, mint lángol a vérem, mégis uri ember birt maradni... Isten
                  fizesse meg. Csak... csak megcsókolt, mint egy bátya a hugát.</p>
					<p>- Jól emlékszik, Ancsu. Én láttam az ön szivében azt a lángot, de azt is láttam,
                  hogy még sem az igazi láng az. Az igazi: Cirillért lobogott és csak mulólag nyomta
                  el a másik. Mint a meteor fénye a csillagét.</p>
					<p>- Mégis, - rebegte Anna - ha ön kevésbbé uri ember lett volna! Más leány, ha egy
                  férfival egyedül ennek lakásán van, elveszti vőlegényét és egész multját; én az
                  önében visszanyertem vőlegényemet, multamat, mindent... hát nem érdemelt kézcsókot
                  én tőlem és nem érdemli meg, hogy Cirillemtől is kapjon?</p>
					<p>Mint aki hálaimádságot küld fel az Istenhez, amiért megmentette a megsemmisüléstől
                  az életét, ugy beszélt Anna Domonkyhoz. És oly felmagasztosultság olvadozott a
                  szemében; az ülésterem templomi csöndjében oly bensőséges lágysággal csengett a
                  hangja, hogy Domonky nem talált választ, a helyzetnek emelkedettségéhez méltót.
                  Csak otthagyta kezét a lányéban, hadd szoritsa Anna a szivéhez; hogy voltaképen
                  egy kebelhez szorul a keze, mely ruganyos és szüziesen forró: azt észre sem vette
                  Domonky abban a szent percben.</p>
					<p>A folyosón kint lépések csoszogtak, valami teremőr vagy efféle lehetett és a
                  lépések nesze felébresztette megindultságából Domonkyt. - Most menjünk, kis
                  Ancsukám, - mondta - még benyit valaki és gondol valamit, ha minket igy lát.</p>
					<p>Kint egy bérautót vett Domonky, - elfáraszthatta Annát a séta és még jó ut van
                  hazáig, - mosolygott; azután besegitette Annát a kocsiba. - Damenpensió, - szólt
                  oda a soffőrnek és ő is helyet foglalt az elgondolkozó leány mellett.</p>
					<p>- Lássa, - kezdte Anna, mikor ugy vélte, hogy sok sétáló szép asszony rajtuk
                  felejti a szemét - három hónappal ezelőtt, (ismeretségünk legelső napjaiban, csak
                  gyalogsétát tettünk az utcán és büszkeség dagasztotta a keblemet, hogy ön mellett
                  sétálhattam, őrnagy ur. Én, az igénytelen professzor-leány, egy igazi gavallérnak
                  az oldalán! És büszkeségem tán kevélységgé nőtt volna, ha egy automobil párnáiból
                  látom, mint irigylik önt tőlem a hölgyek. Most autón megyünk a Ringstrassén és
                  tudja-e mi van az eszemben? Az én szánutam Szentpétervárról Kolpincba, mikor
                  Timirjasev Izidor ült mellettem és majd megszakadt a szivem a nagy bánattól.
                  Cirillre gondolok, vajjon mikor ülök már mellette, mint most ön mellett?</p>
					<p>Ez a fordulat vezette rá Domonkyt, mit válaszoljon Annának a kérdésre, hogy hát
                  nem érdemelte-e meg tőle a kézcsókot? Megfogta és megsimogatta a kezét, mint egy
                  szerető nagybátya a hugáét és azt mondta neki, nem hangsulyozottan, de
                  komolyan:</p>
					<p>- Hát lássa, kicsi Ancsu: ha meg akar jutalmazni azért, mert uri ember maradtam,
                  mikor nálam volt, akkor csak szeresse Cirilljét és maradjon hü hozzá.</p>
					<p>- Óh igen, - rebegte Anna és átszellemülten is, boldogan is nézett fel a mellette
                  ülőre. - Most még jobban fogom szeretni Cirillt, hiszen ön adott neki vissza,
                  őrnagy ur...</p>
					<p>Megérkeztek. Anna kiszállt és mint valami anyagtalan, sulytalan angyal, kinek
                  felszabadultak az összekötözött szárnyai, olyan könnyen repült a lépcsőkön
                  felfelé, Domonky meg tovább autozott hazáig. És ugyanegyet gondoltak, az
                  oroszországi madonna-lelkü leány és a magyarországi acélosjellemü férfi.</p>
					<p>A pensió lépcsőzetének sarkán márványszobor fehérlett egy fülkében. Nem Afrodite,
                  tán Pallas Athene volt, mégis le szeretett volna borulni előtte Anna. -
                  Meggyógyultam, - zsolozsmázta a lelke és a szobája kápolnaszerü csöndjében az
                  ajka is szóra nyilt Annának. - Meggyógyultam; Cirillé vagyok és leszek, - igy jött
                  ki a hála szava a szájából és mert az került legelőször a kezébe, hát csókokkal
                  illette édesatyja könyvét.</p>
					<p>És Domonky is ugyanezt mormolta: - meggyógyult! Repült vele az autó, de gondolata
                  ennél az egy szónál maradt: - meggyógyult! Most már elhiszem, hogy meggyógyult,
                  mert most nem mondta nekem egyetlen szóval sem, hogy közeledjem Magdához, hogy
                  vegyem el Kodolányi Magdát... És oly ingerült lett a szurástól, mely erre a
                  szivébe állt, hogy mikor megérkezett és fizetni akart a soffőrnek, egy százkoronás
                  bankjegyet gyürt össze meg-megránduló ujjai közt.</p>
					<p>- Ejh, erigy a pokolba, - dörmögte és odalökte a százkoronásat a soffőrnek. És
                  mikor fölfelé ment a plüs-szőnyeges lépcsőkön, szinte gyülölködő haraggal gondolt
                  Magdára.</p>
				</div>
				<div type="chapter">
					<head>V. Egy „gefundenes Fressen”.</head>
					<p>Szobájába érve Domonky ledobta magát a divánra. Egy darabig nem gondolt semmire,
                  csak a menyezet arabeszkjeit szemlélte, amik arányosan csillogva egy-egy mezejét a
                  plafondnak folyták körül.</p>
					<p>Bántotta idegeit az aranyozás, amint hivalkodott a májusi napfényben. - Mit
                  hencegsz ott fönt, - mormogta. - Azért senki sem hiszi, hogy arany vagy. Hitvány
                  gipsz van alattad, tudjuk.</p>
					<p>- De nem bánom, csak kérkedj, - követte Domonky a gondolatot. - Miért lennél te
                  becsületesebb, mint ezer más? Aranynak hazudja magát sok minden, de csak meg kell
                  egy kicsit kaparni és szemmel látjuk a haszontalan krétaport.</p>
					<p>- Hát csak kevélykedj és hitesd el, hogy te arany vagy. Nem vagy te az egyetlen,
                  aki igy tesz. Élő és nem élő egyformán hazudik és téveszt. A pocsolya felszine is
                  gyöngyházfényesen, opálosan csillog... és hány ember és asszony és leány van, aki
                  csak kivülről arany, belülről massza!</p>
					<p>- Leány is, igen. Például... Domonky előbb fájdalmasan felijedt, azután dühösen
                  belérugott a divánba... de Bakunin Anna kivétel. Az belül is szinarany teremtés.
                  Én Domonky vagyok, magasabb rangu katonatiszt és többszörös milliomos is vagyok,
                  az ő vőlegénye meg egy igénytelen kis orvos. Mégis megmondta nekem kertelés nélkül
                  és őszintén, hogy vőlegényét szereti, nem engem. Hogy nem lelkétől lelkedzett
                  szerelem, csak egy sajátságos lázszerü felviharzás volt, ami feldöntötte benne az
                  egyensulyt, mikor rám gondolt.</p>
					<p>- Mily gyönyörü leány az az Anna! Külseje és belseje egyformán szép. Olyan ő,
                  mintha egy liliom lelke egy chrizanthémba költözött volna. Ha az ő szive
                  véletlenül már nem a Cirillé és az enyém véletlenül már nem a Magdáé: tán egymásba
                  szerettünk volna mi ketten. És ha kezet nyujtunk egymásnak egy életre, olyan lett
                  volna ez a kötésünk, hogy helyeselte volna maga Bakunin is.</p>
					<p>- De ő Cirillt szereti, én pedig... itt megállt és csak vártatva folytatta:
                  Magdát! Hát nincs igazsága Bakunin tanárnak, hogy szabályozni kell tudni a
                  szerelmet?! Mert ha nem tudjuk, tán nyolc esetben tiz közül vagy katasztrófa vagy
                  boldogtalanság, vagy csömör és ellenszenv hajt ki a nyomában. Ő Cirillt szereti,
                  Cirill meg őt; ezt szerencsésen szabályozták, ezt a szerelmet... én meg... itt
                  ismét csak megállt, - teringettét, bosszankodott, amiért megállt - én meg Magdát
                  szeretem, Magdát, holott a közelébe se lett volna szabad, hogy eresszenek.
                  Kodolányi Magda körébe csak trónörökös kivánkozhatik vagy főherceg; az, ha
                  belészeret, hát nem kockáztat vele semmit, mert Magda neki örömmel igent mond.</p>
					<p>- Magda! Magda! Valami több, mint neheztelés vagy rosszalás, valami fájdalommal
                  párosult harag féktelenkedett Domonky szivében. - Magda! Magda! Szeretem, de ugy
                  hiszem, már gyülölöm is; imádtam, de ugy rémlik, már...</p>
					<p>Belépő inasa zavarta meg gondolataiban Domonkyt. Táviratot hozott, mely otthonról
                  jött s a melyből arról értesült nagy örömmel Domonky, hogy édes anyja és Jóka a
                  legközelebbi expresszel érkezik. - Vagyis holnapután délelőtt tizenegykor, -
                  konstatálta, mikor megnézte a kalauzt, azután kiteritett az asztalára egy pár
                  térképet, elővett valami katonai értekezést és tanulmányozásába fogott a
                  munkának.</p>
					<p>És hogy az agya kezdett dolgozni, nem érezte többé, hogy szive is van. Harag és
                  indulat és szerelem és gyülölet mind háttérbe szorult a lelkében. - Abszolut
                  elhibázott okoskodás, - kiáltott fel egy részleténél a könyvnek, ahol nem értett
                  egyet a szerzővel és felbuzdultában ceruzát ragadott, hogy irjon. Nem hagyhatja
                  megdöntetlen ezt az álokoskodást! Irt husz sort, irt ötvenet, irt százat;
                  gondolatból gondolat folyt és egyik érvből pattant a másik és mikor egy óra mulva
                  letette a ceruzát és figyelmesen átolvasta, hogy mit irt, ugy látta, egy egész kis
                  értekezés az.</p>
					<p>Ekkor megelégedetten szivarra gyujtott és el-kinézve az ablakon, mormolta:</p>
					<p>- Most is mondom, amit mondtam: ha csak szerelem és csak nők volnának a világon,
                  annyit sem érne ez az élet, mint egy fületlen gomb...</p>
					<p>Két nappal később Bécsbe érkezett Domonkyné a leányával. Domonky Sebestyén ur nem
                  jött fel, ő utálta, gyülölte Bécset... és még nem volt vége a hétnek, már két-egy
                  testvér volt Jóka és Anna. A Tiszapart szülöttje és a Néváé; Szent István
                  vezérének sarja és - ki tudja - tán egy agyonkorbácsolt muzsiké. Annak kevélyen
                  fellángolt a szeme, ha Vörösmarthy-t és Arany Jánost olvasta, ez Lermontovon és
                  Puskinon könnyezett... mégis megértette és becsülte és szerette egymást Jóka és
                  Anna. És Bakunin Annának, mikor Domonky Jókával együtt volt, egyszer sem jutott
                  eszébe Petőfinek pozsonyi szobra...</p>
					<p>...Domonkyné is, Jóka is tudta, hogy Kodolányiék majd hat hetet töltöttek el
                  Bécsben és feltételezhették Gedeonról, hogy nem kerülte kiszemeltjét, Magdát;
                  mégis tartózkodott tőle anya is, testvér is, hogy csak szóval is megkérdezze: -
                  nos, mennyire vagy? Mert hát nem kételkedett abban egyikük sem, hogy mihelyt
                  perfekt lesz közöttük a dolog, ugyis szülei elé lép Gedeon és kérdezi: -
                  megengedik-e, hogy megkérjem Magdát? Addig pedig, mig ez nem történik meg, mire
                  való is volna a kérdés, hogy hát mennyire van?</p>
					<p>Volt mit kérdezni és felelni másféle is és elfoglaltság is akadt elég sok.
                  Operaelőadás, szinház és lóverseny... és amit Jóka még leginkább szeretett:
                  belékarolni Gidába és sétálni vele az elegáns utcákon.</p>
					<p>Már tarkultak-barkultak az utcák; május harmincegyedikéig, a fejedelmek
                  látogatásának napjáig, már csak tiz nap hiányzott mindössze és mennél több zászló
                  szinesitette a házakat, annál élénkebb lett az amugy is mozgalmas nagy város.</p>
					<p>És igy mult el egyik nap után a másik, kirándultak, szinházba mentek, sétáltak,
                  sokszor Annát is elvitték magukkal - igy mult el egyik nap után a másik... már
                  csak hat nap volt május hó végéig.</p>
					<p>- Hatszor huszonnégy óra! - gondolta Jóka is, Gedeon is magában és ahogy
                  sétaközben egymásra néztek a testvérek, mindegyiknek a szemében egy eltitkolt
                  kérdés látszott rejtőzni. Egy kérdés, mely nem az elméből, hanem a szivből jött s
                  melynek megválaszolása benne aggodalmas szorongást szült; egy kérdés, mely alakot
                  és életet nyert; Gedeonnál igy hitták a kérdést: Adalbert, Jókánál igy hitták:
                  Magda.</p>
					<p>- Eljönnek-e a bieberfeldiek is Bécsbe? Otthon marad-e Nagydomonkon Magda? Ide
                  vonzza-e a trónörököst amaz eltörött hegedü, ama szekérnyom... és otthon
                  marasztja-e Magdát a structoll és a Gross-Wien ama száma?</p>
					<p>- A bieberfeldiek mindenesetre eljönnek, - nyugtatta meg magát Gedeon és
                  mosolygott. - A császár és a többi mind eljön, hát ők sem igen tehetnek
                  kivételt.</p>
					<p>Jóka meglátta a mosolygást és azt hitte, Magda az oka. Ővele foglalkozott most
                  Gedeon. Ezért mélyebben belékarolt a karjába, bizalmasabban simult a bátyjához és
                  azon a fémlemez-zengésü hangján, mely mint az estéli harangszó olyan lágy volt,
                  igy szólt és ő maga is mosolygott:</p>
					<p>- Ugye Gida, te most Magdára gondolsz?</p>
					<p>A kérdés kissé meglepte a férfit. - Magdára? Ejh, dehogy is, - felelte. - De hogy
                  is jutott az eszedbe, Jóka!</p>
					<p>- Mert magam épen ő rá gondoltam, azért. Sajátságosan is dolgozik az emberi agy.
                  Egy kirakatban itt képeslapokat láttam, erről eszembe jutott, hogy irnom kellene
                  Magdának, ez meg eszembe hozta, hogy ő még nincs itt, holott mindössze csak hat
                  nap van...</p>
					<p>- ...harmincegyedikéig? - szólt közbe Gedeon. - Hogy csak hat nap van hátra s ő
                  még nincs itt?</p>
					<p>- Ugy van; s ha még nincs itt, nem is szándékozik feljönni, gondolom.</p>
					<p>- Ez az ő dolga, - mondta Gedeon szárazon. - És nekünk is más dolgunk van, Jókám,
                  mint találgatni, otthon marad-e, nem-e? Már nem érdekel...</p>
					<p>- Magda?!</p>
					<p>- Nem Magda, - szólt Gedeon vontatva - de a kérdés nem érdekel, vajjon feljön-e?
                  Ha otthon marad, ha feljön: az eredmény rám nézve már egyre megy.</p>
					<p>- Mennyiben? Hogy-hogy? - ijedezett is, csodálkozott is Jóka.</p>
					<p>- Mert ha feljön, ez csak megerősitése lesz annak, hogy jól itéltem meg Kodolányi
                  Magdát; ha meg otthon marad, az kiszámitottság is lehet, a structollnak vagy a
                  Gross-Wiennek a tanácsa. Ejh, igy gyilkolják meg a leányok a szerelmet!</p>
					<p>- Nagy igazságod van, - sóhajtott fel Jóka. - Mi leányok sokszor kiöljük a
                  szerelmet, nem épenséggel azt, amit mi érzünk, hanem azt, amit mások éreznek
                  irántunk. De nem mindegyikünk ugyanabból az okból.</p>
					<p>De megértette Gedeon a hugát! Saját magát gondolta és Magdát. Ez is szerelmet
                  gyilkol, ő is, de mi más vezeti Jókát, mint Magdát!</p>
					<p>Elhallgattak, igy folytatták a sétát és - véletlen volt-e vagy Jóka intézte-e
                  szándékkal? - ama köruti ház elé értek, melyben az előkelő Damenpensió és Anna
                  lakása volt.</p>
					<p>Itt Jóka mintegy ötletszerüleg megszólalt. - Ni, eszembe jut, - mondta bátyjának -
                  már két napja, hogy nem voltam Annánál. Felugrom hozzá, egy szóra csak, te meg
                  légy szives, Gedeon és várj meg.</p>
					<p>- Szivesen, Jókám, - felelte és mihelyt magára maradt, fel és alá kezdett járni a
                  ház előtt, majd, hogy hasznát vegye a tiz percnek, amig egyedül van, kivett egy
                  szivart és rágyujtott. És küldözgette gondolatait a füst után: - kiöldösik a
                  leányok a szerelmet a férfiak szivéből és mihelyt csak kevésbbé fájdalmas is ez a
                  szivnek, már vége is van a szerelemnek... vége van.</p>
					<p>Szivarozva és gondolkozva hozzá, nem vette észre vagy ügyet sem vetett rá Domonky,
                  hogy a szemben lévő járdán is fel-alá sétál egy rőthaju urféle és szemmel tartja a
                  Damenpensió házát. Majd hogy ő, Domonky, megállt, az a rőthaju urféle is megállt,
                  majd egy kapualjba huzódott, hogy ne lássák meg. Ott folytatta szemmeltartását a
                  háznak.</p>
					<p>Husz perc mulva visszaérkezett Jóka, de nem egyedül jött, Annát is lehozta
                  magával. Milyen elegáns és tavaszian üde és milyen feltünő szépség is volt Anna,
                  de Gedeon nem a tavaszt és a szépséget, sem az elegánciát nem látta meg Annában,
                  csak magát Annát látta meg és ez a viszontlátás neki őszintén jól esett.
                  Megvidámodott, jókedvü lett, beszédes; inkább Annához is beszélt, mint Jókához és
                  eszébe jutott, hogy a királynőhöz, Magdához, ő sohasem tudott ilyen
                  közvetlenséggel beszélni. Jókán pedig egy gondolat villáma ment keresztül: van-e
                  összefüggés és mekkora mértékü Bakunin Anna személye és bátyjának felmelegedése,
                  derüje között; van-e összefüggés és mekkora mértékü bátyja ama szava és Anna
                  között, hogy: - igy gyilkolják meg a leányok a szerelmet? Vagyis... Jóka előbb
                  Magdára gondolt, majd Annán pihentette a szemét... vagyis: az gyilkol, tán már meg
                  is ölt egy szerelmet, ez meg öntudatlan egy uj szerelmet ébreszt?</p>
					<p>Az a rőthaju ur meg csak követte Gedeont és a hölgyeket.</p>
					<p>Mikor elindultak a Damenpensió házától, ő is kióvakodott a kapualjból és utánuk
                  ment, majd elébük került vagy másfél száz lépésre, aztán megfordult és kényelmesen
                  velük szembe jött, egy fotografiát nézegetve nagyon gondosan. - Ő az, más nem
                  lehet, - mormolta. - Most még követem őket, hogy ki hová megy, azután jelentést
                  teszek az ügyről... szenzáció lesz.</p>
					<p>És követte Gedeont és a hölgyeket. Előbb Annát kisérték haza, azután Jóka és
                  Gedeon is hazament, a rőthaju ur pedig itt is kérdezett valamit, ott is;
                  házmesterektől, hordároktól, másoktól; jegyezgetett és megint csak jegyezgetett és
                  fölötte megelégedetten mosolygott. - Hm... Domonky Gedeon őrnagy... szenzáció
                  lesz, - mormolta - szenzáció.</p>
					<p>Az a rőthaju ur pedig - Bierbrauer ur volt, gróf Waldkirchener embere, a detektiv,
                  ki Dániát is bejárta volt a télen, hogy ott felkutassa Bakunin Annát.</p>
					<p>No, Bécsbe már magától jött, nem Waldkirchener százados küldte. Szabadságon volt
                  Bierbrauer detektiv ur és mint bécsvárosi ember, ki holtáig is azt vallja, hogy
                  „es gübt nua a Kaiserstadt, es gübt nua a Wean”... mint bécsvárosi ember Bécsbe
                  ment szabadságra, hogy üdüljön. Olyan „Schwechater” nincs sehol a világon és olyan
                  „Heuriger” sincs sehol, mint Bécsben.</p>
					<p>Eszébe se jött volna az a Bakunin Anna vagy hogy hitták, kit Kopenhágában és
                  Dániában keresett; már a neve is kiment az eszéből és egyébiránt meg különben:
                  Bécsben ő nem detektiv, hanem magánzó ur.</p>
					<p>Ami időt nem Nussdorfban vagy a Rathskellerben sör mellett eltöltött, azt az
                  utcákon ütötte agyon. A bécsvárosi szeret „herumbummeln”. A Kaerthnerstrasse és
                  egy „gutes Zigarrl”: az uj bor meg a sör mellett még ez a kettő az ősbécsi
                  gyönyöre. Bierbrauer ur is a Kaerthnerstrassei sétálásoknak hódolt s ha
                  történetesen partnerre akadt, akkor nem győzte az összehasonlitásokat a
                  Kaiserstadt Wien és Szentpétervár között. Hogy mennyivel különb és szebb minden
                  Bécsben. Az utcák, a házak, az üzletek, a szállodák, minden. Az elvakult bécsinek
                  még a Donaukanal hidjai is különbek, mint például a budapesti lánchid és
                  társai.</p>
					<p>Még az asszonyaink, leányaink is - bizonygott - összehasonlithatatlanul szebbek,
                  mint az orosz nők. Nézze azt, aki ott szembe jön, - mondta és egy közeledő szép
                  asszonyra mutatott - ez valami, ez bécsi zsán... de in Peterschburch... a torkában
                  maradt szavak azt mondták, hogy a péterváriakkal nem érdemes törődni.</p>
					<p>Majd mindennap sétált és majd mindennap volt partner s igy Bierbrauer detektiv ur
                  sokat is nézegethette a hölgyeket. És hangzott a sok megjegyzés: a fesches Mädl,
                  was? so was sigt ma nua in Wean.</p>
					<p>Egyszer Anna jött vele szembe s ez cseppet se volt csuda, mert Anna is sokat
                  járt-kelt a városban. És Bierbrauer ur már ő rá is készen tartott egy megjegyzést,
                  valami olyasfélét, mint: zon blind wer’n, ezt Pétervárott nem látja és ha térdéig
                  koptatja is a lábát.</p>
					<p>De csak lefojtotta a szót, mert annyira mégis csak detektiv volt, hogy
                  Szentpétervárra gondolva eszébe ne jusson egy valóban feltünő hasonlatosság. Az a
                  nő, akit ama fotografia ábrázolt, melyet Waldkirchener századostól kapott,
                  szakasztott mása volt annak, aki itt tiz lépésnyi távolra vele szembe jött.</p>
					<p>- Meg kell tudjam, hogy kicsoda, - gondolta. - Szerencsére a fénykép is még nálam
                  van. Azaz otthon van a podgyászom közt, no de mindegy. Összehasonlitani holnap is
                  ráérek; most utána megyek és kikutatom a kilétét.</p>
					<p>Elbucsuzott a partnertől és követte Annát, ki épen hazament. Igy hát Bierbrauer ur
                  rövidesen megtudta, hogy egy dusgazdag urilány az Berlinből, hogy a Damenpensióban
                  van állandó lakása s hogy Anna von Lehmann a neve.</p>
					<p>- De mióta van Bécsben? Ez a fontos!</p>
					<p>A bejelentő hivatalban megtudta, hogy február eleje óta van Bécsben és ez
                  Bierbrauer ur részére már momentum volt. Február eleje, hm... s ugy január második
                  felében tünhetett el Pétervárról: ez összevág.</p>
					<p>A rákövetkező napon a Damenpensió háza előtt állt poszton. Meg akarta tudni a jó
                  Bierbrauer ur, hová jár ez az Anna von Lehmann - az orosz nagykövetségre és
                  konzulátusra gondolt - és össze is akarta hasonlitani a fényképpel. Csakugyan
                  Bakunin Anna-e ő?... ni, a keresztnév is hogy egyezik: Lehmann is, Bakunin is:
                  Anna.</p>
					<p>És hogy délidőtt meglátta, mi bizalmas viszony van Anna és egy magyarországi tiszt
                  között: - honvédtiszt: az osztráknak ez még gyanusabb volt - már kész is volt a
                  kombinációval jó Bierbrauer ur. Az a honvédtiszt is kém lehet, magyar Redl is
                  akadhat - gondolta - tehát megteszem a jelentést, nagy szenzáció lesz.</p>
					<p>És megirta gróf Waldkirchenernek a jelentést és kérte, hogy jöjjön el sürgősen
                  Bécsbe. A továbbiakat ő vegye a kezébe.</p>
					<p>No, ez egy „gefundenes Fressen” volt, ahogy a német oly jellegzetesen mondja. Egy
                  készen talált jóllakasztó étel, amit fellehet habzsolni azon iziben. Gróf
                  Waldkirchener Félix élt is az alkalommal azon nyomban, megmutatta főnökének a
                  jelentést, ez jóakarattal rázogatta a kezét és pár nappal a történtek után gróf
                  Waldkirchener százados ur Bécsben volt.</p>
					<p>Hogy a nagykövetség költségén, nem a magáén: ezt ugyhiszem senki sem kétli.</p>
				</div>
				<div type="chapter">
					<head>
               VI. A várva várt.
               </head>
					<p>A Domonky-házban nem készültek az udvari estélyre. Megtelefonozta volt Sebestyén
                  ur hazulról, hogy a meghivókat pontosan megkapta, s hogy családjára bizza az
                  elhatározást: élnek-e vele, nem-e?... ő nem megy el - de alig, hogy a meghivókat
                  elküldte, beállitott utána maga Domonky is. Nem jelezte előre a jöttét: fiákeren
                  jött be a vasutról és szokatlanul komoly és tünődő volt.</p>
					<p>Az volt a megállapodás a családban, hogy nem mennek el az estélyre, hanem
                  valamennyien kimentik magukat; most, hogy Sebestyén ur váratlanul megérkezett, azt
                  hitték, hogy változtatott a döntésen.</p>
					<p>- Nem változtattam, - jelentette ki Domonky és intett a fiának, hogy jöjjön. -
                  Beszédem van veled, - mondta.</p>
					<p>Felemelkedés előtt Gedeon még tett egy megjegyzést. - Ha már Bécsben vagy, édes
                  apám, - vélte - elmehetnénk tán az estélyre, de te is.</p>
					<p>- Hogy megszólitson a király és most is németül beszéljen hozzám, mint Versecen? -
                  szólta el magát Sebestyén ur és vérvörös lett. Magyar ember nem kritizálja a
                  királyát; ezt mindeddig megállotta Sebestyén ur, de most önkéntelenül is kitört a
                  kebléből: - csak németül beszélhet a magyarok királya?!</p>
					<p>- Azután meg, - folytatta, de már nyugodtan - sok köze van-e a magyarnak azzal,
                  hogy Ausztria császára most negyven éve reichsdeutscher Feldmarschall lett?</p>
					<p>Jókának kapóra jött ez a megjegyzés. Már a bieberfeldi miatt is nem szivesen ment
                  volna az estélyre; ne higyje a trónörökös csak egy percig is, hogy egy
                  Domonky-lány elébe megyen egy pártának és ha szerelmes is az a Domonky-lány, akkor
                  sem... de az okból sem ment volna szivesen, mert felháborodott a gondolata amiatt,
                  hogy a bécsi Burg falai között kevesebb van meg Magyarországból, mint bárhol is.
                  Holott Magyarország királya ott lakik.</p>
					<p>És hogy átporzottak ez érzések a kedélyén, odament az atyjához és a kezét, majd a
                  homlokát csókolta. - Igazságod van, édes apám, - mondta - semmi közünk nekünk ez
                  ünneppel.</p>
					<p>Véglegesen hát amellett maradtak - nem mennek el, kimentik magukat - és csak
                  Domonkyné gondolt mellékesen arra is, hogy a bieberfeldi trónörököst tán
                  fájdalmasan érinti ez az elmaradás; Gedeon nem hitte egy percig sem, hogy Magdát
                  is fájdalmasan érintse. Aki koronát vár a sorstól, annak nem fájhat, csak az, ha
                  nem juttat neki koronát a sorsa.</p>
					<p>- Aki koronát vár! - gondolta Gedeon. - S aki boldogságot vár, annak mije fáj? -
                  kérdezte. És meglepetéssel ugy érezte Gedeon, hogy az ő szive... nem fáj, nem
                  fáj.</p>
					<p>Csak ezek után ment át Gedeon az atyjával ennek lakosztályába, mely pár szobával
                  arrább volt. - Parancsolj velem, édes apám, - mondta.</p>
					<p>- Nem tünt fel neked, - kérdezte Sebestyén ur - hogy semmi keresni valóm itt
                  Bécsben, mégis feljöttem?</p>
					<p>- Mindenesetre feltünő, - vélte Gedeon. - Tehát nagy okodnak kell lenni, hogy
                  feljöttél.</p>
					<p>- Valóban, egy igen nagy okomnak. A trónörököst - nem Adalbertet, hanem a miénket
                  - a trónörököst meg akarják ölni. Szerajévóba készül, mert hadgyakorlat lesz
                  Bosznia határán, és merényletet terveznek ellene. Bombákkal és revolverekkel
                  várják. És sejted-e, hogy mi lesz ebből, ha megvalósul? Olyan lángbaborulása a
                  világnak, amilyen még nem volt.</p>
					<p>- Háboru?! - kiáltott fel Gedeon.</p>
					<p>- Az, - folytatta az öreg - és tudod-e Gedeon, mit mondok? Hagyjad itt Bécset és a
                  kémiát és vonulj be az ezrededhez mennél hamarább. Hogy egy esetleges mozgósitás
                  készületlenül ne találjon, azért.</p>
					<p>- Négy hét mulva vége lesz a félévnek, akkor hazamegyek, - felelte Gedeon és
                  elgondolkozott. Eddig sohasem jutott az eszébe, hogy valamikor, előbb vagy utóbb,
                  csak itt fog kelleni hagyni Bécset. Most, hogy erről beszélt az atyja és ő azt
                  mondta rá, hogy négy hét mulva hazamegy: most olyasmit érzett, mint fájdalmat.
                  Miért levert, miért szomoru, miért?</p>
					<p>De csak nem kereste tovább az okát. - Hazamegyek, - ismételte - de honnan tudod,
                  apám, hogy merénylet készül.</p>
					<p>- Egyik gazdasági tisztviselőm, ki maga is szerb, de feltétlenül szavahihető
                  ember, odaát volt Szerbiában több hónapon át. Az hozta a hirt, mit csinálnak
                  Kragujevácban s mit Belgrád mellett a topcsideri parkban. Ott az arsenálban
                  bombákat gyártanak, a topcsideri parkban meg célba lőni tanul néhány ifju és nem
                  is sugdolózva beszélik, hogy nagy meglepetés készül a svábáknak... És más
                  bizonyitékaim is vannak, fiam.</p>
					<p>- Hogy fontosságot tulajdonitok a dolognak, azt onnan is láthatod, hogy most itt
                  vagyok. A miniszterelnököt kerestem, de azt mondták Pesten, hogy most Bécsben van.
                  Tehát utána mentem s most felkeresem, elkisérsz?</p>
					<p>- Ahogy parancsolod, apa, - mondta Gedeon.</p>
					<p>A magyar miniszterelnök komolyan vette az ügyet, de az illetékes bécsiek, akikkel
                  jónak látta közölni, amit megtudott, csak kételkedtek és nem csináltak semmit. -
                  Rossz értesülés, - vélték - vagy csak mende-monda, csak álhir az egész.</p>
					<p>Sebestyén ur felsóhajtott, hogy ezt megtudta. - Persze, magyartól jött az
                  értesités, hát csak azért se! Igy gondolkoznak és cselekesznek az osztrákok és
                  rosszakaratukért, bünükért legtöbbször a magyar fizet... a magyar...</p>
					<p>...A Bieberfelder Staatszeitung nem engedte kihülni a vasat; időről-időre
                  megjelent hasábjain egy-egy cikkecske, mely a „derer von Domonky”-ról hirt adott.
                  Hogy el ne felejtse a családot Graetz-Bieberfeld hercegségének népe. Egyszer
                  elujságolta azt, hogy a Domonkyak kastélya olyan terjedelmes és diszes, mint holmi
                  királyi vár; természetes is - magyarázta a dolgot - hiszen királyjelöltek voltak a
                  Domonkyak; majd meg azt irta meg róluk, hogy a Domonky-könyvgyüjtemény és képtár
                  olyan elképzelhetetlenül gazdag, mint kevés más.</p>
					<p>S hogy közeledett május és a Bécsben készülő ünnepről lehetett irni, csak
                  természetesnek találta a Staatszeitung, hogy azon a Domonky-család is részt vesz.
                  Nemcsak Magyarországnak legelső családja ez, de a monarchiáé is és ehhez nem
                  férhet kétség; nemessége épen kétszer oly idős, mint a Habsburg- vagy a
                  Hohonzollern-családé.</p>
					<p>- Mégis attól tartok, Adalbert, - mondta fiának Graetz-Bieberfeld hercege, mikor
                  udvari vonatán vele az ünnepségekre Bécs felé robogott - hogy a Domonkyak nem
                  mennek el a Burgba. Hogy kimentik magukat, ugy vélem.</p>
					<p>- Ez utóbbit megtudhatjuk, - viszonozta Adalbert nyomottan. - De mondjuk, hogy nem
                  jönnek el, - kérdezte - akkor mit tehetünk érdekemben, apám?</p>
					<p>- Ha nem jönnek el, - felelte a herceg - akkor te miattad nem jönnek el, ez
                  világos. S ez annyit jelent, Adalbert...</p>
					<p>- ...hogy halálom napjáig betege legyek a szivemnek? Soha! Meg kell tudnom, hogy
                  viszontszeret-e Domonky Jóka s ha viszontszeret, mi akadálya sincs annak...</p>
					<p>- ...hogy a tiéd legyen? De egy nagyon is nagy akadálya van. Nem az én szememben,
                  fiam; az övében.</p>
					<p>- Mi lenne az ő részéről az az akadály?</p>
					<p>- Megmondom, fiam. Ha te nem volnál trónörökös, csak egyszerü vagyontalan
                  katonatiszt: szerelmet vallanál-e Jókának, kire vagy harminc millió korona örökség
                  vár?</p>
					<p>Adalbert meglepetten felnézett. - Nem vallanék, - felelte - és ha koldusa lennék
                  szerelmemnek, akkor sem. Hogy ő azt higyje, nem őszinte a szerelmem, csak a
                  vagyonába vagyok szerelmes?... nem, soha!</p>
					<p>- No látod, Adalbert, ez az. Ha érez is irántad Jóka: megmondhatja-e neked, hogy
                  viszonozza az érzelmeidet, hogy szeret? Nem mondhatja soha, de soha. Hogy te azt
                  higyjed, nem őszinte a szerelme, csak a trónörökösi mivoltod csábitja?</p>
					<p> A trónörökös felállt. - Édes apám, - mondta, kissé ünnepélyesen, de átcsendülő
                  örömmel - én lemondok trónöröklési jogomról. Uralkodjék az öcséd, én meg elmegyek
                  Magyarországba, boldog embernek.</p>
					<p>Graetz-Bieberfeld hercege nem pattant fel viharral, csak mosolygott. - Hát
                  Domonkára mennél? No jól van. De biztos vagy-e benne, hogy ő szeret?</p>
					<p>A kinos kis szünet, ami erre a kérdésre a trónörökös részéről beállt, világosan
                  mutatta, hogy ez zavarban van. Mintha egy rugott labda ment volna a fejének, ugy
                  hatott az uralkodó kérdése. - Domonkára mennél? De meggyőződtél-e róla, hogy
                  szeret?</p>
					<p>- No látod, - folytatta az öreg, kitalálva, miért hökkent meg a fiu. - Én arra
                  gondoltam inkább, hogy megkérem barátomat, Domonkyt, tudja meg ő, ha szivel-e
                  téged a leánya? De erről a tervemről is letettem. Azon egyszerü okból, mert ha
                  érezne is irántad a leánya, ő, az atyja, sem mondhatná meg nekem.</p>
					<p>- Értem. Ami szempontok magát Jókát vezetnék, ugyanazok vezetnék az atyját is. De
                  valamit csak mégis kell csinálnunk!</p>
					<p>- Ugy van. Nehéz lesz, de megcsinálhatónak vélem. Neked, anélkül, hogy udvarolnál
                  a leánynak és még inkább anélkül, hogy megvallanád neki a szerelmed, más uton
                  kell megtudnod: ő szeret-e? Augusztus végén Domonkára megyünk vagy két hétre, ott
                  együtt leszel Jókával nap-nap után... és jegyezd meg magadnak, Adalbert: egy
                  leány, aki szeret egy férfit, sokáig azt nem birja titkolni. Nem mondom, hogy már
                  egy nap alatt, de két hét alatt elárulja a szerelmét.</p>
					<p>- Te is meg fogod tudni, ha együtt leszel a leánnyal két héten át, vajjon tele-e
                  veled a szive, nincs-e? és ha ugy fogod találni, hogy igenis a tiéd az ő szive,
                  akkor rövidesen fogd meg a kezét és mondd neki: Jóka, te a jegyesem vagy. Tudom,
                  hogy szeretsz, hát a jegyesem vagy. És ha netalántán tiltakozik - csak azért, ne
                  hogy higyjed, hogy nem őszinte a szerelme, csak a trónörökösi mivoltod csábitja:
                  ha netalán tán ellentmond, te rácáfolsz azzal, amit észleltél. Nos, ezt fogjuk
                  csinálni, fiam.</p>
					<p>- Köszönöm, apám. S ha nem fogja elárulni, hogy mit érez?</p>
					<p>- Akkor eltemeted szerelmedet és nincs tovább.</p>
					<p>- Augusztus végén... két hétig, - mormolta a trónörökös nyomottan. - Hát most
                  Bécsben, ha találkozunk? - kérdezte.</p>
					<p>- A Domonkyakkal? De nem fogunk, fiam. Alig félnapig maradunk Bécsben. Csak
                  üdvözöljük a monarchát és résztveszünk az udvari ebéden; mihelyt ennek vége van,
                  utazunk; az udvari estélyre már nem megyünk el.</p>
					<p>Igy találta ezt helyesnek Graetz-Bieberfeld uralkodó hercege. Megbarátkozott ugyan
                  az eszmével, hogy Adalbert vegye el Jókát, föltéve ha biztos, hogy ez szereti;
                  az augusztusi két hetet is még koncedálhatja a fiunak, - gondolta - hadd lássa, ha
                  a próba nem sikerül, hogy jóakarattal volt hozzá az atyja... de hogy olajat öntsön
                  a tüzre és most viszontláttassa a fiuval Jókát, most májusban! nem, ezt már nem
                  teszi meg.</p>
					<p>S hogy látta, hogy a fiu ennek nem örvend, kordiálisan a vállára tette a kezét. -
                  No, ne lógasd a fejedet, - mondta - csak három hónap van augusztus végéig. S ha a
                  Gondviselés akarja, majd célt érsz.</p>
					<p>- Három hónap! - sóhajtott fel Adalbert. - De sok minden történhet addig!</p>
					<p>Mi igazsága lett a szomoru fiunak! Három hónap, augusztus vége.
                  Kilencszáztizennégy augusztus vége! Nem Domonkán volt akkor a trónörökös
                  és nem is egy leánylélek megnyilvánulásait figyelte, hanem édes atyja
                  hadseregénél gall földön volt, ellenség előtt, vérzáporos viharban...</p>
					<p>...Kodolányi Magda ugy tette el a Gross-Wien ama számát, melyben a fejedelmi
                  ünnepségekről szóló hiradás volt, mint annak idején odahaza azt a structollat és
                  arra is mondta, mint erre, hogy emléke valaminek, ami még az övé sem volt. És két
                  nappal azután, hogy Gedeon neki visszaadta a lapot és ugy bucsuzott el tőle, mint
                  egy ember, akit az északi sark lehellete érintett: két nappal azután hazament az
                  anyjával Domonkra.</p>
					<p>És a vonaton Bécstől egészen Domonkig és otthon is csak Gedeonra gondolt. Szerette
                  Gedeont, de gyülölte is; és haraggal, mint az erősebbre a gyengébb és
                  keserüséggel, mint a győzőre a legyőzött, ugy gondolt ő Domonki Gidára. Ez a
                  vasidegzetü és keményfegyelmü ember, ez ugyancsak tudott hozzá, hogy őt megtörje.
                  Ugy akart ő, Magda, vele tenni, mint egy királynő?! Nos, Gedeon erre azt mondta:
                  én meg Zeus vagyok.</p>
					<p>Beösmerte saját maga előtt Magda, hogy ha Domonky is ugy tett volna, mint a többi:
                  ha olvadozott volna és imádattal a lábai előtt térden áll, akkor azt mondta volna:
                  ejh, a tizenkettedik a tucatban, egy szirupos üveg a sok közül... nem kell. És
                  tán ugy elpárolgott volna szivéből a szerelem, amit Domonky Gedeon iránt érzett,
                  mint a márványlapra freccsent esőcsepp nyáron.</p>
					<p>Beösmerte ezt saját magának, mégis ugy gondolt Gedeonra Magda, mint a megalázóra a
                  megalázott, mint a felülmaradottra az, aki alulmaradt. És most már szivesen vette
                  volna, ha Gedeon is ugy tesz, mint annyi más, ki megszeretvén egy leányt,
                  megvallja neki és kéri, hogy legyen az övé. Ámde Gedeon erre sohasem lesz kapható,
                  éppen ővele szemben semmiesetre sem, soha. Egy acélember, mint Domonky Gedeon, egy
                  nővel szemben, ki korona-gyémántnak képzelte magát, de voltaképpen csak egy
                  ostoba kovakő volt?! Nem erőlködik, de még meg sem kisérti az az acél, hogy
                  szikrákat csiholjon ki a kovából; de különben is azt mondja az az acél, hogy ne
                  kova legyen a leány, hanem virág.</p>
					<p>Ilyen gondolatok közben jöttek a napok és mentek; olykor idegeskedett vagy
                  dacoskodott Magda, hogy az édesanyjával szemben is kitörő volt, olykor ugy befelé
                  sirt, de ezt senkinek sem mutatta, még a tükrének sem. De sőt, ne lássa még az
                  istene sem, hogy az ő büszkesége a porbagázoltan vérez.</p>
					<p>Isten?... mit Isten! a pogányokhoz menekült Magda, mikor nagyon is nehéz lett a
                  lelke. Az irókhoz, a költőkhöz és egyszer egy igazi pogányhoz, egy bölcsészhez.
                  Jóka felhivta volt a figyelmét Bakunin professzor könyvére; ő olvasta, - gondolta
                  Magda - akkor bizonyára Gedeon is olvasta; meghozatta hát ő is a könyvet, mely
                  bölcselkedés is volt, szépirodalom is egyszerre és nekifeküdt és olvasta,
                  olvasta.</p>
					<p>És letette a könyvet és azt mondta: - bizonyos, hogy Gedeon ezt olvasta és
                  bizonyos az is, hogy ez a könyv az, ami közém és ő közé állt. Szeret engem, de
                  Bakunin neki azt mondja, hogy nemcsak szerelem kell hozzá, hogy egy házasélet
                  boldog legyen, de sok más is.</p>
					<p>- Vagy nem is ez a könyv az, ami közém és közé állt, hanem - egy asszony? Mást
                  szeret Domonky Gedeon és ez a szerelem volt az ellenem való vértje?</p>
					<p>Kodolányi Magda a tükörhöz ment és nézte a maga varázslatos szépségét. - De hát ki
                  légyen az, - toppantott - aki még engem is elhomályosithat... ki légyen az?</p>
					<p>- Minden esetre valaki, - igy füzött gondolatot gondolat után - aki nemcsak hogy
                  szép és megnyerő modoru meg beszédü, de még sokszor is van Gedeonnál együtt. A
                  gyakori érintkezés teszi, nem az illetőnek lenyügözőbb szépsége, hogy Domonky ő
                  felé fordult. Velem keveset volt együtt, az illetővel mindennap lehetett... ki
                  légyen?</p>
					<p>Egy név ötlött az eszébe és ezzel együtt egy leány, akinek meleget sugárzott a
                  szépsége. - Anna! - döbbent meg Magda - Anna von Lehmann? igen, ő az. Diáktársa az
                  egyetemen, majdnem mindennap vele együtt van és az egyetemen kivül is együtt
                  látni őket akárhányszor.</p>
					<p>- Tehát igy vagyunk? - gondolta és gyülölet fakadt benne Anna iránt. - No várj
                  csak, te szőkeség, várj csak. Elválasztlak én Gedeontól, el én. Már a napokban
                  visszautazom Bécsbe de nem a célból, hogy őt meghóditsam magamnak, csak hogy
                  elválasszalak ő tőle, te szőkeség.</p>
					<p>Visszautazott Bécsbe, a Damenpensióban szállt meg, éppen két nappal hamarabb
                  érkezett, hogy megkezdődtek az udvari ünnepek és volt gondja rá, hogy Domonky ezt
                  megtudja.</p>
					<p>- Hadd higyje, hogy azért jöttem, - gondolta. - Azt, hogy nem is kaptunk meghivót,
                  ő nem fogja se keresni, se kutatni.</p>
					<p>Igazsága volt Magdának: Gedeon nem kutatta az okát, miért jött vissza Bécsbe a
                  „királynő”. Már régebben mondta, Jókának mondta: már nem érdekel.</p>
					<p>Magda ugy tett a mitsem sejtő Annával, hogy állandóan lefoglalta saját magának.
                  Már délelőtt tiz órakor vagy az áruházakat, boltokat járta az elkisérésére mindig
                  örömmel kész Annával, vagy azt a rengeteg sok látnivalót nézte, amit Bécs városa a
                  kulturembernek tartogat. Este tea után meg vagy szinházba vitte, vagy koncertbe;
                  igy vélte elérhetni Magda, hogy Gedeon ne találkozhassék Annával és lelki nagy
                  kárörömet érzett, mikor hazatértükkor olykor azzal fogadták Annát, hogy a
                  Domonky-uraságok keresték.</p>
					<p>Egyszer a Hofmuzeumba mentek, a képtárba. Kevesen jártak a termekben, a
                  németalföldi mesterek, terme meg ugyszólván egészen üres volt s igy behatóan
                  nézhették a képeket, egy-egy müremek előtt hosszasabban is időzve.</p>
					<p>Szemléletébe merülve a képeknek, észre sem vette sem Magda, sem Anna, hogy egy
                  leányos, igen elegáns ifju, kit egy öreg ur és egy fiatal ember kisért, le nem
                  veszi róluk a szemét.</p>
					<p>- Maradjunk hátrább, - sugta oda az öreg ur a társának. Vajjon melyik vonta magára
                  a figyelmét: az a szőke-e, az a tavaszi napsugár, vagy az a másik, az a fekete, az
                  az imponáló, guzsba-kötöző szépség? Ni, a szeme is mutatja a gazdánknak, mint
                  izgulhat vérének minden cseppje.</p>
					<p>Az elegáns ifju csak nézte, csak nézte a hölgyeket, közben Anna ugy féloldalt
                  fordult s ahogy reáesett a szeme az ifjura, megfeledkezett róla, hogy ő hol van és
                  a legmélyebben meghajolt előtte.</p>
					<p>Az idegen ifju erre meglepetten viszonozta az üdvözlést és - oroszul szólitotta
                  meg Annát. - Ön mindenesetre földim, hogy megösmert, - mondta az ifju - most
                  legyen szives, könyörgöm, és mutasson be barátnőjének, hölgyem.</p>
					<p>És Anna, még mindig zavartan, de félig már felocsódva és eszmélve, franciára
                  forditotta a beszédét és előbb Magdát mutatta be az ifjunak: la comtesse de
                  Kodolányi néven és csak azután mutatta be az ifjut: - Szergiusz Alexander orosz
                  nagyherceg.</p>
					<p>Nagyherceg! Igy már megértette Magda, miért hogy előbb őt mutatta be Anna és a
                  szive verése egyszerre nagyon meggyorsult. Egy nagyherceg, egy huszonkét éves
                  ifju... egy ifju, aki bátor is lehet és tettrekész... tán a szülei akaratával is
                  szembe száll... Szergiusz Alexander orosz nagyherceg.</p>
				</div>
				<div type="chapter">
					<head>
                 VII. Anna életének ötvenharmadik napja.
               </head>
					<p>Álom volt? nem volt; több mint félórai séta a képek közt és azután még séta a
                  köruton, de mindig csak Magda és a nagyherceg beszéltek egymással, Anna már csak
                  mint gardedám asszisztált és különben is igyekezett, hogy magára ne vonja a
                  nagyherceg figyelmét.</p>
					<p>A két kisérő ur pedig hátul maradt több mint tiz lépés távolban és kérdezgette
                  egymástól, hogy ebből mi lesz? Hogy a nagyherceg most Bécsben van, arról a
                  nagykövetségnek sincs még a legkisebb sejtelme sem; Svájcból jött át programmon
                  kivül csak vagy öt napra; most mi lesz, ha e csodanő kedvéért hetekig is Bécsben
                  marad... ezért ki felel?</p>
					<p>A kis fenséges ur mindezekkel persze nem gondolt; ő csak Magdát látta az egész
                  nagy világból és ami ezután következett, már mintegy magától jött. Bucsuzáskor egy
                  felkönyörgés Magdához: engedje, hogy tiszteletét tegye... be akar mutatkozni az
                  anyjának is; azután látogatás délután öt órakor és ezután nap-nap után:
                  látogatások és együttlét, és virág, rengeteg sok virág.</p>
					<p>És - Kodolányi Magda nagyon ügyes volt, az őrülten szerelmes kis nagyherceget ugy
                  forgatta az ujjai körül, ahogy akarta - nos, Magda nagyon ügyes volt és már két
                  héttel a találkozás után a kis Szergiusz nagyherceg csak egy kéréssel ostromolta
                  Magdát. Nem ölelést kért, sem csókot, azt hiába könyörgött már eddig is; hogy
                  fogadja el tőle - igy esdekelt - a jegygyürüjét és igérje, hogy az övé lesz.</p>
					<p>- Nagykoru vagyok, - rebegte a kis fenséges ur lázasan - és nemcsak törvényes
                  nőmmé, de egyenrangu nőmmé is akarom tenni. A cár engem módfölött kedvel,
                  legkedvesebb unokaöccse vagyok, mondja; könnyü lesz beleegyezését kinyernem s
                  akkor édes apámnak sem lehet ellene de egy szava sem.</p>
					<p>És Magda az anyjával és Szergiusz nagyherceggel Svájcba ment és velük ment egy pap
                  is, egy igazhitü, oroszhitü pópa. S csak azt kérte a fenséges ur Magdától,
                  tekintsen el tőle, hogy most mindjárt értesitsék Szentpétervárt: ráérnek erre
                  nászutjuk után néhány hét mulva is. - Most nem akarom, - mondta - hogy zavarja
                  boldogságomat a szentpétervári udvarral való tárgyalgatás...</p>
					<p>...Az ujságok nem irtak az esetről; már olyanok az e fajta ügyek, a koronás
                  személyek szerelmi és házassági ügyei, hogy vagy hamarább kürtölik világgá, mikor
                  a fenséges szerelem még célhoz sem ért, vagy csak hónapokkal azután tudják és
                  irják meg az egészet. Hát, az ujságok nem irtak az esetről, de Domonkyék mégis
                  csak megtudták, tán még hamarább, mint otthon a Magda atyja... Anna utján
                  értesültek a dologról.</p>
					<p>És Bakunin Anna - ő maga sem tudta, miért? - valami meghatározhatatlan jót érzett
                  a lelkében, hogy Kodolányi Magda a nagyhercegé lett. - Se nővérem, se leányom, még
                  csak barátnőm sem volt, - gondolta magában - mégis vigadozik a lelkem... vajjon
                  miért? Jókának is mondta, hogy nem tudja, mi okból: de ugy hat rá a Magda ügye,
                  mintha ő vele magával valami boldogitó esemény történt volna.</p>
					<p>Jóka elgondolkozott, hogy e kijelentést hallotta. - Hogy mi az oka ez örömének? -
                  tünődött és oly melegen nézett az elfogulatlan Annára. - Csak a Gedeonhoz való
                  szerelme, - mondta magában - melyről azt hiszi, hogy véglegesen elmult, holott
                  csak elaltatva ott szunnyad a lelkében. Magda volt az, aki közte és Gedeon
                  között állt, de nem gyülölte Magdát, noha az övé volt a Gida bátyám szerelme, mert
                  ez a szerelem adta őt vissza édes atyja lelkének és Cirillnek. Még könyörgött is
                  Gidának, hogy vegye el Kodolányi Magdát s amig meg volt a lehetősége, hogy Gida
                  bátyám elveszi Magdát, nem gyülölte ez utóbbit mert ugy, tudta, hogy Cirillé a
                  szive; most, hogy már nincs meg ez a lehetőség, ő napfényt érez a lelkében s ez a
                  napfény a Gidához való szerelme. Ő még most is hiszi, hogy a Cirillé ő, de a
                  lelkében fellobbant fénysugár rácáfol. Gedeont szereti ez a romlatlan, jó Bakunin
                  Anna.</p>
					<p>És e felfedezésre Jóka azt tette, hogy megölelte és megcsókolta Annát és felkérte,
                  hogy tegeződjenek, ez meghittebb.</p>
					<p>- Anna tehát szereti Gidát; hát Gida? - kérdezte Jóka ugy magában. És eszébe
                  jutott az a bizonyos „vagyis”, amit elmormolt volt bátyja ama szavára, hogy: igy
                  gyilkolják meg a lányok a szerelmet. Közvetlen eme kijelentés után együtt voltak
                  Annával és Gedeon csupa derü és jólhangoltság lett, mire is csodálkozva azt
                  kérdezte ő, Jóka: - van-e összefüggés és mekkora mértékü Anna személye és Gedeon
                  meleg öröme között? - Van összefüggés, - felelte volt - vagyis... Magda kiölte
                  Gedeonból a szerelmet, Bakunin Anna meg egy ujat támaszt életre Gidában.</p>
					<p>Mindakét föltevést, hogy Gedeon tán szereti Annát, ez utóbbi meg szereti Gedeont,
                  igazolták a következő napok. Kiautóztak a Práterbe, ott meg gyalogosan folytatták
                  a sétát és ahogy egymás mellett ment Gedeon és Jóka és itt is jöttek szerelmesek,
                  ott is: Jóka közelebb simult a bátyjához és ezt mondta:</p>
					<p>- Megengedsz egy kérdést, Gida?</p>
					<p>- Csak rajta, szivesen felelek.</p>
					<p>- Nos, ezt kérdezem, Gidám: nem fáj neked de egy cseppet sem...</p>
					<p>- ...hogy a Magda lelke-álma megvalósult? Igaz hitemre mondom, hogy nem fáj. Sőt
                  ugy érzem magam, olyan felszabadultnak és könnyünek, mint egy férfi, aki megint a
                  magamagáé lett. Megszabadultam egy érzéstől - itt közbevetőleg megjegyzem, hogy
                  egy psychologusnak nem engedném meg, de neked megengedem, hogy szerelemnek nevezd
                  - nos megszabadultam egy érzéstől, mely ahelyett, hogy felemelt volna a magasba,
                  ugy ránehezedett a lelkemre, mint egy ajtószárny.</p>
					<p>- Értelek, - jegyezte meg Jóka. - Mindaddig, hogy lehető volt, hogy Kodolányi
                  Magda a tiéd lesz, ez a lehetőség nemcsak a szivednek, de az agyadnak, fejednek is
                  adott dolgot. Nyomasztólag érinthetett az a minduntalan fel-feltörő kérdés, hogy
                  boldog leszel-e Magdával, ha ő a tied lesz.</p>
					<p>- Ugy van, kicsi Jókám. Szivemnek arra a szavára, hogy: tán igen, megfontoltságom
                  felelte, hogy: de nem. A házassághoz, hogy boldog legyen, nem csak szerelem kell,
                  de nagyon sok más is.</p>
					<p>- Ahogy Bakunin professzor oly meggyőzően és gyönyörüen kifejti.</p>
					<p>- Ah, Bakunin! - mondta Gedeon élénken. - Erről eszembe jut, hogy elhanyagoljuk
                  Annát. Robogtassunk vissza és vigyük el magunkkal autózni.</p>
					<p>- Bravissimo, - örvendezett Jóka. - Ugy megszerettem azt az Annát, hogy azt
                  hiszem, egy leánytestvért sem szerethetnék jobban.</p>
					<p>- Megkapóan szép lélek is az az Anna. Ha Magdára gondolok és ő rá... itt zökkent
                  egyet az autó és Domonky nem mondta tovább, de szája helyett a szeme beszélt, a
                  szeme csillogása, Jóka jól látta.</p>
					<p>A pensióban ugy találták Annát, hogy valami rendkivüli eshetett meg vele, mert
                  szinte oda volt. És meg sem kellett hogy kérdezzék, mi történt, mert az
                  kérdezősködés nélkül is rákezdte.</p>
					<p>- Épen hozzád készültem, Jóka, - sirt fel és a kikészitett kalapjára mutatott. -
                  Az őrnagy urral akartam beszélni.</p>
					<p>- Én velem, Ancsu? Rendelkezésére vagyok; nos, mi történt?</p>
					<p>- Borzalom... képzelje csak... mégis ő áll az ügy mögött... és most itt van.</p>
					<p>- Kicsoda, Ancsukám, kicsoda?</p>
					<p>Anna megragadta Gedeon kezét és szorongatta, melengette, nyomkodta. - Oly
                  megnyugtató rám nézve, hogy önt itt látom. - Oly jó nekem, - mondta és csupa sziv,
                  csupa boldogság volt a hangja - oly jó, oly vigasztaló, hogy ön itt van. Már
                  Bécsbe jövet, mikor másodszor jöttem, azt mondtam magamnak a vonaton, hogy csak
                  önnél keresek védelmet ő ellene.</p>
					<p>- De hát ki ellen, Ancsu? Ki az az ő, aki önre tör?</p>
					<p>- Az a gyalázatos, az az undoritó katonatiszt, az a szentpétervári gróf
                  Waldkirchener százados. Ma reggel csak elém toppant az utcán és...</p>
					<p>- ... és mit tett? - háborodott fel Domonky.</p>
					<p>- Megfenyegetett, hogy letartóztat mint kémet, mert ő jól tudja, mondta, hogy nem
                  Lehmann vagyok, hanem Bakunin. És azt mondta, hogy ma délután meglátogat; ha
                  megegyezem vele - igy fejezte ki magát az alávaló - akkor nem jelent fel, sőt
                  továbbra is igen jó dolgom lesz, de ha nem leszek kedvére, akkor lecsukat.</p>
					<p>- Istenem! - ijedezett Jóka.</p>
					<p>- Hidegvér, - mormolta Gedeon. - Gondolkozzunk - mondta és fel- és alájárt. Anna
                  leült, mert reszketett és elgyengült, de ugy követte szemével a férfit, mint a
                  kétségbeesés a reményt és a megváltást.</p>
					<p>Öt perc mulva Gedeon megszólalt. - Majd én végzek azzal az... izével. Hány órakor
                  jön? Délután ötkor? Nos, engem fog itt találni, nem magát, édes kis Ancsu. Csak
                  adja ki a szobalánynak a parancsot, hogy mikor a százados ur jön, vezessék be ide
                  ebbe a szobába. Mi hárman ott bent leszünk a másikban, de csak én fogok ide
                  kijönni, mikor bejelenti nekünk megérkezését a szobalány.</p>
					<p>- És ne csókoljak önnek kezet? - rebegte Anna.</p>
					<p>- Nem, édes kis Ancsukám, - mondta Domonky nagyon melegen és mosolygott. Azután
                  még egyszer mondta és kiérzett a hangjából az élvezet, mellyel aláhuzva kiejtette
                  a szavakat: - Nem, édes kis Ancsukám... ugyan mit gondol?</p>
					<p>Öt órakor délután - a százados ur pontos volt - a pensióbeli szobalány egy
                  névjegyet hozott be Annának. Gróf Waldkircheneré volt és Gedeon meg Jóka csak
                  egymásra biccentette a fejét.</p>
					<p>- Nyomban, csak türelmet, egy percet csak, - üzente ki Anna. - És ha kérdezi a
                  gróf ur, vajjon magam vagyok-e itthon, csak mondja, hogy magam vagyok, -
                  suttogta.</p>
					<p>Mint valami türelmetlen, ideges köszörüs, ugy festett gróf Waldkirchener a kis
                  szalonban. Hol az ablakhoz lépett, hol leült, de álltában is, ültében is ugy tett?
                  mint a köszörüs tesz a tipró-kereke mellett. Jobb lába szakadatlanul ugy mozgott
                  térdében felhuzva és csak talpával érintve a parkettet, mint a köszörüsé, mikor
                  szorgalmasan dolgozik. És milyen hosszu volt az a lába! Általában minden hosszu
                  volt rajta: a homloka, az arca, az álla, az ádámcsutkás ösztövér nyaka... mint egy
                  virzsinia-szivar egyenruhában, olyan volt.</p>
					<p>Felállt, megint leült; tiprogatta azt a képzeletbeli kereket és idegesen az
                  ajtószárnyakra pislogott, mik fehéren és diszkrétül hallgattak. Az ajtók mögött
                  van az, aki rövidesen, tán már ma is, az övé lesz. Ügyes ember az a Bierbrauer
                  nagyon.</p>
					<p>És egyszerre csak kitárult az az ajtó - inkább haragosan kivágódott, mint kitárult
                  - és Waldkirchener százados felugrott, de olyan haptákot még százados ur nem
                  vágott, mint Waldkirchener a belépő előtt. Egy aranygalléros törzstiszt volt a
                  belépő; imponáló, fegyelmet-parancsoló megjelenés: Domonky Gedeon őrnagy ur
                  volt.</p>
					<p>- Ach, bitte gehorsamst um Entschuldigung, - dadogta a halálravált Waldkirchener,
                  - ugy hiszem, hogy eltévesztettem az ajtót.</p>
					<p>- Nem tévesztette el, százados ur, - felelte Domonky olyan higgadtan, nyugodtan,
                  mintha zászlóalj-kihallgatáson lett volna. - Igenis, itt lakik az, akit ön keres;
                  itt lakik Lehmann alias Bakunin Anna ő nagysága. És szabad érdeklődnöm, gróf
                  Waldkirchener százados ur: mit akart ön - menyasszonyomtól, feleljen.</p>
					<p>- Se... semmit; de... eh... igazán... se semmit.</p>
					<p>- Na, jól van, most nem kényszeritem, hogy beszéljen. Most hagyja itt a névjegyét,
                  de jegyezze rá a lakása cimét és várja meg otthon a folytatást.</p>
					<p>És gróf Waldkirchener ezt engedelmesen megtette; ráirta a névjegyre: Sacher,
                  második emelet, tizenkettő, és elbocsáttatván, sarkon fordult és elment. Grand
                  Hotel Sacher: no persze. A nagykövetség költségén jött Bécsbe, hát csak nem fog a
                  Stadt Triestben venni szállást!</p>
					<p>Gedeon meg visszament a hölgyekhez és azt mondta: - azt elintéztem, azt az embert.
                  Most meg csomagoltasson, Ancsukám és te Jókám is készülj... tudod hová? Domonkára
                  utaztok még ma este. Pozsonyig veletek megyek autón; ott ti vonatra ültök, én meg
                  visszatérek Bécsbe. És Domonkán ön Ancsukám, a mi vendégünk lesz; oda már nem
                  mehet utána de senki.</p>
					<p>Jóka majd a nyakába ugrott a bátyjának. - De aranyos vagy, te Gida, de édes!
                  Magamnak is már eszemben volt, hogy meghivom Ancsukát; most a gondolatomból te
                  nálad már tény is lett.</p>
					<p>Anna pedig Domonky elé lépett, csöndesen a vállára tette a kezét, fejét meg az
                  attilájára hajtotta. - Engedje meg, - suttogta lágyan, és keblen csókolta a férfit
                  ott, ahol a szive volt.</p>
					<p>Másnap reggel már a gyorsvonaton robogtak és ahogy bérelt külön szakaszukban
                  ültek, Anna hátratámaszkodott és behunyta a szemét. Ugy érezte a lelke, hogy a
                  rengeteg nagy Oroszország egy más planétán maradt s ő egy uj világ felé száguld;
                  egy pillanatig - kettőig olyasmi játszott az arcán, mint egy láthatatlan valakitől
                  való elbucsuzás, majd megsejtése valami nagy üdvnek terült el napfényesen az
                  arcán; azt gondolta e pillanatban Anna: - életem történetének ötvenharmadik napja
                  ez... az ötvenharmadik!</p>
					<p>Igy történhetett meg tán ugyanazon a napon, hogy mikor Leonid nagyherceg
                  utasitotta Pascsenkot, rendelje haza Bakunin Annát és Pascsenko e célból Bécsbe a
                  nagykövetséghez fordult: hát igy történt, hogy Sulgintól az a megdöbbentő
                  sürgönyhir érkezett, hogy Bakunin Anna a császárvárosból nyomtalanul eltünt.</p>
				</div>
			</div>
			<div type="group">
				<head>
         Negyedik rész.
            </head>
				<div type="chapter">
					<head>
                 . Egy légvár és egy sirhalom.
               </head>
					<p>Mihelyt Pozsonyban végzett és fennakadás nélkül visszaérkezett Bécsbe, Domonky két
                  segédre bizta a dolgát. Felelősségre vonatja gróf Waldkirchenert, mert
                  terrorizált és megsértett egy hölgyet, aki ugyszólván neki, Domonkynak
                  védence.</p>
					<p>- De csak védencem-e nekem Anna? Több mint védencem, ragaszkodó jó barátom ő s én
                  jobban szeretem, mint a legodaadóbb barátot.</p>
					<p>Mint a legodaadóbb barátot... itt Domonky kissé maga elé merengett, majd élénken
                  fölvetette a fejét és mosolyogva ki a napfénybe nézett. - Aranyos kis Ancsuka! -
                  mormolta. - Ő is olyan aranyos, mint ez a napfény és őt megvédelmezhetni: gyönyör
                  is, nemcsak lovagiasság...</p>
					<p>Sokszor maga sem tudja az ember, hogy az, amit cselekszik, szoros összefüggésben
                  van azzal, ami még mélyen a szive fenekén szunnyad, noha a látszat szerint nagyon
                  messze van az egyik a másiktól. Domonky sem tudja, hogy belésüppedni egy fotelbe s
                  elővenni a Bakunin professzor könyvét összefüggésben van azzal, amit mondott;
                  hogy csak védence-e neki Bakunin Anna? hogy megvédelmezhetni azt az aranyos kis
                  Annát nemcsak férfias lovagiasság, de gyönyör is.</p>
					<p>Akkor hagyta félbe az olvasást, mikor visszajöttek a Sacherből a segédek. S azzal
                  a meglepő értesitéssel jöttek, hogy gróf Waldkirchener százados ott lakott ugyan
                  tegnap estig a Sacherben, de elköltözött; hová? azt már nem tudják a
                  szállóban.</p>
					<p>- Gondolom - bosszankodott Domonky - hogy ezt nem lehet igy hagynunk, ezt a
                  dolgot. A tiszti állás becsülete s a többi.</p>
					<p>- De ki elé vigyük az ügyet? - kérdezte a segédek egyike, egy vezérkari százados,
                  Gida barátja. - A te felettes forumod, vagy a Waldkircheneré van itt hivatva
                  eljárni? És melyik ez utóbbi foruma, hiszen ő Szentpétervárott a nagykövetséghez
                  van beosztva?</p>
					<p>A másik segéd, egy k. und k. ezredes, csak annyit mondott: - verfluchte
                  Geschichte. Nagyon óvatosnak kell lennünk, urak. El ne felejtsük egy percig sem,
                  ki az apja annak a Waldkirchener Félixnek? Gróf Waldkirchener Willibald az, a
                  táborszernagy, a vezérkar főnöke! Kann uns allen den Kragen Kosten, - igy
                  dörmögött.</p>
					<p>- Mindegy az, ezredes ur, - jelentette ki Domonky szilárdan. - Gróf Waldkirchener
                  százados kardbojtja is csak olyan, mint bárkié. Hogy tán szorosabban van odakötve
                  a kardjához, mert táborszernagy a papája, az nekem mellékes.</p>
					<p>Az ezredes, egy typikus Druckmeister, ki a maga árnyékától tán nem, de egy
                  tábornokétól már igenis megijedt, ellenkezni szeretett volna, de elhallgatott,
                  mert belépett egy küldönc. Egy irást hozott, - jelentette alássan - Herrn
                  Honvédmajor Gedeon von Domonky.</p>
					<p>- A hadügyminisztérium elnöki osztálya - tévedés lesz, - gondolta Domonky. - De
                  nem tévedés, - állapitotta meg azután, hogy elolvasta a beboritékozott irást. - A
                  gróf Waldkirchener századossal való ügyemben jelenjek meg ma délután háromkor
                  Dall’Asta tábornok előtt és - föltéve hogy tisztek - segédeimet is kéressem
                  magammal. Adjustierung: komod.</p>
					<p>- Verfluchte Geschichte - mondta erre is a k. und k. ezredes ur, mindazonáltal
                  kijelentette nagy készséggel, hogy: in Gotts Namen, délután háromkor.</p>
					<p>Gedeon még csak folytatta az olvasást és gyönyörködött a Bakunin könyvében, s
                  ahogy olvasott, még észre se vette, hogy lelkének gyönyörét nem egymaga a tudós
                  könyv okozta. Egy-egy mondat, vagy fejtegetés végén megtörtént elméjével
                  akárhányszor is, hogy egy másodperc tizedrészéig Annánál volt; ez gyönyörüségére
                  szolgált a lelkének, de tudatára annak már nem ébredt, hogy Annában keresse az
                  okát, ki édes volt, mint egy tavaszi ünnepnap. Egyszerüen ugy volt, hogy
                  összeolvadt benne a két jóérzés: az olvasás és az Annánál való időzés s ő
                  egyfélének vélte a kettőt. Megesik az ilyesmi az elmélyedt emberrel akárhányszor
                  is, hogy például egy melódiát élvez és ugyanakkor illat terjed a szobában s hogy
                  ez utóbbit megkülönbözötten nem érzi meg; csak összeolvad az utóbbi az elsővel és
                  fokozza a hangok szülte élvezetet.</p>
					<p>Éppen egy mélyenjáró gondolatot olvasott és Gedeon helyeslőleg bólintott, mikor
                  megszólalt a telefon csengője. - Halló... itt Budapest... Jóka, - hallgatta le
                  Domonky a beszédet. - Jól vagyunk... ott mi ujság?... Semmi?</p>
					<p>- Semmi, kis testvérem, semmi.</p>
					<p>Most egy pajkos kis nevetgélés hallatszott és utána lágy francia szó csendült:</p>
					<p>- Vajjon megösmeri a hangomat, őrnagy ur?</p>
					<p>Mintha meleget lehelt volna a kagyló és édesség folyt volna ki belőle, édesség a
                  kagylóból az ő szivébe, olyasmit érzett e hangokra Domonky. - Ah, maga az, édes
                  kis Ancsukám? Nos, hogy van most, kicsikém, hogy van? Hogy tetszik Budapest,
                  Ancsukám?</p>
					<p>- Gyönyörü város és nincs benne Waldkirchener egy sem.</p>
					<p>Elcsevegtek egymással egy percig, nagyon meleg és nagyon vidámságos beszélgetés
                  volt, azután belékacagott a telefonba Anna. - Megenged egy postscriptumot, azaz
                  helyesebben egy postdiktumot, őrnagy ur?</p>
					<p>- Csak rajta, nagyon szivesen hallgatom.</p>
					<p>- Arra kérem, küldene el valakit a postára, nincs-e ott számomra levél? Lemanche
                  cimen, poste restante, főposta.</p>
					<p>- Meglesz, kicsi Ancsukám, meglesz.</p>
					<p>Szétkapcsoltatás után, hogy Domonky folytatta az olvasást, ugy érezte, hogy
                  valahol mellette a melegségnek egy állandó forrása van, és eszébe jutván, hogy
                  Waldkirchenernek azt mondta, menyasszonya neki Bakunin Anna: ezt a melegséget nem
                  kivül, hanem belül a szivében érezte...</p>
					<p>...Dall’Asta tábornok, mikor együtt voltak az urak és Waldkirchener a maga
                  segédeivel is ott volt, rövidesen előadta az ügyet. Hogy a százados ur, in
                  principio, minden lehetséges elégtételt megad, de - mint a százados ur jelenté -
                  itt többről van szó, mint arról, hogy megsértette-e ő és mennyiben egy
                  hölgyet.</p>
					<p>- Többről? - gondolta Domonky. - Értem.</p>
					<p>- Mert ha bebizonyul, - folytatta a tábornok - hogy a százados ur gyanuja megokolt
                  volt, akkor elégtétellel sem tartozik, mert nem sértett. Sőt kötelességét
                  teljesitette mint katonatiszt.</p>
					<p>A k. und k. ezredes bólintott. - Mit mondtam? - gondolta magában. - Egy
                  táborszernagy fia ez a Waldkirchener! Domonky meg ugy befelé mosolygott és
                  megtapogatta zubbonyának zsebét.</p>
					<p>- A százados ur gyanuja pedig az volt - komolykodott folytatólag a tábornok ur -
                  hogy az a bizonyos hölgy... orosz kémszolgálatokat teljesit. Tehát megállitotta az
                  uccán és kellemetlenkedett is neki, ez való.</p>
					<p>- Ösmerte őt a százados ur már előbbről is? - ezt a k. und k. ezredes
                  kérdezte.</p>
					<p>- Nem ösmertem, - felelte gróf Waldkirchener. - Most szabadságon vagyok itt
                  Bécsben és követségünk egyik detektivje is itt van. Ez hivta fel figyelmemet arra
                  a hölgyre, hogy szentpétervári, a nevét is tudja, s hogy magyar körökkel
                  szorosabban érintkezik. Az őrnagy urral is igen sokszor együtt volt.</p>
					<p>- Ez aknarakás, - gondolta Domonky, de biztos lévén a dolga felől, csak
                  mosolygott. - Tehát nem ösmerte a százados ur? - kérdezte. - Voltaképen mi a neve
                  annak a hölgynek?</p>
					<p>- Itt Anna von Lehmann a neve, Szentpétervárott pedig, mint a követség detektivje
                  mondta, Ba... Bak... ej, kiment az eszemből.</p>
					<p>A tábornok felvett egy iv papirost; Waldkirchener irása, valami jelentés volt. -
                  Bakunin, Bakunin Anna, olvasta, hogy kisegitse a századost.</p>
					<p>- Ganz richtig, ja, Bakunin Anna, - dadogta nagy müvészettel a gróf ur. - S ha
                  Bakunin, miért Lehmann? ezt Domonky őrnagy ur talán tudja. Nekem jogom volt őt
                  molesztálni, mert gyanus volt.</p>
					<p>Domonky megmozdult. - Tehát sohasem ösmerte és a nevét is csak itt tudta meg
                  Bécsben? - kérdezte és a szeme csak ugy villogott.</p>
					<p>- Sohasem - felelte Waldkirchener.</p>
					<p>- Tehát sohasem, - hangsulyozta Domonky és kivette a százados ur ama névjegyét,
                  melyre előző nap ráirta volt, hogy: Sacher, második emelet, tizenkettő. - Az ön
                  irása ez, százados ur? - kérdezte.</p>
					<p>- Az én irásom, - bólintott ez utóbbi.</p>
					<p>- És persze, az a jelentés is, ami a tábornok ur kezében van, az öné?</p>
					<p>- Magam irtam, igen: az enyém.</p>
					<p>- Akkor ez is az ön irása, - csapott le Domonky a grófra és egy levelet huzott ki
                  a zsebéből. Nagyon hosszu és nagyon keskeny, mályvaszinü és nagyon illatos levélke
                  volt; boritékán, a ragasztott oldalon, csakugy, mint a telefirkált névjegyen,
                  sokágu korona és cimerpaizs. Olyan különös illatot árasztott, mint a parfümmel
                  meglocsolt halotti por.</p>
					<p>Gróf Waldkirchener elsápadt, savószeme kidagadt a héjából és mintha láthatatlan
                  kortyokat nyelt volna, ugy járt a gégefője a sovány bőr alatt. Lába pedig
                  köszörüskereket hajtott.</p>
					<p>A tábornok elvette a levelet és amit legelőször is megnézett a cim volt. Ah...
                  Bakunin Anna ő nagysága... ez Waldkirchener százados ur irása... és bélyegzője
                  Szentpétervár... no nézzük csak. És mormolgatva, hogy a többi ne értse meg és
                  harapdálva olvasta a szavakat. - Nagyságos kisasszonyom, - olvasta - én
                  megtudtam, hogy önt igen nagy baj érte. Állásomnál fogva jó összeköttetéseim
                  vannak fölfelé is, tehát engedje meg, hogy felajánljam segitségemet... kérem,
                  fogadja el. Önzetlenül teszem: erről meg fogom győzni a kisasszonyt, mihelyt
                  megengedi, hogy tiszteletemet tehessem.</p>
					<p>Az a levél volt ez, melyet Waldkirchener még a télen irt volt Annának, mikor
                  vőlegényét Szibériába vitték.</p>
					<p>A tábornok nem tett megjegyzést, csak ennyit: - Ugy-e, szép nő őnagysága, az a
                  Bakunin-hölgy? Szép és megközelithetetlen... én végeztem. Azzal visszaadta
                  Domonkynak a levélkét és felállt és sok maliciával mondta:</p>
					<p>- Gróf Waldkirchener százados ur, ön bocsánatot fog kérni az őrnagy urtól... itt
                  előttünk és most nyomban. Ezt a jelentését itt meg hajitsa a tüzbe.</p>
					<p>Igy végződött a Domonky-Waldkirchener-ügy és a Druckmeister ezredes ur sem mondta,
                  hogy: verfluchte Geschichte. Ő ott volt annak idején Versecen és most ehelyett azt
                  mondta magában: - Waldkirchener papa kikapott Domonky papától, most Waldkirchener
                  juniort jól megrakta ez a Domonky junior...</p>
					<p>Domonky meg elbucsuzván az uraktól, a főpostának tartott, mert gondolta: - hátha
                  máris van Annának levele? - és örömet érzett, hogy a leány valamely dolgában
                  eljárhat. - Már csakugyan nem tiszt, hanem diák vagyok, - mosolygott ez örömén,
                  de csak folytatta az utját, jókedvüen, vidáman és könnyen.</p>
					<p>Egyszerre mintha megnehezedett volna a járása. - Cirilltől vár levelet, - gondolta
                  - vőlegényétől, Nisopol Cirilltől. Ki mástól is várhatna s kaphatna? ez a felelet
                  nehezedett a szivére.</p>
					<p>Aznap még nem, de pár nap mulva már volt levele Annának és Domonky kissé nyomott
                  és lehangolt lett. - Vőlegényétől várja és én hozom el számára a postáról... az
                  életnek egyik bizarr kis ötlete ez. De csak sietett, hogy továbbitsa és
                  harmadnapra már kézhez is vehette Anna. Timirjasev Izidor levele volt és azt irta
                  a becsületes gyógyszerész, hogy: édes jó Bakunin Anna, ha van egy hü barátnője,
                  hát keresse fel és annak keblén sirja el könnyeit. Én, aki férfi vagyok, ahhoz nem
                  értek, mint lehessen megvigasztalni egy leányt, kit a sorsnak egy igen nagy
                  csapása ért, de barátnője mindenesetre ért hozzá, hát keresse fel és boruljon a
                  nyakába. Nisopol Cirill - legyen erős szivü Bakunin Anna - Nisopol Cirill már
                  nincs többé.</p>
					<p>És következett a leirása annak, milyen körülmények közt halt meg Tobolszkban
                  Cirill, hogy hazahozták Szentpétervárra a holttestét, maga a kormány hozatta haza
                  és itt temették el, ő, Timirjasev Izidor is jelen volt.</p>
					<p>És két koszoruval is kedveskedett az elhunytnak, egygyel az Anna és egygyel a
                  saját maga nevében, de volt ott több koszoru másoktól is. És általánosan feltünt,
                  hogy nemcsak Kurov, a rendőrminiszter küldött, de Babjánszkij Tatyana grófnő és
                  Leonid nagyherceg is küldött egy-egy nagyméretü drága szép koszorut.</p>
					<p>Jóka volt az a hüséges barátnő, kinek Anna a nyakába eshetett és első nap, második
                  nap Anna csak szótlanul sirt, harmadik napon azután egy meglepő vallomást tett
                  Jókának. - Szeretem bátyádat, Gedeont, - ezt sirta oda a barátnő keblére - de hogy
                  eltemették Cirillt, bátyádhoz való szerelmemet is el kell hogy hantoljam. Az élő
                  doktor Nisopol Cirillnek még megmagyarázhattam volna a dolgot, hogy nem tehetek
                  róla, bár küzdöttem szerelmem ellen, melyet Gedeon testvéred iránt érzek; bár ki
                  akartam tépni a szivemből és ugy utazni vissza a hazámba, hogy életem története
                  csak ötvenkét nap legyen, több egy se; bár Bécsbe való visszautaztam óta nagy
                  autószuggeszcióval elhitettem magammal, hogy vőlegényemet szeretem, nem pedig
                  bátyádat: bár mindez velem igy történt, mégis - ugy mondhattam volna Cirillnek, ha
                  életben van - mégis arra ébredt a szivem, hogy nem te lakol benne, hanem Domonky.
                  Erre ébredt akkor - lassu ébredés volt, igaz - mikor Kodolányi Magda a
                  nagyhercegé lett.</p>
					<p>- Sejtettem, - döbbent meg Jóka, Anna meg zokogva folytatta:</p>
					<p>- Az élő doktor Nisopol Cirillnek ezt megmagyarázhattam volna s ő fel is oldozott
                  volna minden bizonynyal; de a halott Nisopol Cirillnek nem magyarázhatok meg
                  semmit; annak eljegyzett menyasszonya vagyok, tehát hüséggel tartozom neki most
                  is...</p>
					<p>- Sirass meg, Jóka; itt a naplóm, olvasd. Ötvenkét nap is egy élettörténet; ezzel
                  végeztem, amikor haza akartam utazni. A vonaton meg azt mondtam, mikor Pozsonyon,
                  Galánthán már tul voltunk, hogy itt az ötvenharmadik nap. Boldog voltam, hogy
                  szerethettem bátyádat, bár hiu ábránd volt részemről minden reménykedés; most,
                  hogy ugy vélem, holt vőlegényem ezt rosszalja: nem szabad, hogy szeressem, akit
                  szeretek.</p>
					<p>És Jóka csak megölelte Annát és maga is könnyesszemü és nagyon szomoru lett. -
                  Szegény Gedeon bátyám, - gondolta - most mi vár rád? Szeretted Magdát, de közötted
                  és közötte egy még nem létező valaki és egy légvár állt; most szereted Annát és
                  közötted és közötte egy már nem létező valaki és egy sirhalom áll...</p>
					<p>...Pár nap mulva Gedeon is otthon volt, de csak félnapot időzött Domonkán.
                  Jókával, Annával alig is volt ideje beszélni; Szarajevóban megölték a trónörököst,
                  nemzetközi nagy komplikációk készültek s ő sietett az ezredéhez... megint katona
                  lett.</p>
				</div>
				<div type="chapter">
					<head>
                  II. Egy sir, mely nem az.
               </head>
					<p>Szentpétervárott még sejtelme se volt senkinek, se Leonid nagyhercegnek, se
                  Babjánszkij Tatyana grófnőnek, de még a mindentudó Pascsenkonak sem arról, hogy
                  Szergiusz nagyherceg mit müvelt. És persze, ez utóbbinak sem arról, mit tervez
                  vele otthon az édes atyja és Tatyana grófasszony.</p>
					<p>Szergiusz nagyherceg a boldogok boldoga volt Magdával, a huszonkétéves ifju a
                  huszonhatéves fejedelmi szép nővel; Magda meg, a megmámorosodott Magda, még csak
                  hozzá sem jutott, hogy kérdezze, ő boldog-e? Más foglalkoztatta és tartotta
                  mámorban: a fény, meg a csillogás és a tündöklő nagyhercegi korona. Mert jóllehet
                  inkognito utaztak, gróf Romanov és felesége név alatt, de gondoskodott róla a
                  kiséret - tán egyenesen a kis fenséges ur szavára, - hogy minden szállodában
                  megtudják, ők kicsodák. És a megkülönböztetett tisztelet, a hódolat, a sok
                  hajlongás és a fojtottan halk cimezés, hol altesse, hol meg kaiserliche Hoheit:
                  csak kábultságossá tette, minden egyébtől elvonta a lelkét.</p>
					<p>És nem kiszámithatatlan az élet? Milyen messze van Domonkától Szentpétervár,
                  mindazonáltal egymás mellé kerültek, és éppen az a Bakunin Anna, kit a
                  nagyhercegnek szemelt volt ki egy szép asszony, mutatta be a nagyherceget
                  Magdának. Igy játszik az élet az emberi szándékokkal és tervekkel.</p>
					<p>Nos, Szentpétervárott még sejtelme sem volt senkinek, hogy a nagyherceg
                  megházasitása már tárgytalan, éppen azért Tatyana grófasszony, kit ágyba döntött a
                  hir, hogy Anna eltünt, azt mondta, hogy addig ő nem gyógyul meg, mig a
                  Bakunin-lányt maga mellett nem látja. - És ha előre is tudom, - zokogta el
                  könyörgését a nagyhercegnek - hogy Szergiusz idegenkedni fog Annától és semmi áron
                  sem lesz rábirható, hogy őt elvegye, akkor is haza kell hogy őt kapjam.</p>
					<p>- Mozgósittasson egy detektiv-hadosztályt és ha ennek is meddő lesz a munkája, én
                  magam megyek, - fogadkozott a grófnő - és felkutatom utána a világot. Ön drága
                  nekem, egyetlen barátom - ön drága nekem, fenség, de...</p>
					<p>- Értem az ön nyugtalanságát, mindenem, - csititotta a nagyherceg a grófasszonyt -
                  és igérhetem, hogy nem lesz oka elmenni. Pascsenko majd fog tudni tanácsot és ha
                  neki sem sikerül, amit óhajtunk, akkor magam is önnel megyek, szentem.</p>
					<p>- Bakunin Feodor professzor! - rebegte mintegy öntudatlanul a grófasszony és
                  leeresztette és csukva tartotta pilláit. - Az ő százszorosan megkinzott lelke az,
                  mely odaátról most megfizettet a mi büneinkért.</p>
					<p>- A professzor, a professzor! - ijedezett a tanácstalan nagyherceg és magához
                  kérette Pascsenkot. - Mit kell, vagy mit lehet itt tenni, és különben is: mint
                  vélekedik a dologról?</p>
					<p>- Az a véleményem, fenség, hogy Bakunin kisasszony életben van. Vannak jelentéseim
                  Grigorovicstól Berlinből, hogy a kisasszony már haza akart jönni - ez még április
                  hó elején volt, fenség - de meggondolhatta a dolgot és visszautazott Bécsbe és ott
                  maradt.</p>
					<p>- Bécsből azonban eltünt és mi haza akarjuk őt kapni.</p>
					<p>- Meg is lesz, minden bizonnyal, csak egy-két heti türelmet könyörgök.</p>
					<p>- Hármat is engedélyezek, Pascsenko, és nem bánom, ha egy dandárnyi detektiv
                  kell.</p>
					<p>- Bocsánatot fenség, nem kell nekem detektiv egy sem. Intervenció és rábeszélés
                  sem fog kelleni, mégis haza fog jönni a kisasszony - magától.</p>
					<p>- Ez büvészet lesz, Pascsenko; ördöngösség.</p>
					<p>- Sem az egyik nem lesz, sem a másik. Csak arra van szükségem, fenség, hogy a
                  Szent Ilidor temető ürittessék ki, de nyomban.</p>
					<p>- A Szent Ilidor temető? Nem értem. Különben, Pascsenko, nem kérdezősködöm az ok
                  után; ön tudja, hogy miért, tehát legyen.</p>
					<p>A fennálló szabályok szerint a Szent Ilidor temetőt még nem lehetett volna
                  felásatni, csak tiz év után, de hogy az udvarnál akarták, hát az illetékes körök
                  is akarták s igy két héttel azután már bontogatni kezdték a sirokat.</p>
					<p>És vagy három nappal később „Egy rejtélyes sir”... „Egy sir, mely nem az” vagy
                  hasonló szenzációs cimekkel olyan riportokat közöltek az ujságok, mik egyenesen
                  megdöbbenést keltettek.</p>
					<p>Azt irták meg nagy részletességgel az ujságok, hogy a Szent Ilidor temető
                  kiüritési munkáit a huszonharmadik parcellánál kezdték. De mindjárt már a negyedik
                  sir, melybe ásójukat mélyesztették a munkások s melyben nemcsak a kegyeletes szép
                  sirkő, de a temetői törzskönyv szerint is a nagy Bakunin Feodor tanár neje,
                  Pepelajev Mária asszony nyugszik, regénybe illő nagy meglepetéssel szolgált.
                  Legelőbb is - irták a lapok - a siremléket emelték ki a földből s ahogy
                  emelgették, egy ajtócska nyilt ki, mely kivülről csak diszitésnek látszott.
                  Alkalmasint ugy volt, hogy gombra járt az ajtócska zára és egy munkás, ahogy
                  megmarkolta a sirkövet, véletlenül a gombra nyomta az ujját. Az ajtócska mögött
                  egy eszményi szép asszony arcképe volt, egy arasznyi kis porcellán-festmény, mely
                  belé volt cementezve a márványba és azonfelül odasrófolva a négy sarkán is. S
                  hogy a kép mögött egy fülke-félét sejtettek, az ásatásokat vezető mérnök óvatosan
                  kiemeltette a festményt. Nos, emögött csakugyan egy kis mélyedés volt s a
                  mélyedésben egy lepecsételt boriték, megcimezve Bakunin Annának, Bakunin Feodor
                  tanár leányának. De az igazi szenzáció - igy folytatták részletesen az ujságok -
                  az igazi szenzáció az volt, hogy jóllehet majd két ölnyi mélyre ásták föl a
                  Bakuninné sirját, se koporsót nem találtak benne, se semmiféle emberi csontokat.
                  Sőt - ugy mondta a mérnök - sohasem is hantoltak el ott bárkit is, mert csak maga
                  a sirhalom volt feltöltött föld, alatta már ősföld volt, mit ásó, vagy más
                  szerszám még nem járt át. Persze jelentést tettek a dologról és a vizsgálat
                  kideritette többek közt, hogy Bakunin professzor nejét nem hivták Pepelajev
                  Alexandra Máriának, hogy a fülkében talált arckép nem a professzor volt
                  feleségének az arcképe és végül - ez a legfontosabb - azt, hogy Bakunin tanár
                  neje, ki a legmagasabb arisztokrácia szülöttje volt, nem is halt meg, de még
                  most is él. A fülkében lelt lepecsételt levél, tekintettel arra, hogy Bakunin Anna
                  most külföldön van, előttünk még ösmeretlen okokból Babjánszkij grófasszonyra
                  bizatott...</p>
					<p>Ezt irták a szentpétervári lapok és Pascsenko Dimitrij Alexej valamennyit
                  bemutatta a nagyhercegnek.</p>
					<p>- És mi igaz az egészből, Pascsenko? - kérdezte a nagyherceg jókedvvel.</p>
					<p>- Éppen csak a fele igaz, fenség. Az a fele a mesének, hogy a sirban se koporsó
                  nem volt, se holttest; de már a sirkereszt fülkéjében nem találtak még egy
                  névjegyet sem a kép mögött.</p>
					<p>- Mi célja volt Bakunin tanárnak, hogy igy tévutra vezesse a világot.</p>
					<p>- Nagyon egyszerü a magyarázata, fenség. Bakunin professzor ezt gyermeke kedvéért
                  tette. Hadd higyje a leánykája, gondolta, hogy édesanyja csakugyan meghalt, hogy
                  édesanyja Pepelajev Mária volt s hogy sejtelme se lehessen róla, melyik
                  társaságbeli szép asszony az ő anyja... s most ettől várom az eredményt, - fejezte
                  be Pascsenko az előadást. - Hogy Bakunin Anna, amilyen gyorsan csak teheti, haza
                  fog sietni, hogy átvegye a grófnőtől, ami az övé.</p>
					<p>- Köszönöm, Pascsenko. Elösmerem, hogy ezt okosan csinálta, de mit tehetünk, -
                  jegyezte meg a nagy herceg - ha e lapok itt nem kerülnek a kezébe?</p>
					<p>- Arra is gondoltam, fenség. Intézkedtem, hogy a külföldi ujságok, a franciák,
                  angolok, németek, átvegyék ezt a Bakunin-szenzációt. Elég európai nevezetesség
                  volt a professzor, hogy ingyen is megirják ezt a sirhistóriát, de ha ingyen nem,
                  hát megcselekszik pénzért. Sok kisebb lapban is benne lesz, még a Bieberfelder
                  Staatszeitungban is, például.</p>
					<p>- A Bieberfelder Staatszeitungban is? ugyan! Az csak helyi lap lehet, nem
                  világlap.</p>
					<p>- Jól tudom, fenséges uram. Nem is esküszöm rá, hogy Bakunin Annának éppen ez a
                  lap kerüljön a kezébe, de kegyeskedik tudni, fenség, én az ötleteimmel sok esetben
                  ugy vagyok, hogy vakon megyek egy darabig utánuk...</p>
					<p>...Attól az órától fogva, hogy Anna megvallotta Jókának, hogy Domonky Gedeoné a
                  szive: attól az órától fogva Jóka még jobban szerette Annát, mint addig is. Ki is
                  jelentette előtte, hogy még akkor sem engedi haza, ha majd Timirjasev Izidor érte
                  jön; ujévig - mondta - vagy legalább is őszig itt maradsz.</p>
					<p>Mire Bakunin Anna nagyon szomoru lett. - Szivesen maradnék, - felelte - mert
                  érzem, hogy szeretsz, azért marasztalsz; de nem lehet maradnom, mert fáj nekem,
                  hogy a bátyád hozzám oly közel van. Alig félnapi járásra van innen, minden
                  harmadik, negyedik nap itthon is van és oly meleg és közvetlen velem szemben...
                  nem, jobb lesz nekem az én északi hazámban. Ott Szentpétervárott két csöndesen
                  hallgató sirdomb vár; az egyik az atyámé és el kell neki zokognom, hogy bocsásson
                  meg; e másik meg Cirillé: nézd, menyasszonyi gyürümet nem dobtam el. És ha nagyon
                  fog fájni a szivem, felkereshetek még egy harmadik sirhalmot is: az anyámét, ki
                  oly fiatalon meghalt és anyámnak már emlithetem Gedeont is. Itt nem emlithetem
                  senkinek, még neked sem, mert csak megfájditanám szavaimmal szivedet.</p>
					<p>Jóka szinte elszédült az Anna lelke mélységén és nagyságán. Milyen más lélek ez,
                  mint a Kodolányi Magdáé, - gondolta. - Emennek szinte nincsen is lelke, csak
                  szépsége és csodálatos termete van, s ez a szépség, ez a megejtő külső csak győzni
                  és legyőzni s nem szeretni, csak uralkodni óhajt. Anna? Szereti Gedeont és
                  győzhetne, ha akarna győzni, mert a legelbájolóbb teremtések egyike s mert
                  sejtheti, hogy Gedeonra nagy hatással van; de csak odakötözi magát egy sirhanthoz,
                  mert alatta pihen, akinek őhozzá joga volt! Ha még élne az a Nisopol Cirill,
                  megmagyarázhatna neki mindent és feloldozást kérhetne és nyerne is, de a halottnak
                  nem magyarázhat meg semmit, annak belé kell hogy zokogja a sirjába: nézd,
                  menyasszonyi gyürümet nem dobtam el...</p>
					<p>- Nem mindennapos felfogás, de tiszteletet parancsol és érdemel is. Van-e joga a
                  halottnak az élőhöz? már de sokan kérdezték ezt maguktól és annak is volt
                  igazsága, aki igennel, annak is, aki nemmel felelt e kérdésre.</p>
					<p>- Anna igennel felelt, - gondolta Jóka és kiméletesen, gyöngéden engedte, hogy
                  muljanak a napok; nem tért vissza a témához, hogy maradásra nyerje meg Annát. Csak
                  annyit mondott, hogy addig is, Ancsukám, mig csakugyan és visszavonhatatlanul itt
                  hagysz, addig is ne szomoritsd meg szivemet. Tehát ne beszélj hazautazásodról,
                  Ancsu, se Timirjasev gyógyszerészről, ki majd érted jön.</p>
					<p>- Hallgatni fogok, - felelte Anna és mert a komorna éppen behozta a postát, nem
                  beszéltek többé erről a dologról. Az ujságokat nézték; Jóka a magyar, Anna a
                  francia lapokat.</p>
					<p>Német ujság csak egy járt, de Jóka azt sohasem olvasta. Észrevette Anna már eddig
                  is, hogy még a cimszalagot sem huzta le róla, s mert most sem tette, hanem
                  felbontatlan otthagyta, Annában felébredt a kiváncsiság. Mi a cime annak az
                  ujságnak s vajjon mit vétett? Szidja tán a magyarokat, s ha igen, akkor miért nem
                  küldeti vissza?</p>
					<p>- Megengeded, Jókám? - kérdezte és a cimszalagos nyomtatványra mutatott.</p>
					<p>- Parancsolj, - felelte Jóka és odaadta Annának az ujságot.</p>
					<p>Ez kibontotta: a Bieberfelder Staatszeitung volt és egyszerre megértette Anna,
                  miért hogy még belé sem néz Jóka. Valaki, tán az anyja, tán Gedeon, gyöngédségből
                  előfizet a lapra, hogy legyen egy kapocs a domonkai kastély és a bieberfeldi
                  hercegi vár között. Hadd olvassa Jóka nap-nap után; hátha örömet hoz szivének, ha
                  Adalbert trónörökösről olvashat. Ámde ugyanazt olvasni, amit a megszeretett férfiu
                  olvas, de távol tőle, áthidalhatatlanul távol: nem örömet okoz, csak bánatot,
                  tehát hozzá se nyul a Staatszeitunghoz Jóka. Nekem is, ha értenék magyarul és
                  olvasnám Szentpétervárott a lapot, amelyről tudom, hogy Gedeon olvassa, könnyekbe
                  uszna a szemem.</p>
					<p>- No, ha Jóka nem, - gondolta Anna - hát elolvasom én ezt az ujságot. Hátha
                  Adalbert trónörökös megint képkiállitást nyitott meg és hasonló történt, mint
                  Hans Baslerrel? S hátha Krennerné asszonyról is olvasok, a jóizü és jólelkü Frau
                  Krennerről, ki magamagára azt mondta, hogy liba? És átfutotta nemcsak aznap az
                  egyébként elég tartalmas és jól szerkesztett Bieberfelder Zeitungot, de elolvasta
                  azután is nap-nap után.</p>
					<p>A bieberfeldi udvarról és Adalbertről is olvashatott majd minden nap, sőt a
                  Familie von Domonkyról is megélvezhetett a lapban egy közleményt, de Annában volt
                  annyi tapintat, hogy egyikről sem tett Jókának emlitést. Elolvasás után megint
                  összehajtotta szépen az ujságot, ráhuzta a cimszalagot és eltette.</p>
					<p>Egy délután azonban az történt, hogy Anna szinte rémületet keltően felhördült és
                  minden tagja reszketett, ugy nyujtotta oda Jókának a lapot. - Ó... olvasd ezt, -
                  dadogta kinok közt - jaj istenem, Jóka... ilyet!</p>
					<p>- Szent istenem! - kiáltott fel Jóka is és a szivére tapasztotta a kezét. - Valami
                  rossz hir, valami baleset, Anna? (Csakhogy hozzá nem tette: tán Adalbert?)</p>
					<p>- Nem, semmi, amitől te félsz, - volt az elsietett, de megbocsátható válasz. -
                  Engem érint ez, olvasd.</p>
					<p>És Jóka kezdte olvasni a szenzációt, melynek az volt a kövérbetüs cime: „Ein Grab,
                  das niemals ein Grab war” - és a végére érve a hirnek, ő is nagyon izgatott lett
                  és megrendült.</p>
					<p>- Megfoghatatlan, - zokogott fel Anna. - Maga édes apám vitt ki de hányszor ahhoz
                  a sirhoz és megmutatta nekem a fülkében azt az arcképet; könnyezett a szeme, mikor
                  mondta: - ilyen volt a te édes anyád, Ancsu... imádattal csüngtem azon a siron és
                  szent áhitattal olvastam a nevet: Pepelajev Alexandra Mária, férjezve volt Bakunin
                  Feodorné... és most egyszerre ugy van, hogy nincs többé.</p>
					<p>Nincs halott anyám a földben, nincs örökké élő anyám az égben! És nem
                  szivetfacsaró az, Jóka? másnak egy élője hal meg, nekem meg egy halottam halt meg,
                  akit imádtam.</p>
					<p>- Vigasztalódj, Ancsukám. Ha nincs is már anyád az égben, de feltámadt egy
                  helyette itt a földön.</p>
					<p>Anna csak sirt. - Anyám!? - mondta - nekem, a földön? Hát anya az, akit sohasem
                  ösmertem, akit édes atyám sohasem emlitett, kiről azt sem tudom, mi volt a neve s
                  hogy milyen volt? Anya az, aki engedett felnőni és sohasem volt rám kiváncsi,
                  élek-e? Csak félig van igazságod, Jókám: nincs már megboldogult anyám az égben, de
                  fel sem támadt egy helyette itt a földön.</p>
					<p>- Ez nem egészen igy van, - vigasztalta meg Jóka a vendégét. - Ha már édes apád
                  holtáig imádta, természetesen nem Pepelajev Máriát, hanem azt a neked ösmeretlent,
                  aki anyád volt, akkor megteheted te is, hogy harag nélkül, sőt szeretettel rá
                  gondolj. Hátha akarata ellenére történt, hogy nem férkőzhetett a közeledbe,
                  Ancsum?</p>
					<p>- Ez meglehet, Jókám s ha valamikor rátalálok az anyámra, nem fogom megtagadni
                  szivemet.</p>
					<p>Jóka nagy részvéttel hallgatott és csak szomoruan belemélyedt az ujságba, majd
                  hirtelen fölvetette a fejét. - Nézd csak, Ancsukám, - mondta - itt az van, hogy
                  édes anyád, az aki most is él, a legmagasabb arisztokrácia szülöttje. Hát sohasem
                  került a kezedbe egy születési bizonyitványod? gondolkozz csak! Abban benne
                  kellett hogy legyen apád neve mellett az anyádé is.</p>
					<p>- De volt a kezemben akárhányszor is. És határozottan emlékszem, hogy ugy szólt:
                  atyja neve: Bakunin Feodor, anyja neve: Pepelajev Alexandra Mária.</p>
					<p>- Akkor megfejthetetlen előttem ez a rejtély.</p>
					<p>- Megfejtése mindenesetre abban a levélben lesz, melyet édes apám részemre a
                  fülkébe tett s melyet Babjánszkij Tatyana grófnő őriz.</p>
					<p>- Miért hogy épen az ő kezére bizták? Rokonod talán vagy gyámod?</p>
					<p>- Egyik sem, - felelte Anna és kissé zavart lett. - Ez a grófasszony, mint ő maga
                  nekem mesélte, már a halállal vivódott, olyan beteg volt, de édes atyám
                  megmentette az életét. Hálából aztán én velem sok jót tett; hogy menyasszonya
                  lettem Cirillnek, egy ékszert adott nekem ajándékba, mely egy vagyont ér, s hogy
                  édes atyám meghalt, minden áron magához akart venni. Hogy barátnője, hogy gyermeke
                  legyek, mondta.</p>
					<p>- Igy már értem, miért ő nála a levél. Sürgönyözz neki, Ancsu, hogy küldje el
                  neked azonnal ide mihozzánk.</p>
					<p>- Azt nem lehet, - felelte Anna - mert elveszhet az uton, aztán mi lesz? Hanem
                  megsürgönyzöm neki, hogy itt vagyok s vagy onnan küldessen részemre utlevelet,
                  vagy utasitsák a nagykövetséget Bécsben, hogy ez adjon utazási igazolványt. Ma már
                  késő van, hat óra elmult; de reggel, mihelyt lehet, sürgönyzök.</p>
					<p>- Hányadika is lesz holnap, Ancsu?</p>
					<p>- Julius huszonnyolcadika... miért?</p>
					<p>- Ah, semmi; csak ugy gépiesen kérdeztem.</p>
					<p>És harmadnap, julius harmincegyedikén, Babjánszkij Tatyana grófasszony már
                  megmutathatta a nagyhercegnek a sürgönyt, hogy Anna Magyarországon, Domonkán van,
                  és kérte, hogy intézkedjék, de nyomban - és Leonid nagyherceg, jóllehet Szerbia
                  fölött már fekete volt akkor az ég és vérvörös villámok cikkáztak; Leonid
                  nagyherceg nem talált elébbre való dolgot, mint szinte megölelni Pascsenkot: -
                  milyen büvész ön!</p>
					<p>- Tudtam, - mondta ez büszkén -, hogy a „Sir, mely nem az” meg fogja tenni a
                  magáét.</p>
					<p>Hát még ha tudta volna Pascsenko, hogy csakugyan a Bieberfelder Staatszeitung
                  volt, melyben Bakunin Anna azt olvasta!</p>
				</div>
				<div type="chapter">
					<head>
               III. Történet egy viszonzott csókról.
               </head>
					<p>Bakunin Anna nagyon izgatottan várta az eredményt, kap-e választ Szentpétervárról
                  és milyent, de három nap is elmult, és mi sem jött. - Hja, Szentpétervár messze
                  van, - vélte Jóka - és különben is olyan most a helyzet, hogy a magánsürgönyökre
                  azt mondják: - ez ráér. Mert hivatali sürgöny a kelleténél is több van; most a
                  diplomácia ül a drótokon, Ancsu.</p>
					<p>Negyednap jött sürgöny a kastélyba, de Sebestyén urnak jött, nem Annának. A
                  honvédelmi miniszter sürgönyzött: - ha csak teheted, látogass meg, de nyomban; ha
                  nem jöhetnél, én megyek le... értesits!</p>
					<p>Sebestyén ur nem sokat habozott. Autojába ült és még ugyanaz nap délután Pesten
                  volt.</p>
					<p>A honvédelmi miniszter a legnagyobb örömmel fogadta. - Köszönöm, barátom; igen
                  hálás vagyok neked, hogy fáradtál.</p>
					<p>- Semmiség, kérlek. Az a sétakocsizás a kuriámtól idáig... Miről van szó? ez a
                  fontos.</p>
					<p>- Arról van szó, kérlek, hogy Oroszországgal is föltétlenül háborunk lesz.</p>
					<p>- Sajnos, minden gyerek is láthatja. De mennyiben tartozik ez én rám? Se
                  diplomata, se katona nem vagyok; Domonky földbirtokos vagyok.</p>
					<p>- Nagyon is rád tartozik, barátom. Legfelsőbb körökben igazán nagyon szivesen
                  vennék, ha kérnéd reaktiváltatásodat mint tábornok.</p>
					<p>- Gondoltam, hogy körülbelül ez lesz, de még nem szólok egy szót sem, mert azt
                  hiszem, még nem mondottál el mindent.</p>
					<p>- Ugy van, kedves barátom, ugy van Reaktiválás alatt nem azt értem, hogy csak egy
                  hadosztályt akarnának rád bizni, hanem azonnal egy hadtestet és később
                  mindenesetre többet is kapsz.</p>
					<p>- Ha kollizióba nem kerülök valami császári főherceggel, versteht sich.</p>
					<p>A honvédelmi miniszter nyelt egyet. - Most hagyjuk ezt, kérlek, - mondta. -
                  Jelenthetem, hogy kéred az altábornagygyá való ujbóli kinevezést?</p>
					<p>- Még nem, kedves miniszter barátom. Előbb mondd meg, ha nem titok, hogy ki fogja
                  a hadmüveleteket vezetni?</p>
					<p>- Oly jól tudod, mint magam, hát mit kérdezed? Névleg Ulrich Filemon főherceg, de
                  tényleg... itt a miniszter egy kis szünetet vett.</p>
					<p>- ...de tényleg... no csak ki vele, bátran.</p>
					<p>- Tényleg gróf Waldkirchener Willibald.</p>
					<p>- Sebestyén ur jóizüen nevetett. - Csak azért kérdeztem, - mondta - hogy alkalmam
                  legyen egy megjegyzést tenni. Tudod-e, mit jelent e név: gróf Waldkirchener
                  Willibald táborszernagy, a vezérkar főnöke? Száz százalékkal több emberáldozatot
                  jelent és tetejébe egy gyászos végü háborut.</p>
					<p>- Ugyan, ugyan.</p>
					<p>- Dehogy is ugyan ugyan. Elfelejtetted már Versecet?... de az még semmi. Én
                  ösmerem a gróf ur egész felvonulási plánumát és minden tervét.</p>
					<p>- Honnan ösmered, hogy lehetett...?</p>
					<p>- Ne izgulj, megmondom, mert nem tették kötelességemmé a diszkréciót. Gróf
                  Willibald terveinek egy példányát a német nagy vezérkar is megkapta és
                  Graetz-Bieberfeld uralkodó hercege, kinek vendége voltam a télen, véleményemet
                  kérte a tervekről.</p>
					<p>- És mi volt a véleményed a tervekről?</p>
					<p>- Spártai rövidséggel feleltem. Azt mondtam: fenség, zum Hinausschmeissen, s erre
                  az uralkodó hercege nagyon helyeselt. Berlinben szinte megijedtek, - mondta - hogy
                  a monarchia hadereje ilyen kezekben van.</p>
					<p>A honvédelmi miniszter megint nyelt egyet.</p>
					<p>- Ők csak megijedtek, - folytatta Domonky - de nekem, kedves öregem, nemcsak
                  káromkodni, de könnyezni való kedvem is jött. Hát be van annak zsindelyezve a
                  feje, annak a Willibaldnak, az osztráknak, a grófnak? Mondd, hóditani akarunk,
                  annektálni Oroszországnak egy részét; vagy csak védekezni a kolosszus ellen a mi
                  dolgunk? Ugye, csupán csak védekezni, más semmi. Védekezni, de ugy, hogy minimális
                  saját áldozataink mellett felmorzsoljuk az oroszt, aki támadni fog. Ez a gondolat
                  pedig kötelezővé teszi, hogy Galiciát a Kárpátokig üritsük ki és félmillió
                  emberünk, kit csak haszon nélkül vinnénk a vérpadra, félmillió emberünk megmarad.
                  Ehelyett ez a Willibald, ez a gróf ur, támadó hadjáratot tervezett. Az eredménye
                  egy rettenetes fiasko és a vége a támadásoknak az lesz, de már csak félmillió
                  emberéletnek az árán, hogy a Kárpátokban védekeznünk fog kelleni. Az az átkozott
                  és buta osztrák szisztéma ez, mely a kérészéletü sikereknél tovább nem lát.</p>
					<p>A honvédelmi miniszter sóhajtott.</p>
					<p>- Nos, akceptálhatom a hadtestet, mond magad? És legvégül kérdezem, - fejezte be
                  Domonky Sebestyén ur - vállalhatok-e parancsnokságot egy olyan gróf Willibald ur
                  alatt, ki Versecnél még négy hadosztályt sem tudott vezetni? Nem a monarchia egész
                  haderejét, de egy brigádot sem biznék arra a jó urra.</p>
					<p>- No de mégis, - próbálkozott a miniszter. - Egy akkora tehetség, mint te vagy...
                  nem kár lenne, ha parlagon heverne?</p>
					<p>- Tőlem kérdezed ezt, barátom? Azaz, hogy precizebben fejezzem ki magamat, tőlem
                  kérdeztetik ezt te általad azok a bizonyos legmagasabb körök? Attól a sok magyar
                  tábornoktól nem kérdezik, aki ugyancsak kiváló tehetség s akit a megcsontosodott
                  buta osztrák szellem nyugdijba küldött csak azért, mert magyar volt? Hadosztályig
                  még csak valahogy felengedték őket, de már hadtestig, kedves öregem, egyet sem.
                  Adja Isten, hogy ne legyen igazam, de a háboru meg fogja mutatni, mi irtóztató bün
                  volt ez a rendszer. Mind született hadvezér az a töméntelen cseh, morva és
                  osztrák, kikkel teletömte ez a rendszer az ármádiát?</p>
					<p>- Eszerint hát, - mondta a miniszter - csak hiába fáradtál fel Pestre.</p>
					<p>- No, nem egészen, - nevetett fel Domonky. - Megyek hogy protekciót kérjek a
                  belügyi kollegádtól, ha már itt vagyok.</p>
					<p>- Te... valamit kérni?! No ne tréfálj.</p>
					<p>- Nem tréfálok, öreg. Van egy vendégünk most odahaza Domonkán, egy oroszországi
                  urilány, a néhai nagy Bakunin tanár leánya. Most hazafelé igyekszik, de attól
                  tartok, hogy mire elmehet, már nem is fog mehetni, mert időközben már
                  Oroszországgal is háborunk lesz. Ezért azt akarom kérni, hogy semmiféle
                  intézkedést vele ne tegyenek; ne internálják s a többi, hanem hagyják őt mi
                  nálunk... minden garanciát elvállalok érte.</p>
					<p>- Ne is fáradozzál, barátom. Nyugodt lehetsz, elintézem ezt a kollegámnál én magam
                  is.</p>
					<p>Mire Sebestyén ur egy köszönömmel távozott és ahogy lefelé haladt a miniszterium
                  lépcsőin, egy gondolat foglalkoztatta az elméjét. - Ahogy én ösmerem őket, -
                  mormolta - azokat a bizonyos legmagasabb köröket, hát nem maguktól jutott eszükbe
                  az én háborus reaktiváltatásom, az bizonyos. Ez csakis a Willibald ur eszméje
                  volt, hogy alkalma legyen egy feladatot rám bizni, egy kivihetetlen, lehetetlen
                  dolgot, hogy igy vehessen elégtételt Versecért.</p>
					<p>...Vagy öt napi várakozás után végre megérkezett a szentpétervári sürgöny. -
                  Intézkedtem, - olvasta Anna. - Azonnal utazzál Bécsbe, ott Sulgintól megkapod az
                  utlevelet. Babjánszkij Tatyana grófnő.</p>
					<p>Jóka is elolvasta a sürgönyt és nagyon elszomorodott a tartalmán... tehát mégis.
                  Az Annától való elválás órája könyörtelenül és kitolhatatlanul itt van!</p>
					<p>S nemcsak magáért sajgott a szive, de bátyjáért, Gedeonért is megfájdult. A
                  mozgósitás lázától szinte égett minden katona az országban és Gedeonnak egy
                  pihenni való perce se volt; haza sem nézett már majd egy hét óta, mert
                  akárhányszor még éjszaka is dolgozott... és most utazzék el Anna, az édes kis
                  Ancsuka, ahogy ő hivja, és még bucsut se vehessenek egymástól?</p>
					<p>Soha! Ezt nem veszi a lelkére. S mig Anna a menetrendeket nézte, ő felcsengette a
                  nagydomonki központot: - a honvédlaktanyát kérem, a zászlóalj-parancsnokságot...
                  sürgős.</p>
					<p>Pillanat alatt megvolt a kapcsolás: - te vagy ott, Gidám... itt Jóka.</p>
					<p>- Csókollak, édesem. Parancsolsz?</p>
					<p>- Most kivételesen parancsolok, Gidám. Ma délután feltétlenül hazajőjj... egy
                  szomoru valami vár rád.</p>
					<p>- Ne tréfálj, Jókám. Mi az?</p>
					<p>- Ancsunak haza kell utazni. Lehet, hogy már a holnapi nap folyamán...</p>
					<p>- ...véglegesen elmegy? - reszketett ki a kagylóból a kérdés. - Lehetetlen, Jóka;
                  azaz, mondd el hamar, kérlek, mi történt?</p>
					<p>- Nem lehet azt telefonon... csak személyesen lehet; nos, várhatunk?</p>
					<p>- Este hat órakor otthon leszek... pá, kis hugám.</p>
					<p>- Hát Ancsuka? - kérdezte Gedeon, mikor Jóka este hatkor a kastély udvarán elébe
                  jött?</p>
					<p>- Lent maradt a parkba, - felelte Jóka.</p>
					<p>- Beszélnem kell vele. Miért akar elmenni... a háboru?</p>
					<p>- Nem a háboru, Gida, hanem ez itt. Ez a hirlapi közlemény, olvasd.</p>
					<p>Gedeon csak végigfutott a sorokon és azt mondta Jókának, kisérje le a kertbe
                  Annához. - Marasztalni akarom, - igy szólt, és csupa sziv, csupa bensőség volt a
                  hangja.</p>
					<p>- Ugy-e Gida, - jegyezte meg Jóka és örömmel elegy szomoruság szólt a szavából -
                  ugy-e Gida, te kérni akarod Annát, hogy maradjon itt minálunk, maradjon itt
                  tenálad... egy életen át.</p>
					<p>- Ugy van, kicsi Jókám. Szeretem Annát és meg is akarom neki mondani, hogy
                  szeretem.</p>
					<p>- Üljünk le egy kissé, - mondta Jóka és egy lócára mutatott. - Igy Gedeon, -
                  folytatta lágyan - elő kell hogy készitselek arra az engem is megszomoritó
                  tényre...</p>
					<p>- ...Hogy Anna ugy szerette Cirillt, hogy még a halottról sem bir lemondani...
                  erre-e?</p>
					<p>- Nem, bátyám. Hogy Ancsuka szive a tiéd, azt őmaga vallotta meg nekem; a tiéd az
                  már attól fogva, hogy ő meglátott. De kijelentette előttem azt is, hogy az élő
                  Nisopol Cirillnek még visszaadhatta volna a jegygyürüt, de a halottnak nem
                  magyarázhat meg semmit, tehát feloldozást sem kérhet a halottól.</p>
					<p>Gedeon hallgatott, de arcának átszellemültsége mutatta, mint gondolkozik, mint
                  vélekedik Annáról.</p>
					<p>- Tudom, - fejezte be Jóka, - hogy csak azért nem nyilatkoztál neki eddig, mert
                  magad is tekintettel voltál a halottra és ha közbe nem jön a háboru, még vártál
                  volna a nyilatkozattal akár télig is. De mert félek, hogy csak fokozod a
                  fájdalmát, ha megtudja, hogy a magadénak kéred...</p>
					<p>- Nem, Jókám, én nem félek, menjünk. Anna nem Kodolányi Magda. Ez utóbbinak
                  megmondani, hogy szeretem: fejethajtás és gyengeség lett volna; de Annának
                  megmondanom - és ha tudom is, hogy esetleg hiába teszem - Annának ezt megmondanom:
                  boldogság. Gyere velem, kis hugám, te is.</p>
					<p>Beljebb mentek a parkba. Egy olajfa tövében kerti asztal volt székekkel; itt
                  találták meg Annát, nagyon szomoru volt. De bánatán is keresztül derült egy
                  mosolygás, ahogy megpillantotta a férfiu alakját és égszinkék szeme nyomban olyan
                  lett, mint napsütéses esőben két ibolya.</p>
					<p>Jóka is leült, Gedeon is; ez utóbbi szembe ült le Annával. - Nézze, kicsi
                  Ancsukám, - kezdte és melengette kezei közt az Annáét - mi mindnyájan szeretjük
                  magácskát, Jóka és a szüleim is szeretik, sőt nagyon is szeretik, mondhatom, de
                  legeslegjobban én szeretem magát, Ancsu. De én nemcsak ugy, mint a többi, ahogy jó
                  lelkek megszeretnek egy jó lelket, hanem ugyis mint férfi, ugy szeretem magát,
                  Ancsu.</p>
					<p>Az a napfényes két ibolyaszem megnőtt, de tele is lett sugaras könnyekkel.</p>
					<p>- Nézze, Ancsu, - folytatta Gedeon - ezt a dolgot a sirról, mely nem az, én is
                  elolvastam és nem mondom, hogy ne menjen el. Atyjának egy üzenete várja, egy
                  levele onnan tulról, tehát menjen. De igérje meg nekem, hogy ott megvár. A háboru
                  után, ha élek, elmegyek magáért... s akkor az enyém lesz?</p>
					<p>Anna csak lehajolt és rásirt a Gedeon kezére. - Szeretem önt, nagyon szeretem, -
                  zokogta - de néma kell hogy maradjak, őrnagy ur. Avagy mondhatom-e, hogy megvárom,
                  mikor olyan a helyzet, hogy...</p>
					<p>- No, ne sirjon, Ancsu. Csak folytassa, édes kis Ancsukám.</p>
					<p>- ...mikor olyan a helyzet, hogy elintézetlen ügyem van két halottal is!</p>
					<p>- Értem önt, Ancsu. Az egyik ilyen ügye az atyjával van, ki Cirillt választotta ki
                  önnek. No de mondja csak, kicsikém: olyan különbségek vannak-e kettőnk között,
                  hogy atyja, ha ismert volna engem, ellenezte volna a frigyünket?</p>
					<p>- Óh, nem tett volna kifogást ön ellen.</p>
					<p>- No lássa, kicsi Ancsu! ez az egyik ügy már el is van intézve. Hátra van a másik
                  s erre azt mondom, hogy ezt is csak el fogjuk intézni.</p>
					<p>- Cirillel? Hisz Cirill már nincs többé!</p>
					<p>- Nézze, maga okos fej; figyelemmel olvasta és átgondolta-e a Bieberfelder
                  Staatszeitung cikkét:</p>
					<p>Anna erre fölnézett, Jóka is. - Hogy átgondoltam-e? Igen, - felelte Anna.</p>
					<p>- No, most mondja meg Ancsu! ahol megtörténhetett az, hogy Bakunin Feodorné
                  sirhelyet kaphatott, holott most is él, ugyanott nem történhetett-e meg az is,
                  hogy Nisopol Cirillt is eltemették anélkül, hogy meghalt volna?</p>
					<p>Anna fázni és reszketni kezdett, de ibolyakék szeme csupa izgalom lett. -
                  Oroszország! - tört ki a kebléből.</p>
					<p>- Nem Oroszország, Ancsu, csak a vezető embereinek vagy százezre. Ne azonositsa ez
                  utóbbiakkal hazáját. Ki tudja, kinek az érdeke volt, hogy port szórjon egy
                  másiknak a szemébe és eltemettetni egy leólmozott koporsót, melybe pokrócba
                  göngyölt fa lehetett, nem ember? Timirjasev levelében olvasta, hogy egy nagyherceg
                  is küldött koszorut, egy miniszter is... hátha épen az a bizonyos miniszter volt,
                  aki a temetéssel csak megcsalta a nagyherceget?</p>
					<p>- És még valamit mondok, Ancsu. Kezdem nem hinni azt sem, hogy a kép mögött a
                  fülkében levelet találtak az ön atyjától. Édes atyja, mint jól tudom, a
                  legkomolyabb tudósok egyike volt, hát föltehető-e róla, hogy amit gyermekével
                  tudatni óhajtott, azt egy sirkereszt fülkéjébe egy kép alá rejtse nagy
                  titokban?</p>
					<p>Anna odafektette fejét a Domonky férfias kezére és önfeledten rányomta az ajkait.
                  - Tehát azt hiszi... azt hiszi...? - Könnyezett és ugy várta a Gedeon szavát,
                  ráhajoltan a férfiu kezére.</p>
					<p>- Azt hiszem, igenis azt hiszem, hogy Nisopol Cirill nem halt meg. Még él valahol
                  messze, de elő fog kerülni, esetleg hamarább, mintsem gondolná, Ancsu. Akkor
                  Cirillel is elintézheti az ügyét és azután, Ancsu, azután...</p>
					<p>- ...az öné leszek, Gedeon, - lobbant ki Annából az érzés és mint a Háladatosság a
                  Géniuszét, ugy csókolta a férfiu kezét.</p>
					<p>- De Ancsukám! - szabadkozott Gedeon.</p>
					<p>- Csak engedje... olyan jó ez... ezt a férfias kezét, mely e férfias nagy szivéhez
                  tartozik. Most pedig, Gedeon... fogadjon el tőlem egy viszonzást. - És Bakunin
                  Anna visszaadta Gedeonnak azt a csókot, melyet ettől kora tavaszon, egy
                  márciusvégi sorsdöntőnek hitt napon, még Bécsben a Domonky-házban kapott volt. És
                  ez a csók is olyan tiszta volt, mint az a másik, noha hosszabb ideig tartott és
                  forró volt, mint a kinyilatkoztatott Szerelem.</p>
				</div>
				<div type="chapter">
					<head>
                  IV. Anikó.
               </head>
					<p>- Menyasszonyomnak tekintem önt, Ancsu; - ezt mondta Gedeon a leánynak. Majd azt
                  tette hozzá: - s most menjünk. Apa, anya is hadd tudja meg, hogy maga az ő
                  jövendőbeli menyük.</p>
					<p>- Hát persze, - helyeselt Jóka és belekarolt Annába, hogy vezesse.</p>
					<p>- Még ne, Jóka, - lehelte Anna. - Ha Gida mondja, hogy Cirill még él, akkor magam
                  is rendületlenül csak azt vallom s igy menyasszonya vagyok Gidának, igen. De a
                  holnapi nap folyamán már utazom is, ámde mondd csak, Jóka, elutazhat-e egy
                  menyasszony, kinek jegyese már egy hét mulva... itt a sirás elfojtotta a
                  szavát.</p>
					<p>- Igazsága van Ancsunak, Gida. Te a harctérre készülsz, vagy öt napon belül már
                  indultok is; tehát engedjük, hogy utazzék Ancsu és még ne mondjuk meg apának,
                  anyának.</p>
					<p>- Egy hét mulva, - mormolta Gedeon - a Szávánál leszünk, bizony ugy van. De holnap
                  még nem engedem el, Ancsu. Abba belemegyek, hogy apáéknak még ne mondjuk meg, de
                  csak holnapután fog utazni, jó lesz? Holnap még legyen az enyém; hazanézek ugy
                  este és vacsora utánig maradok. Ezt a két órát, Ancsu, ugye jogosnak tartja maga
                  is?</p>
					<p>- Két életemet is - felelte Anna. - Az innensőt ugy, mint a tulsót.</p>
					<p>Tehát e mellett maradtak; Gedeon még kezet csókolt Annának, azután mindahárman
                  felmentek a kastélyba, hol már ozsonnára volt teritve a verandán.</p>
					<p>Másnap nem autón, de lóháton jött haza Gedeon, és egyedül jött, a lovásza sem
                  kisérte. Az Annától való elbucsuzásra gondolt; ugy tesz alkalmasint, - remélte -
                  hogy a kastély elé elkisérik a lányok... nos, ne lássa se soffőr, se másvalaki,
                  mint veszen ő bucsut a drágától.</p>
					<p>Vacsoránál Domonkyné kérdezte: - hát megmásithatatlan az, Ancsu, holnap itt
                  hagy?</p>
					<p>- Megmásithatatlan, - felelte Anna. - Halaszthatatlan dolgok; a sürgöny, mely
                  hazahiv, már öt nappal ezelőtt lett feladva.</p>
					<p>- Igazán, mindnyájan sajnáljuk. De mondok valamit, Ancsu. Rekkenő hőségre van
                  kilátás, hát ne menjen vonaton, legalább Bécsig ne. Autónkon sokkal kényelmesebb
                  és jobb lesz. Elkisérem az urammal Bécsig, ott is a mi kedves kis vendégünk lesz;
                  jól kipiheni magát az ut után, és holnapután reggel, ha valami közbe nem
                  jön...</p>
					<p>Domonkynénak, erre a szavára, nemcsak Anna csókolt kezet, de Jóka is. És Jóka
                  nemcsak egyszer, de kétszer; Gedeon helyett: gondolta magában.</p>
					<p>Alig hogy a vacsorán tul voltak, Gedeon nyergeltetett: mennie kell. Éjszakai
                  gyakorlat lesz, viszonossággal, - mondta az atyjának.</p>
					<p>- Akkor indulj és vágta, - vezényelte tréfásan Sebestyén ur.</p>
					<p>- Ugy volt, ahogy Gedeon remélte. Domonkyék a verandán maradtak, de Jóka és Anna
                  gyalogosan elkisérte egy darabon, ki a kastély elé a műutig, mely már sötét
                  volt.</p>
					<p>Gedeon itt kezet nyujtott Jókának. - Isten áldjon meg, hugácskám, - mondta -
                  holnap te jőjj be énhozzám, nekem bajosan lesz rá időm, hogy ide kijőjjek.</p>
					<p>Azután kezet fogott Annával és ahogy érezte, mint reszket a leányé - nem is kéz
                  volt az, de egy meleg kis madárka - s ahogy látta azt a ráfüggesztett szempárt,
                  mely fájdalmat beszélt és bánatot sugárzott - nem is szempár volt az, hanem lelke
                  a leánynak... ahogy érezte és látta ezt Gedeon, az a komoly nagy férfiu a
                  romantika fuvallatának játéka lett. Az a kastély ott az ő lovagi váruk; a fasor,
                  mely előtte sötétlik, az övező várfalak egy része; az ut, melynek szikrázó köveit
                  jó lova patája tapossa, hadak utja, nem békességes műut; ő maga meg Nagy Lajos
                  vitéze, ki vértezetten, fegyveresen táborba száll. Atyjától már elbucsuzott,
                  anyjától is; de kijött ide az utra a szomszédos várurnak leánya, Anikó, ki
                  titkosan jegyese, s most ő tőle is lovagi módon bucsut vesz.</p>
					<p>És Gedeon lehajolt, felemelte Ancsukát magához, maga elé ültette a nyeregre és
                  csókolta, kábultan csókolta. - Anikóm, te napsugaram, - suttogta - ölelj meg és
                  szeress és csókolj. A tiéd vagyok, az enyém vagy... elmegyek érted, várj rám...
                  várur lánya Anikóm, Anikó!</p>
					<p>Majd letette a leányt, megragadta a gyeplőszárat és elvágtatott. A száguldó ló
                  mögött fel-felcsillant az éjben egy-egy szikra - csillag volt mindegyik, de a
                  pillanat szülöttje és halottja - és Ancsu meg Jóka csak nézte a szikrákat, csak
                  nézte...</p>
					<p>Másnap, villásreggeli után, előállott a nagy utazóautó és Domonkyék beszálltak,
                  Anna is. És Jóka már ugy vált el Annától, hogy a Gedeon-adta uj nevet használta: -
                  pá Anikó; csókollak Anikó.</p>
					<p>Sebestyén urnak ez tetszett s ő is már csak igy mondta: Anikó. - Ez a róna a mi
                  Alföldünk, Anikó... ez egy karám, az egy csárda volt, Anikó... ni, oda nézzen,
                  Anikó, a délibáb!... és a legközelebbi megjegyzést már Domonkyné is igy tette: -
                  vajjon mikor látjuk viszont, kicsi Anikó?</p>
					<p>Ha tudták volna Domonkyék, mi boldogság és mi bánat, mi üdv és mi fájdalom, mi
                  magasztos gyönyör és mi mélységes kesergés csendült meg ebben az uj névben: Anikó!
                  Csókok és csillagok és szerelem meg ujjongás és visszafojtott sóhajtások és
                  könnyek; mennyeknek fénye és országut sejtelmes homálya; a tegnapnak - egy percnek
                  - az édene és a bizonytalan jövőnek sötétje: mind benne volt ebben az uj névben:
                  Anikó.</p>
					<p>Sebestyén ur minden városban, melyen keresztül vitt az utjok, meglassittatta a
                  kocsit. - Azért teszem, - mondta az asszonynak és magyarul beszélt meg halkan. -
                  Mert hátha megpillantok valami rikkancsot, aki rendkivüli kiadást árul. Ugy lehet,
                  már meg is történt a hadüzenet.</p>
					<p>- Annyira élén volna az orosszal a helyzet?</p>
					<p>- Sajnos, minden jel szerint: igen.</p>
					<p>Helységek jöttek elébük és maradoztak el sebesen mögöttük; megint franciául
                  beszéltek és ismét csak az Anikó-név járta. Öt betü és mennyi dallamosság!</p>
					<p>- Lássa, Anikó, ez itt egy puszta. Legnagyobb nemzeti költőnknek, Petőfinek egyik
                  legkedveltebb témája. S ez a sikság, melyen most keresztül robogunk, a Kis-Kunság
                  ez, Anikó; itt született és serdült gyermekké a mi Petőfink.</p>
					<p>- Kit egy kozák ölt meg, egy földim, egy orosz!</p>
					<p>Olyan hangsulyozással mondta ezt Anna, mely sajnálkozás és magavád is volt
                  egyszerre. Egy orosz ölte meg Petőfit s én is ehhez a nemzethez tartozom!</p>
					<p>Domonkyné megsimogatta Annát, kinek tele folyt könnyekkel a szeme. - No Anikóm,
                  kicsi barátnőm, azért ne sirjon. Azért eszünkben sincs, hogy gyülöljük az oroszt.
                  Szeretjük az irodalmát, a zenéjét; tudósait értékeljük és becsüljük; tudja-e,
                  Anikó, hogy édes atyja, a nagy Bakunin professzor a mi Tudományos Akadémiánk tagja
                  volt? Tiszteletből megválasztott tagja! És magát az ön népét, azt a jólelkü és
                  becsületes népet is szeretjük és sajnáljuk. Sok rokonvonás is van az orosz és a
                  magyar között; mindkettő tisztességtudó és józan, komoly és megállapodott is
                  mindkettő, sok veleszületett méltósággal és jósággal... ki tudhatja, Anikó, hogy
                  pár ezer esztendővel ezelőtt nem édes testvér volt-e orosz és magyar?</p>
					<p>Anna még könnyezett, de már mosolygott is. A meghatottság harmatán át a
                  háladatosság napfénye csillámlott. - Oly boldog vagyok, hogy ezt hallom, - mondta,
                  és mintha ajkán lett volna a szive, ugy csókolt kezet az asszonynak.</p>
					<p>Pesthez már közel, egy jókora rendezett városban, több rikkancs robbant ki egy
                  házból, mely a helyi lapnak az otthona lehetett. Rendkivüli szenzációs kiadás...
                  orosz hadüzenet! - igy tomboltak a rikkancsok és már rohantak is.</p>
					<p>Domonky inasa röptében lefülelt egy kölyköt, egy koronát nyomott a markába és már
                  nyujtotta is hátrafelé az ujságot. Valami Pest-Szent... és vidékének hitták.</p>
					<p>Csak féloldalt volt szöveg és ez is csak egyetlen egy hiradás volt. - Háboru az
                  orosszal! Megtörtént a hadüzenet s a többi.</p>
					<p>- Mondjuk meg Ancsunak is? - tudakolta meg Domonkyné az urától.</p>
					<p>- Még ráérünk, - felelte Sebestyén ur. - Bécsben se lesz késő, ha megtudja.</p>
					<p>Budapesten is sok rendkivüli kiadás; minden lapkiadó-hivatal előtt háromméteres
                  hiradások és tenger nép... már nem férhetett kétség a hirhez: háboru az
                  orosszal... hadüzenet!</p>
					<p>- Ki tudja, - jegyezte meg Sebestyén ur - nem máskép jött volna-e minden, ha két
                  hónappal ezelőtt nem oly bünösen könnyelmüek a bécsiek. Felhivattam figyelmüket a
                  Szerajevoban készülő dolgokra; azt mondták akkor: ejh, semmi az... és ime, most
                  itt van... a háboru. Nem én lettem volna, hanem történetesen gróf Waldkirchener
                  Willibald! Ah, ilyenek voltak és ilyenek maradnak az osztrákok.</p>
					<p>Este Bécsbe értek, de a nagy város aránylag csöndes volt. Semmi különösebb
                  izgalom, semmi csoportosulás. Egy-egy szatócs meg egy-egy hentes, mindkettő
                  ingujjban, csöndesen virzsiniázott és diskurált; a fiáker-standon a kocsisok a
                  sóchere pasasokat szidták: es gübt káne kavalliers mehr, nua Juden; egy-egy Herr
                  Nigerl vagy Herr Waclavek az élete párjával sétált, és itt harmonikázott egy
                  péklegény, ott citerán játszott egy vice: so lang der olte Steffl am Stefanssturm
                  drauft steht...</p>
					<p>- Bécs nem izgul, - dörmögte Sebestyén ur. - Mintha csak előre is tudná, hogy a
                  háboru árát a magyar fogja megfizetni, nem ő.</p>
					<p>Ahhoz már mindenesetre késő volt, hogy a nagykövetségre hajtathattak volna, de
                  reggel, mikor Anna Domonkyék kiséretében odament, a követségi palota már kihalt
                  volt. - Elutazott mindenki, a nagykövettől le az utolsó irnokig; már előző nap
                  délben kelt utra a nagykövetség... Sulgin ur is, persze, - hangzott a
                  felvilágositás, amit kaptak.</p>
					<p>- S igy utazni sem lehet? - kérdezte Anna.</p>
					<p>- Még annak sem, akinek utlevele rendben van. Mert a legszigorubban elzárták a
                  határt...</p>
					<p>- No, Anikó, édes kis barátnőm, - ezt Domonkyné kegyelmes asszony mondta - csak ne
                  törje rajta a fejecskéjét, hogy most mi lesz? Hazamegyünk, az lesz és magát is
                  elvisszük s igy nálunk lesz.</p>
					<p>- De istenem, istenem... háboru van...</p>
					<p>- Anikó, Anikó, - komolykodott a nagyasszony Annával - már elfelejtette, hogy
                  jövet mit beszéltem? A harctéren kint igen, hol a fegyverek mérkőznek, ott háboru
                  van; de idehaza és különösen minálunk?! Egy cseppet se fogjuk kevésbbé szeretni,
                  mint eddig.</p>
					<p>- Óh engedje, hogy imádjam, asszonyom, - csak erre volt képes a meghatottság, mely
                  Anna fölött erre a kijelentésre ur lett.</p>
					<p>Mire Domonkyné őt homlokon csókolta. - Nem is a mi vendégünk, de a leányunk lesz,
                  Anikó, - mondta.</p>
					<p>- Ugyis csak egy van, - kedélyeskedett Sebestyén ur a maga magyaros és közvetlen
                  módján.</p>
					<p>Estére már Domonkán voltak és Gedeon is otthon volt Jókával. A verandán ültek,
                  mikor odasurrant a nagy porlepte autó.</p>
					<p>Az üdvözlések után Jóka előre ment be szüleivel a házba és maga mögött hagyta
                  Gedeont Annával; hadd mondja meg neki, ami a szivén van.</p>
					<p>És Gedeon a keblére vonta Annát. - Anikóm, Anikóm, hát visszajöttél, én
                  napsugaram, Anikóm! Mondta nekem a sejtésem, hogy igy lesz... csókolj meg, csókolj
                  és szeress... én életem ünnepe, Anikó!</p>
					<p>Majd a kezénél fogva bevezette a házba. Odabent a nagy teremben sötét volt, de
                  Jóka, mikor látta, hogy belépnek, gyors elhatározással felcsavarta a villanyt.
                  Kitalálta, hogy mi lesz, tehát fény legyen, világosság, - gondolta.</p>
					<p>És Gedeon a szülei elé vezette Annát. - Menyasszonyom, Anikó, - mondta katonásan,
                  röviden, de lágyan - szeressétek ugy, ahogy én szeretem.</p>
					<p>És két perccel később, mikor a legelső jeleneten tul voltak és már sorra
                  megölelték Annát, Domonkyné maga mellé ültette és ujból nagy szeretettel csókolta.
                  - No mit mondtam, Anikó, - mosolygott - mit mondtam ma reggel, még Bécsben. Hogy
                  nem is a mi vendégünk, de a mi édes kis lányunk leszel, Anikó. Pedig reggel még
                  nem tudtam, amit most tudok.</p>
				</div>
				<div type="chapter">
					<head>
                  V. Helycsere.
               </head>
					<p>Hogy Anna minden predikátum nélkül való leány volt, csak egyszerüen Bakunin és
                  semmi más: ezzel nem törődtek Domonkyék, még az asszony sem, ki született Csákházy
                  hercegnő volt. Domonkyék mindig nagy demokraták voltak; maga Sebestyén ur anyja is
                  polgári leány volt és különben is tradició volt a családban, hogy a
                  Domonky-leszármazottak csak szerelemből nősüljenek vagy menjenek férjhez.
                  Legalább eszébe sem jut majd egynek sem, hogy kamarás akarjon lenni, császári és
                  királyi kamarás, - szokta mondani Sebestyén ur nagyon komolyan.</p>
					<p>Annát már addig is szerették, hiszen édes is volt, nagyon szép is, és az a
                  melegség, mely lényéből kiáradt, belélopta magát a szivükbe; nagyon finom és
                  tapintatos és nagyon müvelt is volt; most, hogy egyetlen fiuknak a jegyese lett és
                  rajongással mondta a fiuk, az a talpig csupa jellem és komolyság, hogy Anna az ő
                  szivének virága: most igazán ugy szerették Annát, mintha a tulajdon leányuk lett
                  volna. Babusgatták és dédelgették, becézték; a gondolatát, az álmát is ellesték és
                  egyszer s mindenkorra: Anikó lett. Az Anna vagy Ancsu nagy büntetés terhe alatt
                  tilalmas volt.</p>
					<p>Még vagy három igézetesen szép nap jött, azaz háromszor naponkint egy-egy óra,
                  többet nem lehetett otthon, többet nem szakithatott magának Gedeon. De ez a napi
                  egy-egy óra egy-egy életnek az üdvösségével ért el. Az a találkozás az uton, mikor
                  Anikó Jókával elébe ment; ha autón jött, az a megállás, és a lányok is, mint a
                  lepkék, fel ő hozzá; ha lóháton jött, az a lepattanás a nyeregből és séta velük a
                  fasorban fel a kastélyig.</p>
					<p>És még egy séta az olajfákig és vissza: kevés kérdés és kevés válasz, annál több
                  el nem mondott boldogság és végül egy vacsora a verandán: csupa melegség és
                  családi harmónia.</p>
					<p>Negyedik napon azzal jött haza Gedeon, hogy: holnap délelőtt felesküsznek a
                  csapatok, délután öt órakor bevaggonirozás és két órával később: indulás dél felé
                  a Szávához.</p>
					<p>Meginditó és magyaros ünnep volt a csapatok felesketésének ünnepe és meghatómód
                  érzékeny bucsu volt a családtagok bucsuja Gedeontól. És mindegyik átadott neki
                  valamit; Domonkyné egy medaillont miniatür családi fényképpel, Anikó egy
                  olajfaágacskát, nemzeti szinü selyemmel átkötve és Jóka egy parányi könyvecskét.
                  Mint egy cigaretta papiros, csak akkora volt és olyan vékony, mint egy késnek a
                  foka. - Imádságos könyv ez, - mosolygott fel bátyjához könnyek közt - de majd csak
                  akkor nézd meg, Gida, mikor megindul a vonat, most hagyjad.</p>
					<p>Sebestyén ur nem adott semmit, azaz nagyon is értékeset adott: tanácsot. -
                  Szivleld meg, fiam, - mondta - hogy a legnagyobb kitüntetés sem ér annyit, mint
                  egy alárendeltednek az élete, mely megmaradt. Tudom, hogy a háboru: háboru s hogy
                  szem előtt tartva a végcélt, sok vért és sok életet kell áldozni. De csakis a
                  végcélért, hogy sikeresen befejezzük a háborut. Ephemer sikerekért, és ha a
                  legnagyobb kitüntetés vár rád, ne kockáztass de egyetlen bakát sem.</p>
					<p>- Megigérem, apám, - mondta Gedeon.</p>
					<p>Pár perc mulva indult a vonat s mikor már nem látszott az állomás a bucsuzásra
                  kisereglett sok néppel, Gedeon elővette azt a valamit, amit hugától kapott volt az
                  utra. Hát, Anikó képe volt, két vékonyka tábla közé téve: Jóka volt a festője, de
                  az irás a kép alatt már az Annáé volt. Kicsi, de olvasható betükben ez a hat szó
                  tündöklött a kép alatt: Isten áldd meg a magyart... Anikó.</p>
					<p>- Igazságod volt, Jókám, imádság ez, - mormolta Gedeon; azután eltette a képet, el
                  az olajfaágacskát és a medaillont is és egy jó vastag noteszt vett elő, melybe
                  háborus feljegyzéseit szánta. És ezt irta be elsőnek; a legnagyobb kitüntetés sem
                  ér annyit, mint egy alárendeltnek élete, mely megmaradt...</p>
					<p>...Hej, te magyar, te csak emberségesen gondolkoztál, mint katona is. De az a
                  rádszabaditott sok idegen nagyfejü, az az alapjából félreképzett sok ember! Ugy
                  mentek a háboruba, hogy azt mondták: Lipótrendet akarok, Terézia-csillagot akarok,
                  sok kitüntetést s csak a Lipótrend volt a szemük előtt, nem a végcél. Az egyéni
                  dicsvágy volt a bálványuk; hogy jelenthessék: elfoglaltam egy hegyhátat - és ha
                  nulla volt is az értéke a hegyhátnak - vágóhidra rohantattak de sok embert. Ők
                  elérték a céljukat, jelenthették, hogy elfoglalták a hegyhátat, a Lipótrendre való
                  fölterjesztés is elment, de két nap mulva, egy mulva sokszor muszáj nélkül megint
                  letakarodtak a hegyhátról, de vagy ezer ember holtteste az ott maradt. És Istenem,
                  de hányszor csak egy kastély volt; nem is Lipótrend vagy Vaskorona, csak egy
                  kastély; egy uriház fürdőszobával és jó ágygyal, melyben a tábornok ur pihenni
                  óhajtott, hát hajrá: támadást parancsolt.</p>
					<p>Nos, Gedeon jegyzett és nemcsak az atyjától kapott tanácsot irta, de beleirt abba
                  a noteszbe mást is. - Most pedig, ti szeretteim, - irta - szülők és testvér és te
                  Anikó, elbucsuzom tőletek sok-sok napra. Félreteszem az érzést, ami hozzátok köt;
                  e perctől fogva csak a kötelességemnek élek.</p>
					<p>És tán ugyanabban az órában, de vagy kétezer kilométerrel odább, egy másik fiatal
                  katonatiszt is irt: Graetz-Bieberfeld Adalbert főhadnagy. Belgium földjén és már a
                  második ütközetén is tul volt és levelet irt - Domonky Jókához. Vallomással és
                  szerelemmel tele levél volt, de nem küldte el, hanem magánál tartotta egy
                  tárcában. Csak boritékára irta: halálom után a cimzettnek, azután eltette s ment
                  előőrsöket vizsgálni.</p>
					<p>És még egy harmadik katona, azaz nem katona, csak osztrák százados irt, ugy lehet
                  ugyanabban az órában: gróf Waldkirchener Félix százados ur. A főhadiszálláson
                  ült, jó harmadfélszáz kilométernyire a front mögött; egy palotában, egy elegáns
                  szobában - perzsa szőnyeg és fotelek és iró-asztal bordeaux-piros posztóval - és
                  levelet irt valami Micinek vagy Dézinek, kit per „mein Zuckergoscherl” titulált és
                  kit meginvitált, hogy jőjjön le hozzá, de nyomban. Lesz pezsgő és sok
                  automobilkirándulás, csak gyere le mein Herzerl és szabadits meg az unalomtól,
                  mely itt megesz.</p>
					<p>Ezt irta gróf Waldkirchener százados ur, a vezérkar főnökének fia, azután
                  boritékba tette a levelet, megcimezte és rányomta a bélyegzőt: zensurirt k. und k.
                  Hauptquartier, azután gondolt egyet és nem tette postára. Hanem előkeritett egy
                  nyomtatott blankettát, az volt rajta: Offener Befeh! - Nyilt parancs, adott neki
                  valami számot és alszámot, beléirta az ordonánc nevét, beléirta egy rubrikába azt
                  is: hat zur Ueberbringung von vichtigen Schriftstücken nach Wien und retour zu
                  reisen és azonnal el is inditotta a küldöncöt. Fizeti a kincstár, de hát ez nem
                  számit. A levél igy hamarabb célt ér.</p>
					<p>...Leonid nagyherceg, mikor megkapta a jelentést, hogy a nagykövetség elutazott
                  Bécsből, de Bakunin Anna ott nem jelentkezett, hogy utlevelét átvegye, nagyon
                  elégedetten megbiccentette a fejét. Tatyana grófnőnek pedig azt mondta, hogy
                  őszintén fájlalja a dolgot, de hát ki gondolhatta előre, hogy közbejön a hadüzenet
                  és a nagykövetség elutazása Bécsből? Arra sem gondolhatott senki, hogy utasitották
                  volna Sulgint, küldje el Domonkára az utlevelet. Hát, a grófnő előtt fájlalta,
                  hogy igy jött, magában azonban örült, hogy szerelmesének terve meghiusult. Két
                  okból nem lehet, - gondolta - hogy Anna a fiamé legyen. Először is, mert polgári
                  származás; ha legalább is grófkisasszony volna... másodszor: ...de ezt már nem
                  gondolta végig, hanem viharosan megölelte a grófasszonyt. - Csak szeressen, én
                  mindenem, - igy fuldokolt.</p>
					<p>De megelégedettsége, eltitkolt öröme csak rövid ideig tartott, alig négy napig. -
                  Szergiusz nagyherceg ugyanis, ki távirati parancsot kapott volt, hogy a
                  legsürgősebben Pétervárra utazzék, töredelmesen megvallott mindent. Hogy megnősült
                  s hogy boldogságát nem adja; az életét igen, de feleségét, ki egyébként ősmagyar
                  nemescsalád sarja: azt a csodáját a szépségnek ő nem adja. Vele, de nem nélküle
                  és ő vele is csak ugy, ha felesége teljes jogu nagyhercegné lesz.</p>
					<p>- Grófkisasszonyt kivántam, nem polgárlányt?! No hát megkaptam, - dühösködött a
                  nagyherceg és vigasztalódni szerelmeséhez sietett. Kinek egyébiránt miről sem
                  tett emlitést. És vigasztalódás közben és utána is - ah, a gyönyörü grófnő még
                  mindig hét menyországot jelentett - a mámoros kéj közben és utána azt gondolta
                  magában a nagyherceg: - semhogy Annát, hát inkább azt a magyar lányt. Mert először
                  is, az nemesi származás és másodszor és ezerszer is... megint nem gondolta végig,
                  csak odaadta magát a perceknek. - Betegsége és gyógyulása, megölője és
                  feltámasztója volt az az elpusztithatatlan ifjuságu szép asszony. Még a hullámzása
                  a keblének is, ahogy lélegzett, kimondhatatlan gyönyör volt a szemének. Elnézte
                  azt a játékát a hófehér gömbölyü halmoknak; felemelte Tatyanája karját; az a
                  meztelen kar igy felemelten de megrészegitően szép volt; elfordittatta vele a
                  fejét s a hattyunyak az igy elforditott fej alatt mi megőrjitő konturokat
                  mutatott! Ah, lehet itt gondolkozni? Másodszor és ezerszer is... ha Szergiusz és
                  Bakunin Anna...! Nem, én sem adom az üdvömet, nem, soha!</p>
					<p>...A határokon már gyilkolt a fegyver; Poroszország keleti szélén és lengyel
                  földön, meg Galiciában már tele volt harci zajjal a levegő, de a halál sok
                  szerszámának szava a szentpétervári udvarba még nem hatott el. Ott nyugodtan
                  tanácskoztak a generálisi ruhába belébujtatott cár és a nagyhercegek;
                  nagyhercegnők és papok is ott voltak; a hercegnők közt csunyák is akadtak, de a
                  papok közt egy sem, érdekes arcu szép férfi volt megannyi.</p>
					<p>Szergiusz Alexander ügye fölött tárgyaltak, sokkal behatóbban mint máskor például
                  a fölött, hogy X. miniszter panamáit elnézzék-e? Sok megjegyzés esett innen is,
                  onnan is; megszentelt családi törvények, el kell őket szakitani egymástól... a
                  házasság érvényes, de fel kell hogy bontsa a szent synodus... nem, várni kell az
                  erőszakkal egy darabig, hátha anélkül is otthagyja az asszonyt, megunhatja és ha
                  még oly szép is. Egy harapós vén nagyhercegnő mondta: csak jőjjenek haza, csak
                  ösmerjük el nagyhercegnőnek az asszonyt, majd végzek vele, ha rám bizzák a dolgot;
                  egy buja szemü pópa is mondta, hogy az egyház is majd megteszi a magáét,
                  cselekvésre kész tagjai utján - többes számban beszélt, de csak magamagát gondolta
                  a szent férfi, kapott is egy nagyhercegnőtől egy pillantást, mely tőr is volt,
                  méregpohár is egyszerre - végül sok beszéd és sok szó után - a cár a kis
                  nagyherceg pártján volt - kimondódott a határozat: rendben van. Ő császári
                  fensége, Szergiusz Alexander nagyherceg és neje ő császári fensége, ki hivatalos
                  bizonylat szerint az ortodox hitre már át is tért, Szentpétervárra jőjjenek és
                  foglalják el az udvarnál a helyüket.</p>
					<p>És két héttel később, szárazföldi és tengeri ut után, Franciaországon és Norvégián
                  keresztül, már nem mint gróf Romanov és neje, de mint Szergiusz nagyherceg és
                  neje; vasuton udvari kocsiban, tengeren fejedelmi yachton, hazaérkezett Szergiusz
                  és Magda. Külön palota és udvartartás és cselédség; silbak a kapunál és kozák a
                  bakon, mikor kikocsizik. Domonk? talán sohasem is volt a világon, Szentpétervár
                  azonban az van; Kodolányi? már elfelejtette, hogy igy hitták, most császári fenség
                  a neve. Hát a struc-toll meg a Gross-Wien ama száma? Ejh, mit gondol a bódulat egy
                  madártollal és egy gótbetüs ujsággal? Ezek különben is ott vannak, ellenkező
                  részén a földgömbnek, egy kétségbeejtően prózai viskóban, melynek vármegye-háza a
                  neve. Vármegyeháza? risible! Császári nagyhercegi palota!</p>
					<p>Tehát helyet cserélt a magyar az orosszal, a főispán leánya és a professzoré.
                  Próbálkozott vele az élet, hogy összehozza a magyart a magyarral, a főispán
                  leányát az egykori tábornok fiával és próbálkozott vele egy szép asszony, hogy
                  összehozza az oroszt az orosszal, az egyszerü professzor gyermekét a mindenható
                  cár egyik öccsével. Nagy akadály volt magyar és magyar és még nagyobb volt orosz
                  és orosz között; nem is sikerült sem az Életnek, sem az asszonynak, hogy
                  eltüntesse az utból ezt az akadályt. De beavatkozott a dologba a Sors keze,
                  egyszerüen helycserét eszközölt és helyet váltott az orosz a magyarral. És
                  jóllehet orosz és magyar és magyar meg orosz között nagy távolság volt, nagyobb
                  mint két csillag, két nap között: a Sors keze kiküszöbölte a világból. S a főispán
                  leánya most hivalkodó ékköve az orosznak, a professzor leánya meg napsugara,
                  ünnepe a magyarnak.</p>
					<p>Hatalmasabb is a Sors, mint az Élet és egy tervezgető szép asszony!</p>
				</div>
				<div type="chapter">
					<head>
                VI. Porhintés ott - borstörés mi nálunk.
               </head>
					<p>Babjánszkij Tatyana grófasszony, mikor megtudta, hogy Szergiusz megnősült, nagyon
                  lehangolt, nagyon rosszkedvü, nagyon ideges is lett és Leonid nagyherceg is, hogy
                  még gyanuba ne fogja a szép asszony, hogy a fordulat odiuma tán az övé,
                  hasonlóképen bosszankodást szinlelt. - A meggondolatlan tacskó, - igy fakadt ki -
                  ilyen meglepetést készitett kettőnknek! Már azt hittem, édesem, hogy ugy
                  vezethetem ön elé Annát: ime, Szergiusz Alexanderem hitvese... de a Végzet csak
                  keresztezte a tervünket. Mást vezetett utjába a fiamnak.</p>
					<p>- Nem a végzet, nem a sors keze... ez Bakunin Feodor müve volt; igy dolgozott
                  ellenünk, barátom.</p>
					<p>Leonid nagyherceg most kivételesen nem ijedt meg, de csak ráhagyta, hogy ez
                  Bakunin müve volt. - Igazsága van, édesem, - mondta - de hát mit tehetünk mást,
                  mint belényugodni abba, hogy igy történt? Mi jót akartunk Annával, ezt édes atyja
                  lelke is jól tudja; hogy mindamellett keresztezte a szándékunk...</p>
					<p>- ...arra mutat, hogy engesztelhetetlen a lelke.</p>
					<p>- Vagy arra, hogy ő még jobbat akar a lányával. Mi itt vagyunk, ő odaát van,
                  drágám; ő többet tud és lát előre, mint mi ketten.</p>
					<p>Ez a magyarázat kielégitette a grófasszonyt és már csak Anna miatt nyugtalankodott
                  nap-nap után. Hogy lehetne megtudni, jól van-e? Hogy lehetne hireket kapni
                  felőle?</p>
					<p>Pascsenko, kit megkérdezett, kijelentette, hogy aggodalomra mi ok sincsen. Sőt azt
                  hiszi, hogy a kisasszony nagyon jól van. Ő, mint a grófasszony is tudja, hiszen
                  megsürgönyözte neki a kisasszony, Domonkán, a Domonkyak birtokán van, oda pedig
                  csak ugy került, hogy megösmerkedett Bécsben a Domonky-család egyik tagjával, az
                  őrnagygyal. Ki diáktársa volt Annának a kémián.</p>
					<p>- Kombináció ez utóbbi, Pascsenko, vagy jó forrásból nyert positiv értesülés?</p>
					<p>- Positiv értesülés, grófnő. Annának egyik jelentése a forrásom.</p>
					<p>- És mi viszony lehet az őrnagy és a lány között?</p>
					<p>- Amit most fogok mondani, már föltevés. Körülbelül olyan lehet a viszonyuk, mint
                  vőlegény és menyasszony között, asszonyom. Egymásba szerethettek még Bécsben és
                  abból, hogy Anna a férfi szüleinek házánál van, azt lehet következtetni, hogy
                  befogadták a családba, tehát menyasszony.</p>
					<p>- Ön nagy büvész, Pascsenko; bebizonyitotta már nem egyszer, - hizelgett a grófnő
                  az embernek. - Nos, hogy lehetne elérni, hogy valami mód érintkezzem Annával? A
                  határok elzárva, posta és távirda nincsen. Valami semleges hatalom utján? ez
                  szerintem nehézségekbe ütközik. Eszeljen ki valamit, Pascsenko.</p>
					<p>- Ez egyszer kegyelmes asszonyom, én sem tudok sem eszközt, sem tanácsot. Várni
                  kell, mig a háborunak vége lesz.</p>
					<p>- A várni-tudás pedig és a türelem nem erényünk nekünk asszonyoknak, jól
                  tudja.</p>
					<p>- Kétségbeejtő rám nézve, grófnő, de én is csak egy ember vagyok, nem Isten.</p>
					<p>Pascsenko elment és még ugyanaz nap délután - Timirjasev Izidort fogadta. Kit
                  megbizható embere, Rodicsev Péter utján kéretett volt egy megbeszélésre
                  magához?</p>
					<p>- Ön gyógyszerész, nemde? - igy vezette be Pascsenko a társalgást - ön Bakunin
                  orvostanár barátja volt?</p>
					<p>- No, nem éppen barátja, - válaszolta szerényen a kérdezett. - A megboldogult nagy
                  ember engem barátságos bizalmára méltatott s én szerencsésnek éreztem magam, hogy
                  leereszkedett hozzám a professzor ur.</p>
					<p>- Ön cseppet sem kérkedő, már látom. És bejáratos még a Bakunin-házba most is?</p>
					<p>Timirjasev becsületes arcán a fájdalom borulata fellegzett. - Hát van-e még
                  Bakunin-ház? - felelte. - A professzor a föld alatt, kiszemelt veje is meghalt, ez
                  utóbbi anyját, Scseglevitov Katalin asszonyt, mert már nem birta a nyomasztó
                  magányt, az én szüleim vették a házukba. Anna pedig eltünt és fogalmam sincs róla,
                  hogy hol lehet. Hát van-e még Bakunin-ház? - ismételte meg Timirjasev a kérdést és
                  egy könnycseppet törölt ki a szeméből.</p>
					<p>Pascsenko megszánta a jó embert. - No nézze, kedves barátom, - mondta -
                  megnyugtathatom, a kisasszony nagyon jól van. Ez Európa térképe itt, ugye? Nos,
                  itt van Anna, Domonkán van, nézze; a Tisza mellett van Domonka... itt, látja? Itt
                  van most Bakunin Anna.</p>
					<p>- Hála legyen az Istennek, hogy jól van. Scseglevitov asszony majd oda lesz
                  örömében, ha megtudja.</p>
					<p>- Felőlem megtudhatja, nem titok. De most mondja csak, Timirjasev Izidor: hajlandó
                  volna ön Bakunin Annáért valamit megtenni?</p>
					<p>- Mindent, ami módomban van, uram.</p>
					<p>Pascsenko gondolkozott, füzzön-e ehhez még valamit, vagy ne füzzön? Majd kis
                  vártatva folytatta:</p>
					<p>És nem csupán Bakunin Annáért, de egy igen magas állásu asszonyért is. Akinek
                  akkora a befolyása és hatalma, hogy ugy jutalmazhat, mint egy koronás
                  királyné.</p>
					<p>- Tudom már, ki légyen az, de bocsánatát esedezem uram: nem vállalkozom semmire,
                  most már Annáért sem.</p>
					<p>Pascsenkonak tetszett ez a határozottság. - Önnek ugy látszik elvei vannak, -
                  mondta.</p>
					<p>- Nem elveim, könyörgöm. Az elvek akárhányszor csak zsákuccába viszik az embert. A
                  becsülettel sem hozakodom elő, mert nem akarok megsérteni egy asszonyt. De
                  itéletem és belátásom az van s e két utóbbira való tekintettel mondom, hogy nem
                  szolgálom Annát, mert ezzel azt az asszonyt is szolgálnám. Azaz esetleg csupán
                  csak azt az asszonyt.</p>
					<p>- Vagyis attól tart ön, Timirjasev gyógyszerész ur, hogy Annának csak hátrányára
                  lehetne...</p>
					<p>- Igen, mindaz, amit akar vele a grófnő, - szólta el magát Timirjasev és
                  elhallgatott.</p>
					<p>- No jól van, kedves barátom; eszemben sincs, hogy erőltessem ezt a dolgot. -
                  Köszönöm, hogy meglátogatott; Isten önnel.</p>
					<p>Ezt Pascsenko mondta s mikor Timirjasev elment, ez is gondolt valamit, az is.
                  Pascsenko azt, hogy jó volt nem szólni az asszonynak, hogy Timirjasev Izidorral
                  valami terve van s igy a kosárral sem kell hogy beszámoljon a grófnőnek. Még tán
                  üldöztette volna azt a jó embert. Timirjasev meg azt gondolta, mikor elment, hogy
                  megfizettetik vele vonakodásának árát. Ha Pascsenkó nem, akkor Babjánszkij Tatyana
                  grófnő.</p>
					<p>De alaptalan volt félelme, hogy behivják katonának és elküldik. Nyugodtan
                  végezhette a dolgát; csak másfél évvel azután történt, hogy berendelték mint
                  katonai gyógyszerészt és elküldték egy bukovinai városba.</p>
					<p>Ahol, mikor ráért és Magyarország térképét szemlélte, egy különös gondolata
                  támadt. - Itt nem messze ered a Tisza; ha követem folyását, - tünődött - akkor
                  eljuthatok Domonkára Annához.</p>
					<p>A háboru tehát mindenkit követelt, Domonky Gedeont, Graetz-Bieberfeld Adalbert
                  herceget és Timirjasev Izidor gyógyszerészt is, csak Leonid nagyherceget és fiát
                  nem követelte a háboru. Mindkettő otthon maradt és több volt nekik a szép
                  asszonyuk csókja, mint Oroszország, egyetemben a világgal. Csak a nép előtt nem
                  mutatkozott egyik sem, legföllebb ugy félévenkint egyszer s akkor azt irták a kis
                  és a nagy lapok, hogy Szergiusz nagyherceg százados a frontról rövid szabadságra
                  hazaérkezett s hogy Leonid nagyherceg tábornagy... ejh, mindegy, hogy mit irtak...
                  porhintés volt.</p>
					<p>...Graetz-Bieberfeld Adalbert trónörökös a háboru folyamán ugyanugy tett
                  szolgálatot, mint bármely más tiszt; nem kerülte a veszélyt; ha verekedni kellett,
                  hát verekedett becsülettel és elszántan és könnyebben ugyan, de kétszer is
                  megsebesült egy év alatt. Csak könnyebben sebesült meg; nem akarta a Gondviselés
                  vagy a jó sors, hogy azt a levelet, melyet magánál hordott s mely Domonky Jókának
                  volt szánva, el kellessen küldeni a cimzettnek.</p>
					<p>A háboru tizenharmadik havában ugy érezte, hogy pihenésre van szüksége, de még
                  mielőtt szabadságot kért volna, beszélni óhajtott az atyjával. - Ki mint
                  parancsnoka két egyesitett hadseregnek ugyancsak igazolta, hogy nagy hadvezér.</p>
					<p>Diplomatikusan kezdte. - Jó lenne, édes apám, - mondta - ha, föltéve, hogy a
                  hadihelyzetünk engedi, üdülni mennél valahová vagy két hétre.</p>
					<p>- Köszönöm gyöngédségedet, fiam, de egyelőre mi parancsoló szükségem sincs, hogy
                  pihenni akarjak s ha csak két hétig is. Ámde te Adalbert ugyancsak jól tennéd, ha
                  szabadságra mennél, hogy helyrejőjj.</p>
					<p>- Csakhogy ugy szeretném, apám, ha együtt mennénk el valahová.</p>
					<p>- Például...?</p>
					<p>- Domonkára, hogy sokat ne kerteljek.</p>
					<p>- Domonkára, fiu?</p>
					<p>- Oda. És ha ugy vesszük, apám, te még tartozol oda nekem egy uttal. Tavaly
                  májusban azt mondtad, mikor Bécsbe mentünk az ünnepre, hogy augusztusban Domonkára
                  rándulunk. Mult augusztusban nem lehetett, mert jött a háboru; hát mehetnénk most,
                  most tán lehet.</p>
					<p>- Sollst Recht haben, Junge. Hát csak kérjed a szabadságot; addig, mig megkapod,
                  értesittetem a családot és tiz nap mulva Domonkán lehetünk.</p>
					<p>Az értesités elment. - Sem vadászni, se mulatni, csak egy keveset pihenni akarunk,
                  - irta „kedves barátjának” a herceg; jelezte, hogy mely napon érkeznek s mikor
                  megérkeztek, még azt kérte, hogy az étkezés mindig en famille legyen. Ahogy baráti
                  családok között már szokás.</p>
					<p>Anna sohasem mondta el Jókának, hogy ő ismeri Adalbert trónörököst és Jóka sem
                  emlitette Annának, mi viszony van közte és Adalbert között; de most, hogy az
                  érkezése jelezve lett, beavatta Annát a dolgokba. Hogy ő szereti a trónörököst, ez
                  utóbbi is őt, nagyon jól tudja; mégsem örül a jöttének egy cseppet sem.</p>
					<p>- Miért, Jókám? - kérdezte Anna.</p>
					<p>- Mert terhemre lesz az örökös szinjátszás. Szeretem s igy vigyáznom fog kelleni,
                  hogy el ne áruljam magam még egy nézéssel sem.</p>
					<p>- Hogy el ne áruld, mit érzesz iránta?! - kiáltott fel csodálkozással Anna. - Nem
                  értelek, Jókám... s ugyan miért?</p>
					<p>Jóka nem mondta, hogy azért, mert nem hagyhatja el magyar a hazáját. Annára való
                  tekintettel nem mondta, hátha gondolkozni kezdene fölötte, hogy hát az orosz nő
                  elhagyhatja-e hazáját? Egyszerüen azt mondta: - vigyáznom kell magamra és szint
                  játszanom, mert ha észreveszi a trónörökös, hogy szeretem, akkor nyilatkozni is
                  fog és megkéri a kezemet.</p>
					<p>- S ez baj lenne rád nézve, drágám? Egy férfiu neje lenni, aki szeret s akire még
                  ezenfelül egy trón is vár?</p>
					<p>- Kérdéseddel már feleltél is, Anikóm. Nem volna ő trónörökös, nem volna ő herceg,
                  csak egyszerü katonatiszt volna, a rezerváltat se kellene hogy adjam.
                  Nyilatkozatára, hogy szeret, nyugodtan felelhetném, hogy én is; és arra, hogy az
                  övé akarok-e lenni, ugyanugy mondhatnám, hogy igen. De Adalbertre egy trón vár s
                  én nem akarom, hogy bárki is higyje: a trón volt az ösztönzőm az igenre.</p>
					<p>- Értelek, - felelte Anna. - Te Domonky Jóka vagy, nem Kodolányi Magda vagy annyi
                  más. Beleértve az annyi másba engem magamat is.</p>
					<p>- Magda ő fenségéről ne essék szó, - mondta Jóka és némi megvetés volt a
                  hangjában. - De te, édes Anikóm, hogy mondhatsz olyat, hogy téged magadat is?</p>
					<p>- Ugy értem, Jóka: ti egy előkelő nagy familia vagytok, én csak egy egyszerü
                  professzor gyermeke; ti mérhetetlenül gazdagok vagytok, én hozzátok képest szinte
                  nevetségesen vagyontalan lány vagyok. Mégsem törődtem az esetleges gyanuval,
                  hanem megvallottam Gidának, hogy szeretem.</p>
					<p>- Jól tetted, hogy megmondtad és csak szeresd is, - felelte Jóka és megölelte,
                  megcsókolta Annát. - Te egy kivételes lélek vagy s igy kivételt is érdemelsz,
                  Anna. A te szived a szemedben van, mint egy romlatlan gyermeké, drágám, s ha nem
                  is szóltál volna egy szót sem, csak meglátta volna Gida, hogy szereted...</p>
					<p>Megérkeztek a vendégek; Adalbert trónörökös, mikor viszontlátta Domonky Jókát, egy
                  szónak is alig volt az ura, csak könyörögve ránézett Jókára. Mintha mondta volna a
                  szeme: - Légy segitségemre, te imádva imádott, hogy nyilatkozhassék végre az ajkam
                  is... Jóka pedig, mikor üdvözölte a trónörököst, közvetlenül és melegen ezt
                  mondta:</p>
					<p>- Most két éve, mikor házunktól bucsut vett, mint Bieberfeld trónörököse vett
                  bucsut: most értékre nézve megnőve, mint nemzetének hőse tért vissza... érezze jól
                  magát itt minálunk, fenség.</p>
					<p>Mire Adalbert trónörökös megindultan, de érthetően igy válaszolt:</p>
					<p>- Köszönöm szavait, nagyon jól estek. De boldogabb, mert szabadabb volnék, ha csak
                  nemzetem katonája s nem országunk trónörököse is volnék.</p>
					<p>Vacsoránál Graetz-Bieberfeld hercege Domonky Gedeonról kezdett beszélni; ha jól
                  tudja, most a Strypánál van a hadteste; de alig, hogy a kezdőszavakon tul volt,
                  ugy tetszett neki, hogy zavarba hozta a családot. Mert Jóka is megrezzent, a
                  szülei is. - Szent Istenem, - gondolta a herceg - csak nem történt olyasmi a
                  fiukkal, hogy nem szivesen hallják, ha emlitik?</p>
					<p>Jóka, nagyon ügyesen, Annához kezdett beszélni, hogy elvonja a többitől a
                  figyelmet s ezt felhasználta a kegyelmes asszony arra, hogy felvilágositsa a
                  herceget egy-két szóval.</p>
					<p>- Anikó orosz nő, - mondta - s eddig eltitkoltuk előtte, hogy fiunk most az
                  oroszok ellen harcol. Ő még ez idő szerint is ugy tudja, hogy vőlegénye a
                  szerbekkel csatázik.</p>
					<p>- Ah, értem már, - bólintott a herceg, Sebestyén ur meg hangosan kérdezte: - Fiunk
                  felől tudakozódik fenséged? Szerénységünk tiltja, hiszen szülei vagyunk a fiunak,
                  hogy mi mondjuk el Gedeonunk dolgait: de itt van a menyasszonya, engedje meg
                  fenséged, hogy ő beszéljen. Ő szabadabban válaszolhat és büszke is lesz és boldog,
                  ha mi helyettünk ő válaszolhat, a jegyese... No csak ne pirulj el, Anikó, hanem
                  kezd el.</p>
					<p>- Ha hercegséged kegyes lesz és meghallgat... Mint őrnagy kezdte a háborut,
                  Szabácsnál alezredes és most julius elején kivételesen és soronkivül ezredessé
                  lépett elő.</p>
					<p>- És az a bizonyos Willibald ehhez hozzájárult? - csodálkozott a herceg, de ugy,
                  hogy csak Sebestyén ur hallhatta a kérdést.</p>
					<p>- Sok kitüntetést is kapott, - folytatta Anna nagyon lelkesen. - A németektől
                  vaskeresztet is kapott, kettőt is, mert ezredével a németekhez lett beosztva.</p>
					<p>- Igy már értem az ezredesi előléptetést is, - sugta oda Sebestyén urnak a herceg.
                  - Willibaldnak egyszerüen szava sem lehetett ellene, mert meg sem kérdeztük.</p>
					<p>Asztalbontás után Adalbert a hölgyekkel sétálni ment, a herceg pedig Domonkyval a
                  verandára ült ki, füstölni. És szivarozás közben megint szóba hozta a herceg a
                  háborut.</p>
					<p>- Nem kapott ön a háboru elején reaktiválására vonatkozó felszólitást?</p>
					<p>- De kaptam, - felelte Domonky és eszébe jutott a honvédelmi miniszter és az, hogy
                  mit gondolt akkor magában, mikor a miniszterium lépcsőin lefelé ment.</p>
					<p>- Nem fogadta el, látom. Szabad ösmernem az okait is, barátom?</p>
					<p>- Csak egy okom van, fenség s azt Waldkirchener Willibaldnak hivják.</p>
					<p>A herceg igen jóizüen nevetett. - A legelfogadhatóbb ok, - mondta vidáman. - Én se
                  lennék az alárendeltje semennyiért sem. Abszolute tehetségtelen ember. Csodálom
                  is, - folytatta kedéllyel - hogy a tábornokai miért nem sztrájkolnak?</p>
					<p>- Megmondom, fenség, - válaszolta Domonky és keserü lett. - Mert ha Waldkirchener
                  helyébe egy igazán értelmes fő jönne, tábornokaink felét haza kellene küldeni,
                  nyugdijba.</p>
					<p>A herceg most másról kezdett beszélni, a háboru hatásáról, a mezőgazdasági
                  viszonyokról és több egyébről, majd hirtelen kérdezte: - Valami uj gyárat alapit
                  itt, barátom?</p>
					<p>- Uj gyárat? - csodálkozott Domonky.</p>
					<p>- No igen. Mást mit jelenthet az a tömérdek barakk, ami itt készül, közel a
                  kastélyhoz?</p>
					<p>Sebestyén ur epésen nevetett. - Ez kérem gróf Waldkirchener gyára. No, nem a
                  Willibaldé, de a fiáé, Félixé.</p>
					<p>- Az ön birtokán... Waldkirchener?... Nem értem.</p>
					<p>- Egyszerü a nyitja, fenség. Gróf Waldkirchener Félix most Bécsben van, ott
                  beültették egy hivatalba, melynek neve: hadifogoly-táborokat tervező és létesitő
                  központ. Most három hónapja itt járt a gróf ur és pont itt szemelt ki helyet egy
                  tábornak. Hogy ugyszólván a kastélyom tövében, azt még elnéztem volna a gróf
                  urnak; de mit szóljunk ahhoz, hogy kétszáz hold buzatermő-földemet foglalt le a
                  fogoly-tábor részére. S most ácsok barkácsolnak ott, ahol kaszák penghettek volna.
                  Alig másfél kilométerrel lejebb pár száz hold terméketlen szikföldem van; ez nem
                  kellett neki, a gróf urnak a buzaföld kellett. Hogy egy zászlóaljnak jó félévi
                  kenyere termett volna azon az igénybe vett földön, azzal nem törődött gróf
                  Waldkirchener Félix ur.</p>
					<p>A herceg szinte indulatosan kikelt. - Hát mi mással törődnek az osztrákok, azok a
                  lelketlen exhumáltak ott Bécsben? Mi fontosabb előttük, mint az ország, vagy a
                  hadsereg kenyere?</p>
					<p>- Ha csipős akarnék lenni, - mondta Domonky - azt felelném, hogy: magasabb
                  szempontok. Például, hogy másfél kilométerrel lejebb, közelebb lesznek a
                  hadifoglyok a fronthoz, tehát könnyebben meg is szökhetnek az ipsék. De nem akarok
                  szarkasztikus lenni, csak az egyszerü faktumot emlitem: gróf Waldkirchener
                  Félixnek egy kicsinyes bosszuállása az egész. Közvetlen a háboru előtt valami
                  afférje volt vele a fiamnak s akkor csunyául alul maradt a gróf ur... hinc illae
                  lacrimae, fenség, innen az a gyerekes kis borstörés, hogy a kastélyom mellé
                  fogolytábort létesit. De a koronája az egésznek az, hogy tiltakozásomra Bécsből
                  az a klasszikus megokolásu elintézés jött, hogy a fogolytábor „fogoly-biztonsági
                  szempontokból” ott létesitendő, ahová a központ kiküldöttje azt tervezte.</p>
					<p>- No, épületes állapotok, valóban.</p>
					<p>- Jellemzők inkább, mint épületesek, - gondolta Sebestyén ur és sem ő nem
                  sejtette, még kevésbbé gróf Waldkirchener Félix, hogy mire lesz még jó az a
                  borstörés, az a hadifoglyok tábora a Domonkyak kastélyának tövében.</p>
				</div>
				<div type="chapter">
					<head>
                 VII. Anikó meséje.
               </head>
					<p>A Domonkán való tartózkodás napjai jöttek és mentek és fogytak; rohamosan fogytak,
                  mint minden, ami boldogság ezen a világon. Már az ötödik nap is elmult és a
                  hatodik is alkonyodni kezdett, de Adalbert trónörökös, jóllehet figyelte Jókát,
                  nem árulja el szivét csak egy nézéssel is, a hatodik nap estéjén is ott volt, ahol
                  Domonkára való megérkezésének napján. Jóka nagyon vigyázott magára, de még azt sem
                  konstatálhatta a trónörökös, hogy vigyázatlan-e valóban, mit ő annak tart, vagy
                  igazi érdektelensége a szivének? És hiába tette, hogy mint megérkezésének
                  estéjén, ugy nézett Jókára nap-nap után, hogy valósággal megszólalt a szeme: -
                  légy segitségemre, te imádva imádott, hogy nyilatkozhassék végre az ajkam is...
                  csak hiába tette, mert Jóka ezt a könyörgést sem akarta meglátni, hogy ő neki
                  szól. Elszigetelni tudta a szivét, beburkolni és izolálni, de ugy, hogy egy rezgés
                  sem abból, ami érzés vagy indulat volt a szivében, a szemébe vagy az ajkára nem
                  jöhetett.</p>
					<p>Hiába tette meg Adalbert, hogy egy este, mikor esett az eső és mindnyájan a
                  szalonban voltak, ő leült a zongorához és eljátszotta a dalt a hegedüről, mely
                  eltörött és Rózsiról, aki nem akar szólani; hiába énekelt és kémlelte az
                  eredményt, csak annyit is tesz-e meg Jóka, hogy lehajtja a fejét és az ölébe
                  ereszti a két kezét. Mint valaki, akinek lelkét az emlékezés lágy szárnyai
                  legyezik. Nem tette, csak élénken figyelt s mikor befejezte a trónörökös, azt
                  mondta: - Köszönjük az élvezetet, fenség. Némi kis szünetre az uralkodó herceg
                  Anna felé fordult és azt mondta: Most a kisasszony lesz szives és elénekel nekünk
                  egy-két orosz dalt.</p>
					<p>Graetz-Bieberfeld hercege is figyelte-figyelte Jókát, de ő sem látott semmit, mit
                  vonzalomnak magyarázhatott volna. Meg is mondta egyszer a fiának, hogy: - no
                  látod, te Adalbert, kár lett volna lemondanod a trónról; csak nem jöhettél volna
                  ide boldog embernek, ahogy gondoltad.</p>
					<p>Anna persze tudta, hogy Jóka érdektelensége mögött mit lásson és folyton azon
                  törte a fejét, mit tehetne ő, hogy szünjék meg ez a fájdalmas állapot. Örökérvényü
                  törvény, hogy akik szeretik egymást, közeledjenek is egymáshoz, mint a tó vizének
                  habja a pázsitos partokhoz törekszik, itt meg azt látja, hogy jéggé dermed a tó
                  vize, a parti virág pedig mozdulatlanságot kényszerit magára.</p>
					<p>- De szabad-e, hogy valamit tegyek? Vagy kellene-e, hogy valamit tegyek? - ez a
                  két kérdés foglalkoztatta nap-nap után. És közbe csak multak a napok és sem a
                  szive nem tudott, sem a gondolkozó esze valami tanácsot.</p>
					<p>Egy éjszaka azután, hogy ébren feküdt az ágyában és Jókára meg Adalbertre gondolt,
                  mégis kapott tanácsot - az atyjától. Aki Istenben nem hitt, de a Gondviselésben
                  annál szilárdabbul.</p>
					<p>- A Gondviselés! - gondolta Anna. - Szentpétervár, Bécs, Domonka! Ami az én
                  sorsomat és a másokét illeti: a Gondviselésnek egy-egy állomása mindegyik.
                  Pétervárott: Cirill és Anna és Szergiusz Alexander nagyherceg; Domonkán: Gedeon és
                  Magda; a közbeneső állomáson, Bécsben, már másképen csoportosultak a személyek.
                  Magda és Szergiusz nagyherceg - és Gedeon meg Bakunin Anna...</p>
					<p>- Ha boldogult édes atyám élne, azt mondaná: a Gondviselés müve, ez akarta ugy,
                  hogy Bécsbe menjek és megösmerkedjem Gidával; ez akarta ugy, hogy Bécsben a
                  képtárban nekem legyen szerepem Kodolányi Magda és a nagyherceg között. És mit
                  mondanál most, jó apám, ha tudnád, hogy leányod Domonkán van? Erre is ugy vélnéd,
                  hogy a Gondviselés akarta, hogy itt legyek?...</p>
					<p>- Mindenesetre vélnéd és köszönöm, jó apám, az intelmet. Arra intesz, hogy nemcsak
                  szabad, de kell is, hogy valamit csináljak.</p>
					<p>És akkor este, hogy felkérte a herceg, énekelne el neki egy-két orosz dalt, Anna
                  elérkezettnek látta a percet, hogy cselekedjék.</p>
					<p>Leült a zongorához és egy bájos orosz népdal melódiájára egy volgavidéki népmesét
                  énekelt, oroszul. Ugy kezdődött, hogy: volt, hol nem volt, egy királyfi, fenyőfa
                  volt, nemes pálma; volt, hol nem volt, egy királylány, szebb volt mint egy tündér
                  álma. Királyfi és király lánya messze laktak egy a mástól; mint az ősz a
                  kikelettől, mint napkelte napnyugtától. Mégis, mert Isten ugy akarta, hát a
                  királyfi meglátta valahol a királylányt és megszerette és a királylány is
                  meglátván a királyfit, megszerette. Bizony, nagyon megszerette, a szivébe zárta a
                  királylány a királyfit, de a királyfi ezt nem vehette észre, mert a király lánya
                  vastag fátyolba burkolta szivét, a vastag fátyolon keresztül pedig nem láthatott a
                  királyfi semmit.</p>
					<p>Gondolkozott, töprengett a királyfi: mi módon göngyölhetné le azt a fátyolt a
                  királylány szivéről? Hogy lássa, mi van a szivében s ha szerelem van benne, ő
                  szólhasson.</p>
					<p>Csónakba ült a királylánynyal a királyfi, hogy az üdvözülés szigetére vihesse.
                  Árbóc és vitorlarud lett volna, kötélzet is lett volna, meg kedvező szél, de
                  vitorla nem volt egy tenyérnyi sem. Kérte hát a királyfi a királylányt, csavarná
                  le szivéről azt a fátyolt, hogy az lenne vitorlája a csónaknak és mehetne vele az
                  üdvözülés partjára. De a királylány bizony nem tette, mert félt, hogy akkor
                  elárulja a szerelmét, s igy az üdvözülés földjére sem mehettek.</p>
					<p>Mást próbált a szerelmes királyfi. Elvitte a királylányt a remények örökzöld
                  berkébe, hogy megkeresné a boldogság forrását. Meg is találta egy csillagfa
                  tövében, de sehogy sem merhetett belőle, mert a boldogság forrása egy mély akna
                  fenekén gyöngyözött. Leereszkedni az aknába: de hogyan? Se mászórudja nem volt, se
                  kötele, hágcsója, semmije. Kérte hát a királyfi a királylányt, csavarná le
                  szivéről azt a fátyolt; csillagfának törzséhez odakötné a végét és leereszkednék
                  rajta a forráshoz; közös egy kehelyből hadd innák a boldogság mámorát. De a
                  szemérmetes királylány csak nem tette, mert félt, hogy akkor elárulja szerelmét, s
                  igy a boldogság vizéből sem ihattak.</p>
					<p>Szomoru lett a királyfi nagyon s mert hallotta egyszer a leánytól, hogy miért,
                  hogy tél is van a világon, holott örökös tavasz is lehetne, hát elment a télnek a
                  honába, ahol a hó és jég sas-madara tanyázik. Hogy megfogja - gondolta - és örömet
                  okozzon vele a leánynak. Ne legyen tél, csak tavasz legyen ezentul a világon. Meg
                  is fogta a sasmadarat és vitte, hogy átadja a leánynak. Találkozott a királyfival
                  a királylány s ahogy észrevette, hogy vérzik a királyfi, mert megsebezték a
                  sas-madár karmai, hát mire sem gondolva és mitől sem félve, csak aggodalmas
                  könnyeket hullajtva, lecsavarta szivéről a fátyolt és bekötözte a királyfi sebeit.
                  Meglátta ez a leányban a szerelmet és azt is, hogy az övé a szerelme, hát boldogan
                  kitárta a két karját és a keblére ölelte a királylányt. A jég és a hó sas-madara
                  elszállt, mégis örökös tavasz lett a világon: kettőjüknek, a királyfinak és a
                  leánynak...</p>
					<p>Az egész társaságban pedig csak Adalbert tudott oroszul és atyja, s mikor Anikó
                  befejezte a mesét és mindnyájuk nevében Domonkyné megköszönte neki az előadást,
                  Adalbert trónörökös is odalépett hozzá és mondott neki valamit oroszul.</p>
					<p>- Köszönöm, - mondta nagyon halkan. - Ez a bájos kis mese nemcsak gyönyörködtető
                  volt, de meg is vigasztalt.</p>
					<p>Anna nagy meglepetést szinlelt, hogy a trónörökös birja az orosz szót, holott jól
                  tudta, hogy birja, noha eddig csak németül vagy franciául beszéltek egymással.
                  Mert egyszer a parkban egy asztalkán, egyszer meg a veranda mellvédjén
                  ottfelejtett a trónörökös egy könyvet. - Ő suttyomban megnézte, mert kiváncsi
                  volt, mit olvas a fenség? hát Turgenyeff „Füst”-je volt, de orosz eredeti, nem
                  forditás.</p>
					<p>Anna tehát csodálkozást szinlelt, majd igy felelt a trónörökös szavára:</p>
					<p>- Boldog vagyok, fenség, hogy megértette egyszerü mesémet. S olyan jól esik,
                  fenség, hogy ezen felül engem is megértett.</p>
					<p>A „megértett” szót némi gyenge kis hangsulyozással mondta. És valóban a lelke is
                  örült, hogy a trónörökös megértette az ő meséjét. Megérthette belőle, hogy Jóka
                  szereti őt, csak titkolja; fátyolba burkolja szivét; de eljön még az ideje annak
                  is, hogy legöngyöliti szivéről azt az érzelem-eltakaró valamit.</p>
					<p>Szinte szokatlan volt látni, milyen jókedvü lett egyszerre a trónörökös. Atyjának
                  is feltünt az a hirtelen jött gyökeres változás; könnyedén és ötletesen társalgott
                  és nem egyszer történt, hogy diákosan, boldogan felnevetett.</p>
					<p>Meg is kérdezte tőle az atyja, hogy hát mi történt? Tán bekövetkezett az, amit
                  kifejtettem előtted a vonaton? Hogy egy leány, aki szeret egy férfit, sokáig azt
                  nem birja titkolni... és Jóka sem titkolja már előtted?</p>
					<p>- De még titkolja, apám és az tesz oly végtelenül boldoggá, hogy egyáltalán van,
                  amit titkoljon. Hogy fátyolba csavarta a szivét. De csak kibugyolálja, ha ugy
                  fordul, ő is, mert nemcsak a mesékben, de a földön is vannak ilyen lányok. És
                  egyet - van okom hinni - Bakunin Anna is ösmer.</p>
					<p>- Nekem is, - vélte a herceg - van okom, hogy ugyanezt higyjem. S hogy őszinte
                  legyek, fiu: Annának a legsajátabb tette volt, hogy burkoltan tudtodra adta, hogy
                  remélhetsz. Jóka nem is sejti, hogy jövendő ángya ma fellebbentette előtted az ő
                  fátyolát.</p>
					<p>- Köszönöm, apám, ezt a kijelentést. A királylány nevében is köszönöm... és
                  fiusan, hálásan kezet csókolt komolylyá vált atyjának.</p>
					<p>Ki - véletlen volt-e vagy szivének egy megrezdülésére történt? - elővett egy
                  medaillont és nézte a benne levő képet. Adalbert anyjának az arcképe volt.</p>
				</div>
				<div type="chapter">
					<head>
                  VIII. Az ablakredőny nagy recsegve legurult.
               </head>
					<p>Jóka nem tudta meg se másnap, se később, mi is volt a tartalma a mesének; eszébe
                  se volt, hogy megkérdezze Annától, mert azt hitte, csak az a népdal volt, melynek
                  melódiáját már hallotta tőle azelőtt is. Oroszul nem értett s igy persze, hogy
                  sejtelme se volt róla, hogy nem is az eredeti dal szövegét, de a meséjét énekelte
                  el Anna.</p>
					<p>Azt sem tudta, hogy Adalbert oroszul beszélt Annához s ez őhozzá, oly halkan folyt
                  a kis párbeszéd s oly rövid ideig is tartott és később sem volt alkalma, hogy
                  megtudja, tud-e oroszul a trónörökös vagy sem, mert ez gondosan őrizkedett attól,
                  hogy még egyszer oroszul szóljon Annához. Csak franciául vagy németül társalgott
                  és Annának is volt annyi esze, hogy el ne árulja sem a trónörököst, se
                  magamagát.</p>
					<p>Igy hát ugy folytak a napok, mint addig is; Jóka rezervált birt maradni, szive
                  minden érzését elrejtő, Adalbert meg várni tudott a percre, amikor ráolvashatja
                  majd Jókára: - te szeretsz.</p>
					<p>Már nem nézett olyan könyörögve a leányra és fájdalom sem szomorkodott a szemében,
                  hogy Jóka oly érdektelen birt maradni; sőt boldogság sarjadt a szivében, vagy
                  legalább is valami jóérzés, hogy egyáltalában volt Jókának mit titkolni. Az lett
                  volna a szomoru ránézve, ha mi rejtegetnie se lett volna a leánynak.</p>
					<p>Anna pedig boldog volt, hogy megértette a trónörökös az ő meséjét. Több nem is
                  volt egyelőre a célja, mint hogy hadd tudja meg a királyfi, hogy a királylány őt
                  igenis szereti. Szereti, csak titkolja, éppen azért, mert királyfi, akit szeret.
                  Fátyolban hordja a szivét; nem látszik azon keresztül a legkisebb feldobbanás vagy
                  csak megmozdulás sem. Nem is hajlandó legöngyöliteni a fátyolt és szabaddá tenni a
                  szivét, sem az üdvözülés partjaira való jutásért, sem másért, amit a
                 királyfi nyujtana; de mihelyt ez utóbbival valami
                 emberi esemény fog történni, Jóka is majd megfeledkezik
                  mindenről és olvasni fog engedni a szivében. S akkor tavasz lesz, egy életen át
                  viritó.</p>
					<p>- Milyen is volna két élet, ha gondviselés nem volna, - tünődött. - Olyan volna,
                  mint két mozdulatlan égitest, közös egy kormányzó-nap nélkül, olyan volna, mint
                  két virág vagy két cserje, melynek egyikétől a másikáig sem himporos méhek nem
                  szállanak, se csillogó selymet nem feszit „tündérhajból” a nyár keze.</p>
					<p>- Itt egy élet: Jóka, ott egy élet: Adalbert, - gondolta. Magyar leány az egyik,
                  német férfi a másik; szeretik egymást, de titkolja az egyik, mint a tengeri kagyló
                  a gyöngyeit, a másik meg nem szólhat, mert a legkisebb biztatást sem észleli. S
                  tán változatlan igy is marad ez mindvégig, ha a Gondviselés selyemszála nem
                  szövődnék. Oroszország volgamenti részében egy jámbor kis mese él a nép ajkán;
                  tudós ember azt gyüjteményébe felvette, gyüjteményét elolvasta egy urilány, ki
                  mint a Névapart szülöttje nem is álmodhatott akkor a Tiszáról, tiszaháti
                  szerelmesek dolgáról. És ime, a sors keze munkája: Tisza mellé sodródik a
                  volgamenti dallal német és magyar közé a Névapart szülöttje és orosz dalból sejti
                  magyar lánysziv szerelmét német férfi keble.</p>
					<p>- Tisza, Volga, Névapart és tündérhaj-selyemszál népmese; van Gondviselés, van, -
                  mondta Anna.</p>
					<p>És Adalbert trónörökös is ezt mondta és atyja is ugyanezt mondta, de mindegyik
                  csak magának mondta és csöndesen, nyugodtan töltötték el napjaikat Domonkán.</p>
					<p>Elérkezett az utolsó nap is, reggel már utazni kellett. Este még kint ültek a
                  terraszon és ugy lehet, nem is volt véletlen, hogy vacsora után igy párosodtak
                  össze a kint ülők! Graetz-Bieberfeld hercege Domonky Sebestyénnel diskurált,
                  Domonkyné Annához huzódott, Adalbert trónörökös meg Jókához.</p>
					<p>Domonky és az uralkodó herceg a háboruról beszélgetett egymással. Mindkettő
                  férfiasan komoly volt, mert azon a nézeten volt mindegyik, hogy a háboru még
                  évekig is eltarthat.</p>
					<p>Egy jó csomó generálisukat már elfogyasztott a háboru, - mondta a herceg. -
                  Kitünt, hogy tehetetlenek voltak.</p>
					<p>- Jobbak pedig, sajnos, nem léptek a helyükbe, - jegyezte meg Sebestyén ur halkan.
                  - Honnan is vehetnők, tán a főhercegek sorából? - gondolta megjegyzéséhez
                  magában.</p>
					<p>Mintha csak arra várt volna a herceg, amit Domonky Sebestyén mondott, hogy: jobbak
                  pedig nem léptek a helyükbe, mert felállt és kérte, menne be vele egy pillanatra a
                  szobába.</p>
					<p>Az uralkodó herceg saját szalonjába vezette Domonkyt.</p>
					<p>- Barátom, - kezdte - én ott voltam Versecen s akkor azt mondtam, hogy irigylem a
                  monarchiától azt az embert, már mint Domonky Sebestyén tábornokot. Annál
                  őszintébben fájlaltam, hogy Versec után ön lemondott rangjáról.</p>
					<p>- Volt okom rá, fenség.</p>
					<p>- Nem kétlem, barátom. Most pedig megvallom önnek, hogy a háboru elején az én
                  kezdő szavamra történt az önhöz ment ama felhivás, hogy kérje vissza rangját és
                  reaktiváltatását mint kombattáns tábornok.</p>
					<p>- Nagyon hizelgő ez rám nézve, fenség. Annál hizelgőbb, mert magam akkor azt
                  hittem, hogy Waldkirchenertől eredt a felszólitás.</p>
					<p>- Waldkirchenertől? Ugyan? Hogy tételezhetett föl őróla ilyesmit?</p>
					<p>Domonky nevetve elmondta és a herceg is jóizüen nevetett. - S ami azt illeti, -
                  kedélyeskedett a herceg - azt a lehetetlen megbizást, ha nem is mint fizetséget
                  Versecért, de megkaphatta volna a gróf urtól.</p>
					<p>- De hadd térjek a dologra, - folytatta. - Nem szándékozom önt most személyesen
                  felkérni, hogy kérje reaktiváltatását mint tábornok, mert belátom és megértem jó
                  magam is, hogy önre nézve ez non possumus helyzet. Egy Domonky fölött nem
                  disponálhat egy olyan ignoráns, mint Waldkirchener. De nem kérné-e a
                  reaktiváltatását saját magától is, ha Waldkirchenert egyszerüen menesztenők?</p>
					<p>- Nem kérném, fenség; még akkor sem.</p>
					<p>- Szabad tudnom az okát, kedves Domonky?</p>
					<p>- Nem titkolom, legkevésbbé ön előtt. Én ugy látom ma a helyzetet, fenség, hogy a
                  háboru folytatása - még világraszóló győzelmek esetén is - mégis csak a
                  bukásunkhoz fog vezetni. Békét kell kötni, vagy elvérzünk mi mindnyájan, önök
                  németek is. Nem hadvezérek kellenek most nekünk, hanem diplomaták, akik értik a
                  dolgukat.</p>
					<p>A herceg egy darabig hallgatott, majd lassan és szótagoltan ezt mondta:</p>
					<p>- Lehet, hogy igazsága van, barátom, lehet, hogy téved, majd meglátjuk.
                  Meggyőződése, hogy most diplomaták kellenek, nem engedi meg önnek, azt belátom,
                  hogy tábornoki parancsnokságot vállaljon. De ha változni talál a helyzet és
                  meggyőződése is megváltozik, nos akkor... mi tárt karokkal fogadjuk önt, Domonky.
                  A reichsdeutsche Armeeben ön bármikor, mihelyt akarja, parancsnokló tábornoki
                  állást nyer és én leszek a legboldogabb, ha hozzánk jön, nem annyira személyi,
                  mint leginkább objektiv okokból.</p>
					<p>A reichsdeutsche Armeenak oly nagy volt még akkor a nimbusza, hogy a bieberfeldi
                  szavaira még Domonky Sebestyén is kissé megszédült. - Fenség, - felelte hálásan -
                  ha meggyőződésem változik vagy a körülmények parancsolni fogják...</p>
					<p>- Biztositom, hogy boldogok leszünk, - vágott a szavába a herceg - ha ön, kedves
                  Domonky, a miénk lesz. És mégegyszer és százszor is: nem annyira személyi, mint
                  leginkább objektiv okokból. Az ön ősmagyar temperamentuma és lelke, párosulva
                  azzal az alapos tudással, mit már Versecen is megcsodálhattam önben, nagy hasznára
                  fog válni a mi ügyünknek.</p>
					<p>Igaz volt az utolsó betüig: tárgyi okok vezették a herceget, mert nyereségnek
                  itélte a reichsdeutsche hadsereg számára, ha megnyeri tábornokának Domonkyt, de
                  vezették őt személyi okok is. A fia ügye Jókával volt az a személyi ok. Hogy
                  nemcsak Adalbert szereti Jókát, de ez utóbbi is Adalbertet, most már tudja; hogy
                  előbb-utóbb a leány is csak szint vall s hogy ezután a trónörökös őt megkéri: ez
                  elmaradhatatlan fejleménye a dolgoknak. Nos, ő, a herceg, noha megbarátkozott már
                  eddig is az eszmével, hogy fiának neje a köznemesek sorából kerüljön, mégis
                  szivesebben látná, ha Jóka nem mint köznemeslány, de legalább is grófkisasszonyi
                  rangban lehetne a trónörökös jegyese. Hát erre kellene neki, azaz erre is kellene
                  neki a Domonky reaktiváltatása mint tábornok. Nemcsak hogy meg fogja állani a
                  helyét, de hadtörténelmi dolgokat is fog müvelni és kitüntetésül vagy jutalmul -
                  német részről jött befolyásra persze - grófi vagy hercegi rangot kap. Mégis
                  másképen fog hangzani; hogy Adalbert Graetz-Bieberfeld trónörököse eljegyzett egy
                  Domonky-hercegnőt.</p>
					<p>Csak sejtette is volna Sebestyén ur, mi mellékterve van ő vele a hercegnek, azt
                  mondta volna határozottan és röviden: - köszönöm, fenség, maradok, aki vagyok,
                  földbirtokos. Várható jutalom és kitüntetés, Lipótrend, grófság vagy efféle egy
                  Domonky-leszármazottat nem kecsegtethet. Mi Domonkyak voltunk és maradunk is. De
                  a herceg mikor azt mondta, hogy tárgyi okok vezetik őt leginkább és a személyi
                  okok alatt azt a barátságot engedhette érteni, mely közte és Domonky között
                  fennállott: lehetetlenné tette az a priori való visszautasitó választ.</p>
					<p>És miközben ezek odabent történtek, odakint a terraszon tovább folyt a társalgás
                  egyfelől a háziasszony és Anna, másfelől a trónörökös és Jóka között. Anna szinte
                  ki nem fogyott a szóból és a megszokottnál kissé hangosabban is beszélt, csakhogy
                  elvonhassa Domonkyné figyelmét és zavartalanul folyhasson Jóka és a trónörökös
                  között a diskurzus.</p>
					<p>- Most két éve, - mondta ez utóbbi - ugyanitt ültünk a terraszon. Utolsó domonkai
                  esténk volt s akkor azt mondtam, ha emlékszik rá, hölgyem, hogy nem jövök el
                  másodszor is ez országba.</p>
					<p>- Emlékszem, - felelte Jóka. - Annál kitüntetőbb házunkra nézve, hogy nem maradt
                  meg fenséged akkori fogadkozása mellett.</p>
					<p>- Most nem mondom, - folytatta a trónörökös - hogy nem jövök el mégegyszer ide
                  önökhöz, azt sem mondom, hogy de igenis jövök. Mert jönnöm vagy nem jönnöm a
                  körülményektől fog függni, nem én tőlem.</p>
					<p>- Ez természetes, - jegyezte meg Jóka - ez az uralkodó személyeknél már igy van.
                  Akaratuk sok mindenben korlátozó rácsokba ütközik. De meg kell ebbe nyugodni, ez
                  törvény.</p>
					<p>- Nem annyira törvény, mint béklyó. Rabbilincs, guzs; gyülöletes a testemnek és a
                  lelkemnek. Tudja-e, Jóka, hogy már foglalkoztam a gondolattal, hogy széttöröm?</p>
					<p>- Tudom; ön le akart mondani trónöröklési jogáról, herceg, vagy legalább is
                  hangoztatott már ilyesmit.</p>
					<p>- Ezt csak egy embertől hallhatta, Jóka!</p>
					<p>- Senkitől sem hallottam, csak egyszerü kombináció ez részemről. Minden fiatal
                  ember - és Bieberfeld hercege is az - előbb vagy utóbb elérkezik életének ama
                  napjához, melyen érzi vagy érezni véli, hogy cselekvési szabadsága gátok között
                  van. Diákember például az iskolában látja a gátat és foglalkozik a gondolattal,
                  hogy otthagyja; szabadelvü pap az egyház merev felfogásában látja, fiatal hadnagy
                  a katonai rendben és szigorban...</p>
					<p>- Hát az uralkodó személyek fiai? - izgult fel Adalbert trónörökös. De volt annyi
                  fegyelmezettség benne, hogy izgatottságát egy mosoly mögé rejtse.</p>
					<p>- Az uralkodók fiai... erről már volt szó közöttünk, fenség. Most két éve, ha
                  emlékszik, egy jármos szekér nyomát hogy mutattam. Azt mondtam akkor, hogy a
                  fenséges urak nem engedhetik meg maguknak a választást, hacsak a fenséges hölgyek
                  közt nem, ahogy tetszik-e nekik egy nő avagy nem tetszik. Nos, az uralkodók fiai
                  emiatt lázadoznak leginkább; ez ellen revoltálhatott ön is és emlegethette, hogy
                  lemond a trónról.</p>
					<p>- Nem tagadom, Jóka, ez igy volt. S hogy nem törtem ketté a bilincset, nem azon
                  mulott, hogy nem volt meg a hozzávaló erélyem. Más ok miatt nem tettem. Minden
                  elhatározásnak egy meggyőződés kell hogy legyen az alapja, amely megokolttá tegye
                  azt az elhatározást, ilyen meggyőződésem azonban - fájdalom - nekem nem volt.</p>
					<p>Jókára nézve már fölötte kinos volt a téma, mert ugy gondolta, tudja, hogy mit
                  céloz vele a herceg. Azt, hogy lépésről-lépésre közelebb juthasson a lehetőségéhez
                  annak, hogy egy direkt tett kérdéssel megszerezze azt a hiányzó meggyőződést. S
                  ezt meg kellett hogy gátolja; ámde hogyan?</p>
					<p>- Vagy más tárgyra terelni a beszédet, vagy megmaradni a tárgy mellett, de ugy,
                  hogy lássa be maga a trónörökös; hiába is kérdeznék, tehát nem kérdezek.</p>
					<p>Más beszédtárgyra áttérni kényelmesebb is lett volna, könnyebb is, de megmaradni a
                  témánál és ugy vágni el lehetőségét a kérdésnek: radikálisabbnak látszott, tehát
                  jobbnak is.</p>
					<p>Jóka a radikálisabb utra tért. - Azt mondta ön, herceg, - felelte - hogy
                  nélkülözte a meggyőződést ahhoz a bizonyos elhatározó lépéshez. Én meg azt teszem
                  hozzá, hogy nem is volt módjában szerezni és a jövőben sem lesz abban a
                  helyzetben, hogy megszerezze azt a hiányzó meggyőződést. Sőt tovább megyek egy
                  lépéssel, fenség: nem is lesz szabad, hogy ilyen meggyőződést szerezni
                  próbáljon.</p>
					<p>- Ez igazán meglepő... Miért?</p>
					<p>- Az önök nagy költője szerint nem lehet büntetlenül pálmák alatt andalogni,
                  nemde? Éppen igy mondhatni, hogy nem lehet büntetlenül királyfinak születni vagy
                  Erbprinznek. Az élet megkülönböztetésekkel van tele s amit egy Hans Basler
                  megkérdezhetett egy leánytól, azt nem kérdezheti meg tőle egy trónörökös.</p>
					<p>Hans Basler! A trónörökös megrezzent. A bieberfeldi képkiállitás jutott
                  eszébe.</p>
					<p>- Hans Baslernek - folytatta Jóka - még megmondhatta az a bizonyos Rüdesheim-lány,
                  hogy szereti s hogy az övé akar lenni, mert nem volt közöttük tátongó
                  rangkülönbség; Hans Basler tehát kérdezhetett, neki szabad volt; de az uralkodója
                  fiának már nem mondhatta volna a Rüdesheim-lány, hogy szereti, tehát nem is volt
                  szabad, hogy az uralkodó fia tőle kérdezze. Az igazi ur csak akkor és csak ugy
                  kérdez, ha érzi, hogy szabad hogy föltegye azt a kérdést.</p>
					<p>Jóka most kivételesen nem lágyan, de az érdesség határáig férfiasan beszélt a
                  herceghez (tőlem sem kérdezheted, vajjon szeretlek-e, mert nem szabad, hogy ezt
                  tőlem kérdezzed) és ez annyira meglepő volt Adalbert trónörökösre nézve, hogy
                  eszébe sem jutott a kérdés: honnan is ösmeri a Hans Basler és a Rüdesheim-lány
                  esetét? Arra sem gondolt, hogy kérdezze: mi kényszeritő szüksége volt arra, hogy
                  elállja előttem a vallomás lehetőségének utját, mikor egyáltalán nem szándékoztam
                  vallani? Adalbert csak ült, megzavarodottan és megbénult tagokkal és csak annyit
                  érzett, hogy a szive egy edény, mely felborult s most kiömlik a tartalma. A
                  jövőben bizás, a remény az a valami, mely mint a halálos sebből a vér, most
                  kilüktet a szivéből s a földre foly.</p>
					<p>Mint a lelkükben megkinzott jobbérzésü emberek már szokták, Adalbert is lassan az
                  eget kereste a szemével és Jóka erre azt hitte, hogy a válasza is olyan lesz, mint
                  a szeme: a rejtelmes távolságok felé mélázó. De a herceg most nem
                  világfájdalmas-lágyan, hanem férfiasan igy felelt a leánynak:</p>
					<p>- Most már igenis a leghatározottabban mondom, hogy nem jövök el mégegyszer ebbe
                  az országba.</p>
					<p>Alkut nem türő energikus válasz volt, ki is merithette a trónörökös erélyét, mert
                  egy perc mulva csak belézökkent a lágyságba.</p>
					<p>Még egy pillantást vetett az égre és ezt mondta:</p>
					<p>- Most bucsut vettem mindörökre a magyar ég csillagaitól, hölgyem; semmi további
                  teendőm itt többé, hát engedje meg kérem, hogy távozzam.</p>
					<p>Elbucsuzott Jókától s ez szó nélkül engedte, hogy menjen. Mert érezte, hogy csak
                  sablonosan is kérdezni: - tán megbántottam, herceg, hogy itt hagy? már
                  magyarázatokra vezetett volna. S két perccel azután, hogy Adalbert trónörökös az
                  asszonytól és Annától is bucsut vett, a terrasz fölött egyik emeleti szobából egy
                  ablakredőny leeresztése hallatszott. Nem kiméletes és lassu, hanem szemrehányó,
                  neheztelő gyors leeresztés volt, mintha az, ki az ablak mögött a szobában volt,
                  ezzel jelezni akarta volna, hogy minden terhére van. Mindaz, ami az ablakon kivül
                  él, csak nyüg, csak teher a lelkének: még a csillagok is az égen, még azok
                  is...</p>
					<p>És Jóka, mikor hallotta a redőnyök gyors lefelé hullását és ugy vélte, hogy az
                  okát is tudja, saját magának is azt mondta, amit Bécsben egyszer Gida bátyja
                  mondott: - ejh, igy gyilkolják meg a lányok a szerelmet.</p>
					<p>Igy végződött az utolsó este és Adalbert elutazott anélkül, hogy még egyszer látta
                  volna Jókát. Korán reggel ment el az atyjával és csak Sebestyén ur volt jelen,
                  mikor vendégei elutaztak a kastélyból.</p>
				</div>
			</div>
			<div type="group">
				<head>
              Ötödik rész.
            </head>
				<div type="chapter">
					<head>
                 I. Egy váratlan levél.
               </head>
					<p>Igy gyilkolják a lányok a szerelmet: ez a bánatos gondolat szomorkodott Domonky
                  Jókában és felelt a szemrehányó zajra, mit a redőnyök gyors leeresztése okozott.
                  Utána meg csönd lett és hónapokig sem zavarta meg semmi a Domonky-kastélyban az
                  életet. Ugy folyt és mult benne, mint azelőtt; Jókának mint eddig is, fátyolba
                  volt burkolva a szive, nem sejtetett se magavádat, se mélabut a trónörökös
                  elutazása után sem, Anna pedig vig volt és mosolygó, mint napfényben a tengerszem
                  felszine.</p>
					<p>Csakhogy Jóka nap-nap után egyforma volt, mig Anikó egének azurja néha napján
                  ködökbe hanyatlott.</p>
					<p>Mikor eszébe jutott Cirill, akkor. Ha az volt a hite, hogy meghalt, ha az volt a
                  hite, hogy életben van: ez is borut jelentett lelkének, az is. Ha a föld alatt van
                  Nisopol Cirill, akkor adósa neki menyasszonyi hüséggel, ha meg él valahol -
                  gondolta Anna - mikor kérhet tőle feloldozást? Ő Bakunin professzor leánya, ő nem
                  tehet ugy, mint bármely más leány tesz, hogy a halottra egyszerüen már nem gondol,
                  az feloldozta őt már azzal, hogy a föld alá ment, az élővel pedig rövidesen csak
                  tudatná; mást szeretek, hát nem lehetek a tiéd.</p>
					<p>És a háboru harmincadik havában, hogy Gedeon szabadságra hazajött, ennek az arcán
                  is ott homálylott-borongott az az árnyék. Most nem ugy mint eddig, csak egy-két
                  napra, most tiz hétre jött Domonkára Gedeon s most ráért, hogy gondolkozzék: mi
                  lesz? Az eddigi egy-két nap csak a jelené volt; Anikóé és a boldogságé, más
                  semmié; az eddigi egy-két nap közel sem engedte Gedeonhoz a jövőt. De a mostani
                  hetven napnak már a nyolcadika, tizedike a jövőre terelte Domonky Gedeont. Mi
                  lesz, ugyan mi lesz? Biztatta volt Anikót, mikor kitört az áldatlan nagy háboru,
                  hogy elintézi az ő ügyét az elsővel, az eltemetett, de élőnek vélt Cirillel... de
                  mikor foghat hozzá és hogyan? A háboru még évekig is eltarthat... és azután:
                  Oroszországban megtalálni egy embert! Tenyérnyi kis országban is nehéz, hát még
                  egy akkora nagyban, mely a Névától Vladivosztokig terjed! És ha mégis csak igaznak
                  bizonyul, hogy Nisopol Cirill doktor meghalt: hogy tériti el Anikót attól a
                  hitétől, hogy ő hüséggel tartozik a halottnak?</p>
					<p>- És mégis csak él Cirill, nem halt meg, - makacskodott Gedeonban a gondolat. - Ha
                  meghalt volna, akkor halála előtt csak lett volna egy üzenete menyasszonya számára
                  vagy közvetlenül, vagy közvetve! Vagy magának Annának irt volna, vagy Timirjasev
                  Izidornak, az kétségtelen. És ha csak a rabkórház őrének adta volna oda azt a
                  cédulát, melyre utolsó üzenetét irta Annához: annyi emberies érzést föltételezhet
                  még egy rabkórház őre részéről is, hogy rendeltetési helyére juttatja. De sem
                  Anna, sem Timirjasev gyógyszerész, sem Nisopolné, a Cirill anyja, nem kapott
                  üzenetet egy sornyit sem, tehát föltétlenül él még a halottnak hitt.</p>
					<p>S itt holtpontra jutott Domonky Gedeon, mert megint csak látta a nagy kérdést:
                  Oroszországban megtalálni egy embert? Egy országban, mely Kamcsatkától a Dunáig
                  ér!</p>
					<p>Egy délután mind lent ültek a parkban és az oroszországi állapotokról beszéltek.
                  Hogy forr valami odaát; minden jel szerint nagy események készülnek s hogy
                  Berenszki Sándor, ez a fiatal, de rettenthetlen forradalmár, a kezében tartja
                  Oroszország jövőjét.</p>
					<p>- Berenszki? - szólalt meg Anikó. - Most hallok először erről a névről; otthon még
                  emlegetni sem hallottam, nem hogy szerepe lett volna az életben.</p>
					<p>Mire Sebestyén ur jóizüen mosolygott.</p>
					<p>- Nem is ugy lesznek a forradalmárok, mint például a miniszterek, - mondta. - Hogy
                  évekig szerepelnének a forumon, mint közéleti férfiak, mint képviselők, hogy
                  azután hol könyökkel, hol észszel, de inkább csak könyökkel mint észszel utat
                  törjenek maguknak a magasba. A forradalmárok titokban müködnek s ha már ott
                  vannak, hogy foglalkoznak velük az ujságok, akkor rendszerint már a forradalmáré
                  is vagy a jövő, vagy a börtön és a vesztőhely. Ez a Berenszki Sándor is ilyen
                  forradalmár.</p>
					<p>Egy inas jött le a parkba a postával. Ujságokat és leveleket hozott; leveleket
                  Sebestyén urnak és Gedeonnak, de Anikónak is hozott, most először, amióta csak
                  Domonkán volt.</p>
					<p>A többi levél várhatott vagy öt percig; az igazi szenzáció az Annáé volt. Ki
                  irhatott Annának és honnan jött az a váratlan hiradás? Csak nem az a gróf
                  Waldkirchener irt? - villant föl Anna előtt a kérdés.</p>
					<p>A nagymegyeri fogolytáborból érkezett és szabályszerüen cenzurázott levél volt,
                  boritékán a világos cimirás: Bakunin Annának, Domonkán. No, ez nem annak a
                  vitorlarudnak az irása!</p>
					<p>- Akkor kié? - fojtogatta Annát a kérdés és feltépte a boritékot - ki irt? Egy név
                  volt a soroknak alján, egy ösmerős név, melyre könnybe lábadt zöldesen kék szép
                  szeme.</p>
					<p>- Tán Cirill irt? - kérdezte Gedeon, hogy észrevette imádottja könnyeit.</p>
					<p>- Nem Cirill irt, hanem Timirjasev Izidor gyógyszerész. És Anna már fenhangon
                  olvasta is:</p>
					<p>- Drága jó Bakunin Anna! Kiszámithatatlan a sors s mi csak játék vagyunk a
                  kezében, mi gyöngék. Önt Magyarországba sodorta a háboru s most engem is
                  odasodort, ki ugyancsak Szentpétervárott születtem.</p>
					<p>Hadifogoly vagyok itt Megyeren s ide Bukovinából kerültem, hol mint katonai
                  gyógyszerész müködtem. Azt, hogy ön Domonkán, jó helyen van, még bevonulásom
                  előtt Pascsenko Dimitrijtől hallottam.</p>
					<p>De drága jó Bakunin Anna: nem az az én levelem célja, hogy csekélységemről irjak,
                  hanem másvalami. Már ugylátszik, hogy a sorsnak a kezében én vagyok a kiszemelt
                  eszköz, hogy valahányszor magára nagy csapást mér, én öntsek az ön lelkébe erőt és
                  bizalmat és kitartást.</p>
					<p>Emlékszik-e, Bakunin Anna, arra az utolsó szomoru levélre, melyet röviddel a
                  háboru előtt Bécsbe küldtem volt önnek? Azt irtam volt abban a levélben, hogy ha
                  van egy hű barátnője, Anna, hát keresse fel, boruljon a nyakába és annak keblén
                  sirja el könnyeit. Mert azt irtam volt abban a levélben, hogy vőlegénye, Cirill
                  doktor, meghalt.</p>
					<p>Most egy százszorta lesujtóbb rossz hirem van és ha vannak még könnyei, Anna és
                  egy barátnője is van, ki önt megértse, hát őhozzá menjen el, zokogni. Az meg fogja
                  önt vigasztalni, Anna; én nem értek hozzá, én férfi vagyok, hát meg sem is
                  kisérlem.</p>
					<p>Ennek a százszorta lesujtóbb hirnek is Nisopol Cirill a tárgya. Nem halt meg, él:
                  de - most legyen erős szivü, könyörgöm - nem halt meg, él, de megnősült. Beszéltem
                  vele személyesen és ő maga mondta, hogy megnősült. Azt az aranynyal beburkolt
                  elefántcsontjegygyürüt is átadta, hogy alkalomadtán juttassam el önhöz; az a
                  gyürü most nálam van... bocsássa meg Cirillnek az ön megboldogult édesatyja ezt a
                  lépését.</p>
					<p>Ezt irta Annának Timirjasev Izidor gyógyszerész, ezt olvasta fel Anna a családnak
                  s mikor befejezte a felolvasást, ugy látta, hogy olyan ragyogó napsütés van, mint
                  még soha. És a kegyelmes asszony felállt, megölelte Anikót és Gedeont és nagy
                  anyai szeretettel ezt mondta:</p>
					<p>- Most már az egymáséi lehettek, egészen.</p>
					<p>Sebestyén ur meg boldogan ezt mondta:</p>
					<p>- Hajnalban Megyerre autózunk s ott kikérem azt a Timirjasev Izidort. Személyes
                  garanciám mellett csak rám is biznak egy hadifoglyot, azt hiszem. Legyen jó dolga
                  itt minálunk és legyen jelen az esküvőtökön is, gyerekek. Mert, hogy én kijárom a
                  diszpenzációt s egy hét mulva megesküsztök, arról jót állok.</p>
					<p>Anikó szemében még ott békétlenkedett egy tolakodó kérdés és Gedeon kitalálta,
                  hogy az mi lehet.</p>
					<p>- Ugye, édes apád levelére gondolsz, mit a sirkereszt fülkéjében találtak s mely
                  ez idő szerint még Babjánszkij grófnőnél van? Hát majd ahhoz is csak hozzájutunk
                  valahogy, föltéve, hogy nem mese az egész; az ne késleltesse a boldogságunkat,
                  Anikóm...</p>
					<p>De hát hogy került Timirjasev Izidor Szentpétervárról Nagymegyerre fogolynak és
                  honnan tudta a Cirill doktor dolgait?</p>
				</div>
				<div type="chapter">
					<head>
                  II. Berenszki Sándor.
               </head>
					<p>Timirjasev Izidor, mikor Pascsenko közölte volt vele, hogy Anna hol van,
                  megkönnyebbültnek érezte a lelkét, de elköszönvén Pascsenkótól anélkül, hogy
                  vállalta volna a neki szánt megbizást, félelem gyötörte, hogy ebből baj lesz.
                  Megfizetteti vele a vonakodása árát vagy Pascsenko Dimitrij Alexej, vagy
                  Babjánszkij Tatyana grófnő.</p>
					<p>De hónapok is elmulván anélkül, hogy mi legkisebb bántódása lett volna, Timirjasev
                  Izidornak megengedte könnyebbé vált lelke, hogy másoknak dolgaival is törődjék,
                  nevezetesen Anna és Nisopol Cirillnek a dolgával.</p>
					<p>- Anna él és Magyarországon, Domonkán van, jó helyen van. Hála legyen az istennek,
                  - gondolta. - De Nisopol Cirill vajjon csakugyan meghalt-e? - tünődött.</p>
					<p>Akkor, mikor koporsóját Szentpétervárra hozták s oly diszesen eltemették, hogy
                  szinte feltünő volt - miniszter és nagyherceg koszoruja és Babjánszkij Tatyana
                  grófnőé - akkor megingathatatlanul ugy hitte, hogy meghalt. Az ujságok is
                  közölték, hogy anthraxos beteget operált, inficiálta magát s a többi. De pár
                  hónappal később, hogy a szentpétervári lapokban azt az igazi szenzációt olvasta,
                  az Iliodor-temetőbeli sirról és Bakunin professzor volt nejéről: pár hónappal
                  később ő is - mint Domonky Gedeon - kételkedni kezdett, hogy Cirill doktor
                  csakugyan meghalt-e?</p>
					<p>Domonky Gedeon és Timirjasev Izidor gyógyszerész! Két mindenképen különböző
                  karakter, két mindenképen különböző agyvelő volt; óriási távolság is volt köztük
                  és mindamellett ugyanegyet gondoltak. - Mert ugyanegy föltevés volt a kiinduló
                  pontja a kettőnek.</p>
					<p>- Ahol megtörténhetett, - okoskodott volt Gedeon - hogy Bakunin Feodorné sirhelyet
                  kaphatott, holott nem halt meg: ugyanott nem történhetett-e meg az is, hogy
                  Nisopol Cirillt is eltemették anélkül, hogy meghalt? Igy okoskodott Domonky
                  Gedeon és Timirjasev Izidor is ebből a föltevésből indult. És mint Domonkán
                  Bakunin Anna, itt Timirjasev Izidor is egy szót mondott igazolásául a kételynek;
                  Oroszország: ez volt amaz igazoló egy szó.</p>
					<p>A háboru megnehezitette a kutatást; annak a rabszállitó vonatnak a gépésze, ki
                  leveleket hozott volt Tobolszkból, sem mutatkozott többé de egyszer sem, de
                  Timirjasev Izidor csak állhatatosan keresett, kutatott. - Levelet irt Tobolszkba,
                  Nisopol Cirillnek cimezve: azzal jött vissza a levél, hogy cimzett már régebben
                  meghalt; levelet irt Nisopolné nevében a Cirill volt főnökének a kórházba: azzal
                  jött vissza a levél, hogy az illető Tobolszkból a harctérre ment.</p>
					<p>Végre - uj hónapok multak el azóta - bizonyosságot szerezhetett a gyógyszerész,
                  hogy jó barátja csakugyan meghalt. Hirdetést tett közzé a lapokban, hogy volt
                  tobolszki számüzöttek, akik ismerték doktor Nisopol Cirillt, a gyógyszertárban őt
                  keressék fel, szivesen is honorál minden jelentkezőt - s erre meglátogatta egy
                  intelligens ifju, egy bizalmatkeltő fiatal altiszt. Ez megerősitette a hirt, hogy
                  Nisopol Cirill rövid betegség után csakugyan meghalt, a temetésénél is jelen
                  volt... mindenki csak fájlalta az elhunytát.</p>
					<p>A jószivü Timirjasev Izidornak szláv-vágásu becsületes szeméből erre ujból csak
                  kibuggyantak a könnyek. Már kisirta volt magát kétszer is; először, mikor
                  temették Cirillt, másodszor, mikor levelet irt erről Annának Bécsbe; most
                  harmadszor könnyezett és hol Annát és Cirillt, hol Bakunint emlegette sürü sóhajok
                  közt. - Drága nagy tudós te, - mondta - milyen tökéletes pár is lett volna a
                  lányodból és Cirillből, de nem akarta a rossz sors, hogy ők legyenek elsősorban
                  azok, akik dokumentálják könyvednek nagy igazát.</p>
					<p>Azután multak a napok, a hetek és Timirjasev Izidor, véglegesen elsiratván a
                  holtat, csak Bakunin Annára gondolt. Megszerezte Magyarország térképét; a
                  Tisza-folyó jobb partján megtalálta a mákszemnyi karikát, mely mellett Domonka
                  volt irva. - Hát itt vagy most, Anna, - mormolta. - Vagy nevelőnő lett belőled,
                  vagy társalkodónő egy nagyuri hölgy mellett. Jó dolgod van, hangsulyozta
                  Pascsenko; hála is legyen az istennek, hogy jó dolgod van.</p>
					<p>S ahogy rámeredt a szeme a térképre s a Domonka szóra, egyszerre ráeszmélt, hogy
                  igy hitták ott Bécsben, azt az őrnagyot is, aki Anna utazásának célja volt. - Ugy
                  lehet tehát, - gondolta magában - hogy az őrnagy felesége vagy anyja mellé került
                  Anna. Más lehetőséget nem tudott a jó lélek.</p>
					<p>- Érintkezni vele, de hogyan? - itt csődöt mondott a gyógyszerész minden
                  ötletessége, mely amugy sem valami vagy volt. - Igen, - gondolta magában, ha orosz
                  földön eredne a Tisza, belédobnék egy lepecsételt üveget; az üvegben egy üzenet
                  Annának... ezt ugy lehet még megkapná Anna. De hát hol ered a Tisza? Magyar földön
                  ered, nem a miénken.</p>
					<p>Azután Izidort is követelte a háboru; behivták és elküldték katonai
                  gyógyszerésznek a megszállott Bukovina valamely részébe.</p>
					<p>Ahol, tanulmányozva a térképet, ugy látta, hogy közte és a Tisza-folyó forrása
                  között csak egy arasznyi távolság van mindössze. Ha megszöknék és a Tiszáig
                  juthatna, azután követve folyását a Tiszának, Domonkára is eljuthatna, Annához.
                  De áldaná azért a tettéért a megboldogult professzor fönt az égben!</p>
					<p>- Megszökni? Nem! - gondolta Izidor. Nem lelkesedett a háboruért egy csöppet sem,
                  de a lelkesedés hiánya még nem engedte meg becsületességének a gyalázatos
                  szökésnek még a gondolatát sem.</p>
					<p>- Hát... megszökni? Nem. De ha hadifogságba kerülnék, - mormolta - és a
                  fogolytáborból szökném el Annához!</p>
					<p>Lehiggadt temperamentumu ember volt; ez a lehetőség, ez az elképzelt valami, mint
                  még konturjaiban is fölötte homályos, nem nagyon izgatta a kedélyét és igy
                  nyugodtan végezte a nagy katonai gyógyszertárban, amit rábiztak.</p>
					<p>Egy délután történt; Timirjasev Izidor egyedül volt a gyógyszertárban mint
                  inspekciós, amikor belépett hozzá egy katonatiszt-féle egy recepttel. - Csinálja
                  meg, kérem, - mondta halkan.</p>
					<p>Gyógyszerészek szokása szerint Timirjasev Izidor fel sem igen nézett, mikor
                  átadták neki a receptet. Csak ez utóbbit nézte, hogy olvassa: „mi van irva:
                  folyadék-e, porok-e?</p>
					<p>Hát a recept nem is recept, hanem másvalami volt és Timirjasev elképedve olvasta.
                  - A háboru a cárizmus bukását kell hogy hozza és szabaddá kell hogy tegye az
                  oroszt. Ebben önre is számitunk, hogy propagálja a mi elveinket... Berenszki.</p>
					<p>Berenszki... Berenszki Sándor! Ezt a tüzzel égő nevet akkor már milliók ösmerték.
                  S nemcsak milliói a parasztoknak a Baikal-tótól a Néváig, Dnyeszterig, de a
                  katonák is ösmerték és a közlegényektől a tábornokokig ő rá esküdött majd
                  mindenki. Ezért is járhatott és agitálhatott szinte nyiltan a fronton és a front
                  mögött a cárizmus és minden velejárója ellen.</p>
					<p>- Berenszki! - kiáltott fel Timirjasev Izidor és felnézett, de alig hogy felnézett
                  és megösmerte a tisztet, aki a recept-alaku cédulát neki átadta, egy második
                  felkiáltást is hallatott. Orditásnak indult, de dadogássá tagozódott kiáltás
                  lett.</p>
					<p>- Ni... Nisopol Cirill... hááát te vagy? - igy tört ki a hangoknak szétforgácsolt
                  zuhataga a szájából. - Nem haltál meg mégsem?! Jaj, mit higyjek?</p>
					<p>Hevesen megölelte és ránézett; könnyekben fürdött a szeme, hüséges, szerető
                  könnyekben, a szája meg reszketett, vonaglott.</p>
					<p>- Én vagyok, Nisopol Cirill, azaz voltam, - felelte a másik és megölelte,
                  megcsókolta barátját. - Kereslek már mióta s most megtudtam, hogy itt vagy,
                  Izidor.</p>
					<p>- De boldog vagyok, hogy nem haltál meg... ha menyasszonyod, Anna, ezt tudná! -
                  zokogott fel Timirjasev Izidor. S mint aki csak félig van eszénél, folytatta: -
                  Jaj, miért nincs itt a közelben a Tisza? Belédobnék egy üveget a folyóba.</p>
					<p>- Tán öngyilkos lett Anna? A halálba ment volna, miattam?</p>
					<p>- Dehogy is lett öngyilkos... ő jól van. Ide nézz, ez Magyarország, barátom. Ez a
                  Tisza s ez itt Domonka, ő most ott van. De most magadról beszélj, kérlek... hogy
                  támadtál fel, Cirill; mondd el.</p>
					<p>- Nem támadtam fel, barátom, de nem ám. Nisopol Cirill meghalt; aki feltámadt a
                  helyében, az én vagyok: Berenszki Sándor.</p>
					<p>- Be... Berenszki?... Te volnál Berenszky?</p>
					<p>- Én vagyok és maradok is, holtomig. Nisopol Cirill nincs többé. Nisopol Cirill
                  egy jámbor jó ember volt, aki a légynek sem vétett volna ha száz évig él is; ezt
                  Szibériába számüzték és eltették a föld alá kétszer is. Nos, kaptak annak helyébe
                  egy kérlelhetetlen Berenszki Sándort, aki őket fogja eltenni a föld alá. A cárt
                  meg a nagyhercegeket és a Kurov minisztereket is, mind, mind.</p>
					<p>- Nem ösmerek rád, Cirill, - sipitotta kissé panaszhangon a gyógyszerész. - Te,
                  Nisopol Cirill, a Bakunin professzor szelidségén táplálkozott lélek?!</p>
					<p>- Én, Nisopol Cirill, azaz most már csak Berenszky Sándor. Bakunin professzor egy
                  Krisztus volt s én is majdnem az voltam még a tobolszki kórházban is.
                  Megbocsátottam nekik mindent; deportáltatásomat bizonytalan időre és
                  elszakittatásomat volt menyasszonyomtól, Annától...</p>
					<p>Itt Timirjasev Izidor közbeszólt. - Hogy-hogy, te Nisopol Cirill: volt
                  menyasszonyodnak aposztrofálod Annát?</p>
					<p>- Mondtam már - felelte Cirill - hogy én nem vagyok Nisopol Cirill; én Berenszki
                  vagyok már jó ideje, Berenszki Sándor pedig megnősült. Igy hát Annáról már csak
                  mint volt menyasszonyomról beszélhetek.</p>
					<p>Timirjasev hüséges szeme nedvesen csillogott e szavakra. - Elfelejtetted, -
                  kérdezte - azt a ragyogó fényfoltját a világnak? Aki maga volt a melegség és a
                  bűbáj, a megtestesült ünnep és édesség?</p>
					<p>- Elfelejtettem, - felelte Cirill. - S ahogy ma ösmerem magamat, mondhatom: maga
                  Bakunin professzor is csak helyeselné ezt a lépésemet, ha megtudná. Nagyon
                  megváltoztatta a lelkemet Szibéria.</p>
					<p>- Anna pedig most is az, aki mindig volt, - sóhajtott fel Timirjasev lágy érzések
                  közt. - De hogy lettél te Nisopolból Berenszkivé? A jámbor kis orvosból félelmetes
                  agitátor és felforgató?</p>
					<p>- A Berenszki nevet persze azoktól kaptam, akik a Nisopol nevet egy koporsó
                  oldalára és egy fejfára iratták, csalásból. Nos, megemlegetik még azt a
                  Berenszkit. Nisopol Cirill már nincsen és félesztendő mulva cár sem lesz itt, se
                  nagyhercegek. De itt leszek én; itt lesz az ő Berenszki Sándoruk, a korlátlan
                  hatalmu diktátor.</p>
					<p>Timirjasev Izidor észrevétlenül keresztet vetett magára.</p>
					<p>- Emlitettem, - folytatta Nisopol - hogy megbocsátottam a gyilkosoknak mindent, a
                  deportáltatást s a többit; a rettenetes utat Szentpétervártól Tobolszkig télidőtt
                  és az elválásomat Annától a kolpinci csárda mellett... még azt is. A Miatyánk
                  vezetett mindvégig, hogy bocsássunk meg az ellenünk vétkezőknek.</p>
					<p>- Óh, a szent Miatyánk! - rebegte a gyógyszerész.</p>
					<p>- Tobolszkban eleinte jó dolgom volt. Orvos voltam egy kórházban és ugyszólván
                  szabadon mozogtam. Egy tavaszi napon azután történhetett valami, mert váratlanul
                  és minden ok nélkül elzártak. Cellám, noha kényelmes kis szoba, de mégis csak
                  börtön volt, jól láttam s ott tartottak körülbelül egy héten át; a kórházban és a
                  városban azt mondták, hogy beteg vagyok s hogy a halállal vivódom.</p>
					<p>- Egy hét mulva bejött hozzám valami nagy ur. - Állami érdekek kivánják, - igy
                  kezdte az én látogatóm jó kedvvel - hogy ön, doktor Nisopol Cirill, papiros
                  halállal haljon meg. Hja, ön nem tudja még, nevetett, mi is az: papiroson
                  meghalni? Egy ártatlan gyermekjáték az, mondhatom. Nem a teste lesz a halottas
                  szekrénybe, csak a neve kerül kivül a falára és persze az elhunytak könyvébe is.
                  Önnek pedig, Nisopol Cirill, uj nevet adnak, valami szépet - például Berenszki
                  Sándor elég szép név lesz - s ezzel az uj névvel odább küldik egy várossal,
                  Irkutszkba például, ha ugy tetszik. Ott is orvos lesz egy kórházban és jó dolga
                  lesz, ott lesz vagy négy hónapig, hatig, azután kegyelmet kap, no nem Nisopol
                  Cirill, hanem Berenszki Sándor kap kegyelmet. És Szentpétervárt kivéve bárhova fog
                  mehetni az országban.</p>
					<p>- Állami érdekek? - kérdeztem. - Állami érdekek kivánják, hogy a Nisopol név
                  tünjön el a föld alá?</p>
					<p>- Igy kaptam a parancsot, barátom és többet bizony igazán nem mondhatok, mert a
                  hátterét az ön ügyének nem ösmerem. Egyébként pedig jól tudja, hogy Oroszországban
                  mi mindenre ráfogják, hogy elsőrangu állami érdek.</p>
					<p>- De hisz én, doktor Nisopol Cirill, egy nulla vagyok, - mondtam szinte nevetve. -
                  Kinek lehet az érdeke, hogy én meghalljak?</p>
					<p>- Egy nagy urnak az érdeke lehet, aki egy még nagyobbat meg akar ezzel csalni.</p>
					<p>- Ez nem valószinü, - véltem. Soha nekem nagy urral még csak dolgom sem volt; nem
                  is tudhatnak róla a nagy urak, hogy vagyok.</p>
					<p>- No no, fiatal barátom. - Nős ön? - kérdezte látogatóm. - És a felesége tán egy
                  csodálatos szép asszony?</p>
					<p>- Nem vagyok, - feleltem fojtottan, - de vőlegény vagyok és menyasszonyom
                  csodálatosan szép leány.</p>
					<p>- Akkor itt van a dolognak a horga, - mondta az én látogatóm fennhangon... s én -
                  hallod-e Timirjasev Izidor - én Babjánszkij Tatyanára gondoltam. Ez akarhatott
                  valamit Annával már régebben is.</p>
					<p>- Babjánszkij Tatyana grófnő! - kiáltott fel Timirjasev Izidor. - Jó nyomon
                  lehetsz, te Cirill.</p>
					<p>- Nos, - folytatta Nisopol Cirill - igy lettem én Berenszki Sándorrá, igy kerültem
                  én Irkutszkba egy kórházba, ott megösmerkedtem egy démoni leánnyal, orvosnő volt
                  különben. Kokoscsev Évának hivják; ez ölte meg bennem a szelidlelkü Nisopol
                  Cirillt és vaditott el Berenszki Sándorrá.</p>
					<p>- Azzal kezdte Kokoscsev Éva, hogy az engem ért sérelem nem az én ügyem, hanem
                  százmillió elnyomott oroszé. Tehát nincs jogom, hogy megbocsássak, - mondta -
                  hanem kötelességem, hogy küzdjek és pusztitsam el a meglévő világot azért a
                  százmillió ártatlan emberért.</p>
					<p>- Én, nem azonnal, de idővel, megértettem azt a démoni teremtést, kinek az volt a
                  vezérelve, barátom, hogy a sérelem, amit a hatalomtól szenvedünk, sohasem a mi
                  egyéni sérelmünk. Az a korbácsütés, mit egy kozák a hátunkra mér, nem a mi
                  hátunkat éri, de százmillió oroszét, emberét. Tehát félre a Krisztusokkal, akik
                  megbocsátanak a Golgotha kinjaiért és előre a Sámsonokkal, akik rádöntik a
                  hatalomra a gonoszság pillérein épült házat. Nos, megértettem azt a démoni leányt
                  és negyedévvel később lemondtam Bakunin Annáról.</p>
					<p>- És elvettem Kokoscsev Évát.</p>
					<p>- Képzelem, milyen gyönyörü nő lehet, - szólt közbe Timirjasev naivul.</p>
					<p>- Az árnyéka sem lehet Annának. Idősebb is nálam vagy öt évvel. De én lemondtam
                  Bakunin Annáról, mert egy angyal csak nem lehet egy tigrisé. Ezt a professzor
                  könyve is igy mondja. Én tigris lettem s igy tigrist vettem el párul.</p>
					<p>- Negyedévvel ezután, nem várva be a hatalom kegyelmét, vándorutra indultam Évával
                  és nemsokára ezrek, két évvel később pedig már milliók tábora volt mögöttünk. A
                  szó meg a betü és az emberi jogok igazsága hóditott és még az elfogatásomra
                  mozgósitott csendőrök is mindenütt a mi hiveinkké váltak. S ma már mondhatom, hogy
                  Oroszország az enyém; nem a cáré, nem a nagyhercegeké, de az enyém és nemsokára
                  leszámolunk s akkor jaj nekik.</p>
					<p>Timirjasev Izidort a hidegláz rohamai rázták és a patika csöndjében szinte
                  hallható volt, mint verődnek össze a fogai. - Jaj, Cirill, - kezdte ötször is
                  egymásután, de tovább ennél a két szónál már nem jutott, csak tartotta ujjai
                  között azt a bizonyos receptalaku cédulát.</p>
					<p>Végtelenül megijedt figura volt és Nisopol Cirill önkéntelenül is mosolyogni
                  kezdett.</p>
					<p>- No, tépd el azt a cédulát, - mondta - és vedd ugy, hogy nem szóltam neked egy
                  szót sem. Megcsinálom én Oroszországot nálad nélkül is. Mondjuk, hogy csak látni
                  akartalak, Izidor, no meg hogy rád bizzam ezt a gyürüt, hogy neki átadd... nos,
                  láttalak és most már megyek is: Isten áldjon meg.</p>
					<p>Ezzel megölelte a gyógyszerészt és elment. Timirjasev Izidor pedig rémüldözve
                  visszaesett a székére. Csak nagysokára tért ugyahogy magához s akkor is csak a
                  receptalaku cédula volt, no meg amaz aranyba foglalt elefántcsont jegygyürü, amely
                  meggyőzte őt róla, hogy nem álmodott. El is égette azon nyomban a cédulát - hátha
                  megtalálják nála és agyonlövik érte, gondolta - s mikor tüzhalált halt a
                  veszedelmes kis papiros, igy sóhajtott fel csöndesen, nyomottan:</p>
					<p>- Drága jó Bakunin Anna! Te mit szólsz hozzá vajjon, ha megtudod, hogy Cirilledből
                  Berenszki Sándor lett?! És Berenszki Sándorból a Kokoscsev Éva asszony férje!</p>
					<p>Hát, hat hónappal ezután megtudta; azt ugyan nem, hogy Cirillből Berenszki Sándor
                  lett, mert Timirjasev ezt gyöngédségből nem irta meg; csak azt tudta meg Bakunin
                  Anna, hogy Nisopol Cirill az ő életéből véglegesen kiesett.</p>
					<p>S mikor Timirjasev Izidor már a Domonky családnak vendége és Anna már a Gedeon
                  asszonya lett, még akkor sem emlitette egy szóval sem, hogy Cirill és Berenszki
                  ugyanegy személy. Hátha fájni találna Annának, - gondolta - hogy nagynevü atyja
                  egy embert szemelt ki részére párul, aki ha véletlenül mégis az ő ura lesz, nem
                  fedte volna a Bakunin-teoriát.</p>
					<p>...Ilyen ember volt Timirjasev gyógyszerész.</p>
				</div>
				<div type="chapter">
					<head>
                  III. A komiszság fájának hajtása.
               </head>
					<p>Leonid nagyherceg viszonya Babjánszkij Tatyana grófnőhöz a háboru alatt sem
                  változott. A grófnőnek nem ártott meg sem izgalma az időknek, sem semmi más;
                  ugyanaz az észvesztő, varázslatos szépség volt, mint mindig és Leonid nagyherceg
                  még ugyanaz a rabja volt, mint eddig is. Bár erősen őszült már a haja és barázdák
                  ráncosodtak az arcában: hatalmas fizikuma alig gyöngült a haladó évekkel.
                  Természete követelte a szerelmet, mint teste a mindennapi táplálkozást, de
                  szerelmi vágya csak egyetlenegy asszonyra irányult: Babjánszki Tatyana
                  grófnőre.</p>
					<p>Hogy ez utóbbi terve, nőül adni Bakunin Annát Leonid nagyherceg fiához, olyan
                  váratlanul és gyökeresen megsemmisült: ez a fiaskó sem változtatott a grófasszony
                  és a nagyherceg viszonyán. A nagyhercegen nem mult, hogy gyönyörü terve igy
                  semmivé lett: ezt Tatyana asszony nagyon jól tudta s mikor a végzetnek
                  tulajdonitotta a nagyherceg, hogy más nőt hozott utjába a fiának, ő, Tatyana
                  grófasszony nem szemrehányásokkal illette barátját, hanem csöndesen rezignáltan
                  ezt mondta:</p>
					<p>- Nem a végzet, nem a sors keze... ez Bakunin professzor müve volt; ő dolgozott
                  ellenünk, onnan tulról.</p>
					<p>Leonid nagyherceg akkor ráhagyta, hogy ez Bakunin müve volt. - Igazsága van,
                  édesem, - felelte - de hát mit tehetünk mást, mint belényugodni abba, hogy igy
                  történt? Mi jót akartunk Annával, ezt édes atyja lelke is jól tudja; hogy
                  mindamellett keresztezte a szándékunk...</p>
					<p>- ...arra mutat, - vélte a grófnő - hogy engesztelhetetlen irányunkban a
                  lelke.</p>
					<p>- Vagy arra, - mondta a nagyherceg - hogy ő még jobbat akar a lányával. Mi itt
                  vagyunk, ő odaát van, drágám; ő többet tud és lát előre, mint mi ketten.</p>
					<p>Ez a magyarázat akkor kielégitette a grófasszonyt és már csak Anna miatt
                  nyugtalankodott nap-nap után. Hogy lehetne megtudni, jól van-e s hogy lehetne
                  hireket kapni felőle?</p>
					<p>Azt, hogy Magyarországon, Domonkán van Anna, megtudta volt Pascsenkótól a háboru
                  kitörésének hetében, de hogy hireket is kaphasson felőle: ez még Pascsenko
                  müvészetének sem sikerül.</p>
					<p>Kezdetben persze azt hitte a grófnő, hogy a háboru egy-két hónapig tart mindössze;
                  mihelyt meglesz a béke, Anna is akadálytalanul hazajön. S ezért érthető, hogy nem
                  volt nagyon nyugtalan; ellenséges ország ugyan Magyarország, de a magyarok
                  lovagiasságáról ő is hallott már eleget, tehát nem félt. Mi bántódása se lesz ott
                  Bakunin Annának.</p>
					<p>Viszonozta tehát barátja szerelmét, odaadással és boldogan, nagy örömmel, mert
                  őszintén szerette, személyéért szerette, nem állásáért és vagyonáért a
                  nagyherceget. De hogy hónap mult hónap után anélkül, hogy a háboru végét csak
                  megjósolhatta volna is valaki: nyugtalansága, mely kezdetben csak nyugtalanság
                  volt, nagyfoku idegességgé fejlődött.</p>
					<p>A szerelmi életben pedig ugy hat az idegesség, legfőképpen a nőké, a szerelmet
                  kereső férfiura, mintha az angyaltest bársonyán, melyet mámorosan simogatna,
                  csókolna, belétévedett tüskevégek volnának; mintha lángkelyhében a szerelmi
                  pezsgőnek, melylyel tikkasztó szomjuságát oltaná, a borral együtt keserüséget is
                  izlelne; mintha az isteni tüzbe, mely lángoszlopa csucsára emelné, hogy röpitse,
                  ragadja az ég felé, egy ördög keze hirtelen pokolsarat vetne egy lapáttal.</p>
					<p>Leonid nagyherceg is tapasztalta, érezte Tatyana idegességének hatását. Mellette
                  ült, hogy simogassa vállainak opálját: egy percig a grófnő csupa üdvözült
                  asszonyiság volt mellette, de egy perc mulva már idegesen felugrott: - jaj, hagyja
                  most, könyörgöm, minden terhemre van; magához vonta, hogy keresse lángédes ajkait:
                  egy csókot vagy kettőt még viszonzott Tatyana grófasszony, viszonozta ugy, hogy a
                  lelke is ott izzott az ajkain, de a harmadik csók elől már elkapta az arcát egy
                  rántással: - már nem birok magammal, jaj, kiméljen meg. És akárhányszor is ugy
                  volt, hogy szerelmes asszonya volt hüséges barátjának mindvégig; hogy ott
                  pihegett, remegett a karjai közt és minden kapott és adott csókra megüdvözült, de
                  az odaadás pillanata előtt csak kitépte magát a karok közül, melyek ölelték. -
                  Öljön meg inkább, de most nem birok, nem birok magammal.</p>
					<p>És minden ilyen kitörésre, rohamra könnyzáporos bocsánatkérések jöttek. - Egyetlen
                  jó barátom, - zokogta - magam fájlalom legjobban, ha szenvedéseket okozok önnek,
                  de nem tehetek róla, ön jól tudja, Anna miatt van s ön az egyetlen ember, aki
                  tudja, legföllebb még Pascsenko tudja, hogy Bakunin Anna az én
                     leányom. Miatta nincs se éjjelem, se nappalom. Otthagytam az uramat,
                  Bakunin Feodor professzort, otthagytam egyetlen kis gyermekemet és mindaddig, mig
                  élt a gyermekem atyja, nem akartam befolyásolni a sorsát. Mert tudtam, hogy a
                  leggondosabb kezekben van.</p>
					<p>- Csak ezután kezdtem titokban müködni; nagyhercegnőt akartam csinálni Annából s
                  ezért kellett hogy vőlegényét eltávolittassam mellőle, azt a Nisopol Cirillt, ha
                  még emlékszik.</p>
					<p>- Emlékszem, - mormolta a nagyherceg. - És meggyónom bünömet: én ellene dolgoztam
                  e tervének. De értsen meg, egyetlen Tatyanám: csak azért voltam ellene, hogy ne
                  kelljen nekem lemondanom önről. Folytathattuk volna a viszonyt - ah, nem is
                  viszonyt, de mennyei életet, ha fiamból s az ön leányából egy pár lesz?</p>
					<p>A grófasszony csöndesen sirdogált. - Nem folytathattuk volna, - pihegte.</p>
					<p>- No lássa, - folytatta a nagyherceg. - Óh, hányszor de hányszor is ugy volt, hogy
                  csókjai, ölelései közben megrohant a gondolat: ha Szergiuszból és Annából egy pár
                  lesz! Mit várhatok én akkor az élettől? S akkor féltőbben szoritottam önt magamhoz
                  és felhördültem magamban: nem, soha! S én voltam az, aki Annáját kimesterkedtem az
                  országból.</p>
					<p>- Én pedig az, aki presszionálta Kurovot, hogy Cirill doktort ne engedje haza. És
                  Kurov önnek csak port hintett a szemébe, hogy halottnak hazudta a doktort. De mit
                  nekem az a Nisopol Cirill!... a lányomat akarom, Annámat s ha még sokáig igy tart
                  ez az állapot, én felőrlődöm ebben és elpusztulok.</p>
					<p>Aznap ugyan nem, de röviddel ezután Pascsenkonak egy mentő-ötlete támadt. Kész
                  terv is volt inkább, mint ötlet és Babjánszkij Tatyana grófnő olyan boldogan
                  kapott utána, mint egy gyermek.</p>
					<p>- Bakunin Anna, - igy kezdte Pascsenko Dimitrij - tudvalevőleg Magyarországon,
                  Domonkán van. Ugyanezen a Domonkán egy nagyszabásu fogolytábor létesült s igy
                  megteheti a grófasszony, hogy sub titulo: fogolytáborlátogatás, mint egy
                  kiküldött missziónak a tagja, a monarchiába és Magyarországba mehessen s igy
                  Domonkára is ellátogasson, Annához.</p>
					<p>Az asszony majd megölelte Pascsenkot. - Akár már holnap is indulok, - tört ki a
                  kebléből a türelmetlen és zokogó boldogság...</p>
					<p>Az a fogolytábor ott Domonkán gróf Waldkirchener Félixnek az ötlete volt.
                  Bosszantani akart vele egy nagyuri családot, akit gyülölt... és mérhetetlen üdvöt
                  szerzett vele egy szép asszonynak, akit nem ősmert. Igy nem tudják a rossz
                  emberek itt e földön, hogy a komiszság fájának, amit ültetnek, hol és mikor nő ki
                  egy virágos hajtása, mely gyümölcsül valakinek nagy örömet hoz. Tán ha tudnák ezt
                  a komisz rossz emberek, csupa rosszaságból nem tennének több rosszat.</p>
				</div>
				<div type="chapter">
					<head>
                IV. Ismét a Gross-Wien egy száma.
               </head>
					<p>A domonkai fogolytábor parancsnoka ugyanaz a k. und k. ezredes volt, aki mint
                  Gedeon egyik segéde szerepelt a gróf Waldkirchener Félix elleni ügyben. - Pikkelt
                  rá a gróf ur és könnyü mód ki is járta ott, ahol hogy a világért sem holmi
                  diszesebb állást, Etappenbezirks-Kommandot vagy Quartiermeister-beosztást kapjon,
                  hanem hadifogoly-tábort, hadd poshadjon meg.</p>
					<p>Hogy az az ezredes esetleg jó katona volt, ki a harctéren is megállta volna a
                  helyét, vagy ha ott nem, hát máshol, mint pótzászlóalj-parancsnok például: mit
                  törődtek ilyen csekélységgel a nagyfejüek? Pikkelt rá egy incifinci kis százados
                  ur és az alattomos befolyás érvényesült. De hogy is mondta annak idején az ezredes
                  ur, az az elsőrangu k. und k. Druckmeister? - El ne felejtsük egy percig sem, -
                  mondta - ki az atyja annak a Waldkirchener Félixnek? Gróf Waldkirchener Willibald
                  az, a táborszernagy, a vezérkar főnöke.</p>
					<p>Az ezredes ur, Ritter von Klauszner, majdnem mindennapos lett a Domonky-kastélyban
                  s noha kezdetben sokat dohogott a rendszer, a blőde Wirtschaft és az A. O. K. azaz
                  Alles ohne Kopf ellen: csakhamar megalkudott a sorsával és még jó porció
                  bonhomiával azt mondta: - man kann ja überall ganz angenehm seinen Dienst machen;
                  s noha eleinte sokat áldotta azt a jó embert, aki ausgerechnet őt tette erre a
                  helyre, de a Domonkyak vendégszeretetét élvezve, utóbb még hálával vélt tartozni
                  az ipsének. Ime, megint egy példa rá, hogy a komiszság fájának kellemetes hajtásai
                  is lehetnek.</p>
					<p>Klauszner lovag ezredes ur typikus k. und k. katona volt; ami legboldogitóbb volt
                  rá nézve ott Domonkán, az ő szerinte az az idylli állapot volt, hogy
                  feljebbvalókkal alig is volt dolga. Vagy ahogy ő mondta armee-deutschul beszélve:
                  - dass man nicht einen Daumen von einem Höheren sient.</p>
					<p>És mert hüvelykujját sem látta valamely serteszőrü, okvetetlenkedő nagyfejünek,
                  aki az egyenesre is azt mondja, hogy görbe és egy szalmaszálra, mely a földön
                  hever, azt kérdezi: - hát mi lesz ma itt, akadályverseny? urak!... nos, mert
                  hüvelykujját sem látta valamely nagyfejünek: Klauszner lovag ezredes urnak
                  igazsága volt. Man kann ja überall ganz angenehm seinen Dienst machen, bárhol is
                  nagyon kellemes lehet a szolgálat. Domonkán különösképen kellemes volt.</p>
					<p>Svájci stilü pavillonban lakott, mit már hadifoglyok épittettek fel számára
                  (költségeit lásd elszámolva valami más cim alatt); ott volt irodája, hálószobája
                  és szalonja és honnan honnan nem: hátaslova és hintaja és a hintó elé két jó lova
                  is akadt. Szóval: ugy élt, mint Gott in Frankreich, hogy megint csak őt citáljam,
                  az ezredest és császárszakállas rózsaszinü arca boldogságot hirdetett és még
                  rózsásabb lett.</p>
					<p>De csak nincs zavartalan jó állapot a nap alatt. Egy alávaló csuf napon hivatalos
                  irást kapott az ezredes ur s abban a gépirásos értesitésben az volt, hogy az orosz
                  Vörös-Kereszt egy missziójához lesz szerencséje a közeli napokban.</p>
					<p>No, káromkodott az ezredes ur, nem olyan cifrán bár, mint egy jóvérü
                  huszár-őrmester szokott, mert nincsen ahhoz fantáziája a németnek, de a
                  Kreuz-Donnerwetter is valami, főleg ha hozzátoldja az ember, hogy da soll ja doch
                  der Teufelsblitz dreinschlagen.</p>
					<p>Sebestyén urnak nagyon tapasztalt jó szeme volt; még ugyanaznap délután, hogy
                  beállitott hozzá az ezredes ur és beszélgetés közben csak simitgatta kétfelé azt a
                  sárgás-ősz császárszakállát mindakét kezével, mosolyogva megkérdezte tőle: - tán
                  Inspizierung jön, barátom? - No, kik jönnek a nyakára, halljuk.</p>
					<p>- Egy csomó asszony és ember, csupa nagyfejü. És „ausgetiftelt” ide én hozzám,
                  mintha nem volna még fogolytábor tiz más is.</p>
					<p>- Hát ki az a sok asszony és ember? És mikor jönnek, csak nem váratlanul már
                  holnap?</p>
					<p>- Még csak az kéne, hogy mint az orgyilkosok rám törjenek. Huszadikán jönnek, a
                  misszió tagjai, még lesznek (az ezredes ezt egy papirosról olvasta): Nikodém
                  Laurentius főherceg és gróf Waldkirchener Félix százados, azután Oroszország
                  részéről: Magdalena nagyhercegnő, Szergiusz nagyherceg neje, Kurov volt rendőrségi
                  miniszter és egy Babjánszkij Tatyana nevü grófasszony.</p>
					<p>Domonkyék házában nagy szenzációt okozott lovag Klauszner ezredes eme hire. Magda
                  jön, Kodolányi Magda, hiszen ő az a Magdalena nagyhercegnő és Babjánszkij Tatyana
                  grófasszony is jön: Sejtették is nyomban, hogy mindakét asszonynak a
                  fogolytábor-látogatás csak alkalmatos ürügy, hogy nemzetközi védelem alatt
                  Magyarországba, Domonkára jöhessenek.</p>
					<p>Hogy Babjánszkij grófnő tán Anna miatt jön, az világos. Nála van az a bizonyos
                  levél, mit az Iliodor sirkertben a márványkereszt fülkéjében találtak és most
                  alkalmasint magával hozza, hogy átadhassa Annának, a kinek cimezve van. De miért
                  jön vajjon Magda: Mert ide s tova már negyedfél éve, hogy nem látta szüleit s most
                  vágyódik utánuk a jó lélek? Ah, nem ezért jön Kodolányi Magda.</p>
					<p>Azért jön, gondolták, hogy beszéltessen magáról, hogy bámultassa magát, mint
                  nagyhercegnő. A hiuság hozza, nem a szülői iránt való szeretet. Hogy görnyedjen
                  előtte a vármegye; hogy ő császári nagyhercegi fensége elhomályositson itt mindent
                  a nap alatt.</p>
					<p>Igy is volt, de ezen felül még más is volt, ami Kodolányi Magdát a misszióhoz való
                  csatlakozásra birta. A Gedeonnal való találkozás reménye.</p>
					<p>Ah, szemtől szembe kerülni Gidával: mi elégtétel lesz ez neki a structoll és a
                  Gross-Wien ama számáért! Ki fogja olvasni annak szeméből: Önnek volt igazsága,
                  Magda. Én fátyolba burkoltam a szivemet, férfias büszkeségből, dacból, ön meg
                  fátyolba burkolta a szivét, mert reménye egy koronát várt makacsul. És Önnek lett
                  igazsága, Magda. Ha Ön leoldja szivéről a fátyolt, ha észrevennem engedi, hogy
                  szeret, ha én veszem el feleségül, nem Szergiusz Alexander nagyherceg; ma csak
                  köznemes asszony Ön, Magda, nem császári nagyhercegi fenség.</p>
					<p>Ah, szemtől szembe kerülni Gidával s ez hajoljon meg előtte oly mélyen, mint illik
                  egy nagyhercegnő előtt és kell is; csókra nyujtani neki a kezét és megszólitással
                     kitüntetni a vasembert; hallani a hódolatos szavát,
                  amint megadja neki a titulust: fenség... ez az öt perc vagy csak egy perc is, hogy
                  maga előtt látja Gedeont, kárpótlás lesz ő neki, Magdának, az elmult és a jövendő
                  évekért...</p>
					<p>De Klauszner lovag ezredes ur csak hiába buzgólkodott minden irányban, hogy ne
                  legyen még a legkisebb „Anstand”-ja sem. Kimeszeltetett-suroltatott mindent és
                  takarittatott minden sarkában a tábornak; még a fekvőhelyek szalmáját is
                  kicseréltette frissel az ezredes ur és a foglyokra is jobb ruhát adatott; csak
                  kárbaveszett Druck és hiábavaló fáradság volt minden. Bécsből jött egy sürgöny, a
                  kritikus nap előtt való délután jött s ez rövidesen tudatta a most már bosszantó
                  hirt, hogy a fogolytábor-inspekció elmarad.</p>
					<p>- Da hat mans, - dörmögte az ezredes és megmutatta Sebestyén urnak a sürgönyt. -
                  Ilyen erre mifelénk a Wirtschaft; alles ohne Kopf, minden fej nélkül megy.
                  Kinlódom már hetek óta és legalább is azt vártam jutalmul, hogy vezérőrnagy leszek
                  ad honores s most minden a kutba esett... gehn wir schlafen.</p>
					<p>Tévedett az ezredes ur, mikor azt hitte, hogy a hebehurgya Wirtschaft fuvatta le
                  az inspekciót... nagyon tévedett. Ez egyszer igencsak ártatlan volt a méltán sokat
                  szidalmazott osztrák.</p>
					<p>Hogy miért volt ártatlan: félnapig még rejtély volt Domonkán. De reggel már
                  telefonhir jött pestről, hogy Oroszországban győzött a forradalom; cár és cári
                  hatalom nincs többé, most Berenszki Sándor, a forradalom vezére, a diktátor és
                  fogoly maga a cár is, nem is cár ő már, csak Romanov ezredes. S ha cár nincs,
                  nagyherceg sincs már, se nagyhercegnő.</p>
					<p>A lapok is megerősittették a telefonhirt és kolumnás tudósitásokat közöltek, svéd
                  és dán hirforrások nyomán, hogy Oroszországban mi változások történtek.</p>
					<p>- Igy már értem a dolgot, - vélte Sebestyén ur - miért nem jött Domonkára az a
                  misszió. Mert értesülvén az otthoni dolgokról, arra az álláspontra
                  helyezkedhetett, hogy küldetése érvényét vesztette. Az a cári kormány, amely
                  megbizta, már nincs többé. S most alkalmasint már semleges országban van Magda és
                  a többi; vagy Dániában vagy Svájcban van, amit közelebb érhetett a társaság.</p>
					<p>Eltalálta Sebestyén ur, igy volt. Már Bécsben volt a misszió, már tisztelgett is
                  Laurentius főhercegnél, aki válogatott udvariassággal fogadta és megadatta a
                  vendégeknek mindazt, ami a nemzetközi etikett szerint a magasrangu személyeket
                  megillette. Udvari fogatot, a szinházban udvari páholyt, silbakot szállodájuk
                  kapuja elé stb. Nos, már Bécsben volt a misszió és az volt a megállapitott
                  programm, hogy három napig pihennek Bécsben és csak negyednap indulnak utjokra.
                  Ezt a pár napot arra használta fel Magda, hogy a sürgönyileg Bécsbe hivott
                  anyjától informáltatta magát: otthon mi ujság? S igy megtudta anyjától, hogy
                  Domonky Gedeon megnősült, hogy elvette Bakunin Annát.</p>
					<p>Mérgezett hegyü tü volt a szivének, hogy Gedeon, a vasember, megnősült, de az
                  igazi nem is tüszurás, hanem tőrdöfés másnap délután érte a szivét.</p>
					<p>A Práterből jött, udvari fogaton s a szálloda elé érve Magda ugy látta, hogy
                  eltünt onnan a silbak. - Hát ez mit jelentsen? - kérdezte magában. - Nagyhercegnő
                  vagyok, vagy nem vagyok az?</p>
					<p>A választ erre a kérdésre fent a szobájában kapta az anyjától. Aki zokogva átadott
                  neki egy ujságot; a Gross-Wien rendkivüli kiadása volt.</p>
					<p>És ugyanabból a Gross-Wienből, melyet ha annak idején nem olvas, ő Domonky Gidáé
                  lehetett volna, azé a Domonky Gidáé, kit lángolóan, perzselően szeretett:
                  ugyanabból megtudta most Magda, hogy ő voltaképen nem nagyhercegnő többé, csak
                  egy Romanov Szergiusz nevü rangjavesztett százados neje.</p>
					<p>Van-e villám, mely gyilkosabban sujthatna?</p>
					<p>- Bosszuálló az élet, - hördült fel Kodolányi Magda és elterült egy zsöllyének az
                  öblében. - Bécsnek és a Gross-Wiennek már volt szerepe énnálam, most ujból van...
                  Bosszuálló az élet, nem marad adósa senkinek sem.</p>
					<p>Megbénultan hevert a zsöllyében, öt percig, tiz percig, sokáig, majd a lázas ember
                  erélyével felült. - Most mit gondolsz, mama, - kacagott fel riasztó mód rekedten -
                  mit gondolsz... no mit is csak... (Magda a homlokát dörzsölte)... miről is
                  beszéltem, mama? ugye Domonky Gidáról beszéltem? Hogy az övé lehettem volna és a
                  Gross-Wiennel üztem el magamtól.</p>
					<p>- Ha ha ha, - kacagott fel ujból - másnak csak egy sirkő jut, nekem három is van.
                  Hja, ha nagyhercegnő valaki, mint én vagyok! A structoll az első... no, melyik is
                  a második, mama?... a Gross-Wien numero egy a második... a harmadikat csak tudod,
                  vagy még azt sem? akkor mit ólálkodsz itt körülöttem, nem értem... Ez a Gross-Wien
                  numero kettő a harmadik. A harmadik sirkő az én hullámra.</p>
					<p>- Magdám, az Isten áldjon meg...</p>
					<p>- Te sem vagy kivétel, mama. Neked is fenség vagyok, ezt tanuld meg... Csak
                  Gidának nem vagyok fenség... Egy structoll és két Gross-Wien, ez összesen no
                  mennyi is? no három. Három darab sirkő, no persze. Mégis kisir ám alóluk, mit csak
                  eltemettem, de soha meg nem halt... no nyisd ki már a szájadat, mi is az?</p>
					<p>- Fenséges asszonyom, könyörgöm!</p>
					<p>- No tessék, a tulajdon anyám! Már ő is csak kigunyol, mint ez a Gross-Wien itt.
                  Fenségesnek titulál s nem egyszerüen Magdának, lányomnak.</p>
					<p>- Magdám, én egyetlen gyermekem!</p>
					<p>- Ne deklamálj, mama, inkább mondd meg: mi is az, ami a sírkövek alól is
                  kisir?</p>
					<p>- Szent Istenem, - fohászkodott az asszony és a villamos csengő felé indult. - Ez
                  a szerencsétlen megháborodott... óh jaj nekem.</p>
					<p>- Egy tapodtat sem, hallod, - orditott fel Magda és talpra szökött és zavarodottan
                  szétnézett. - Itt rajtam kivül más senki sem parancsol... Hogy mi is az, ami a
                  sírkövek alól is kisir? Az elevenen a föld alá került szerelem, az.</p>
					<p>- De sirhat már az a szerelem... mit törődik vele Gida? semmit. Mit is törődjék
                  már velem, hiszen ki vagyok? Ez vagyok, ez vagyok, ez vagyok!</p>
					<p>Az óriási tükör előtt mondta és minden „ez vagyok” szóra a szerencsétlen
                  megzavarodott teremtés egy-egy ruhadarabot tépett le magáról. Még az ingét is
                  letépte s mikor már tetőtől talpig meztelen volt, maga elé vette a Gross-Wien
                  végzetes számát és visszhangosan csengő kacagással azt mondta: - látod, mama, ez
                  vagyok, ez vagyok. Nem hercegnő és nem Domonky Gidáné; egy némber vagyok, egy
                  nyomorult asszonyi test.</p>
				</div>
				<div type="chapter">
					<head>
                V. Anyjától külsejét, atyjától a lelkét.
               </head>
					<p>Tatyana grófnőt is megrenditette, lesujtotta a Jób-hire, de nem az a része a
                  hirnek, hogy barátja nem nagyherceg többé, hanem leginkább az a része a hirnek,
                  hogy barátja a forradalmárok kezében van.</p>
					<p>És egyenesen megrémült, szinte kővé vált, mikor Kurovtól megtudta, hogy ki is az a
                  Berenszki Sándor. Hogy az a kérlelhetetlen Berenszki Sándor senki más, mint doktor
                  Nisopol Cirill.</p>
					<p>- Nisopol Cirill?! - roppant össze Tatyana grófnő. - Honnan tudja ezt, Kurov? -
                  ájuldozott.</p>
					<p>- Onnan tudom, grófnő, mert én adtam neki e nevet. Eltemettem Nisopol Cirillt - ön
                  hagyta meg, grófnő, hogy igy tegyek - és feltámasztottam helyébe Berenszkit. De
                  azt hiszem, grófnő, Berenszki Sándor is tudja, kik tétették Nisopolt a föld
                  alá.</p>
					<p>- Akkor végünk van, Kurov. Istennek büntetni való hatalma most ugy látom,
                  Berenszki Sándornál van.</p>
					<p>- Irgalmazzon az Isten mindazoknak, akik odaát maradtak. Én áldom a sorsomat, hogy
                  itt vagyok; ön is áldhatja őrangyalát, grófnő.</p>
					<p>Tatyana grófasszony most sirásba tört ki, mint egy kis leány. - Istenem, Istenem,
                  - zokogta - mi lesz most Leoniddal, mi vár rá? Börtön és nélkülözés - óh Istenem,
                  - irgalmazz - talán még rosszabb! Mit tegyek, Kurov; tanácsoljon valamit...
                  beszéljen.</p>
					<p>Kurovot hidegen hagyta az asszony minden kétségbeesése és könnye. Lelketlen
                  udvaronc, nem, lakáj volt, aki hogy urai a semmibe sülyedtek, már nem ösmert mást,
                  csak az énjét.</p>
					<p>- Az egyetlen, amit ajánlhatok, - mondta - hogy senkivel és semmivel se törődjék.
                  Legjobb lesz átmenni Svájcba és ott várni be végét a viharnak. Én odamegyek,
                  grófnő és önnek is ugyanezt ajánlom.</p>
					<p>Ez a cinikus beszéd visszaadta a grófnőt saját magának. Letörölte könnyeit és
                  végignézve a miniszteren, mint egy cseléden, aki bejelenti, hogy a szolgálatból
                  kilép, fagyosan, nyugodtan ezt mondta:</p>
					<p>- Köszönöm, Kurov. Én nem megyek Svájcba, én hazamegyek Oroszországba, hogy
                  megmentsem Leonid nagyherceget.</p>
					<p>Ezzel nem törődve többet az emberrel, hátat forditott neki és csak azután, hogy
                  betevődött az ajtó, sóhajtott fel az égre: - hogyan?</p>
					<p>- Hogyan, én Istenem; mi módon mentsem meg... adj tanácsot. Ide jöttem, hogy
                  Annához utazzam, de szabad-e, hogy folytassam utamat? Minden félóra késlekedés
                  végzetes lehet rá nézve... óh, mit tegyek?</p>
					<p>Felváltva gondolkozott és könnyezett; hol Anna járt az eszébe, hol asszonyi nagy
                  szerelme, Leonid. Ha most visszafordul és hazamegy, tán őt magát is utóléri a
                  büntető kéz; a bosszuálló forradalom ökle tán ő rá is lesujt és sohasem láthatja
                  többé Annát; ha meg leutazik Annához, hogy fölfedje előtte a titkot: én az anyád
                  vagyok s te a leányom vagy; ne tagadj meg tőlem egy gyermeki ölelést és csókot; ha
                  leutazik Annához, a három napi késlekedés is Leonid életébe kerülhet.</p>
					<p>Domonka - Oroszország... Oroszország - Domonka: e két végpont között tétovázott a
                  lelke. Oroszország mellett ha döntött, az anyai szeretet, mely sohasem szünt meg a
                  szivében, Anna felé vonzotta nagy erővel; Domonka mellett ha döntött: egy börtönt
                  látott és mögötte egy bitófát. Hagyja elveszni azt, akire a vérpad vár?</p>
					<p>Oroszországba megy vissza: parancsolta neki a rémlátással testvéresült hüség. Hogy
                  megmentse az életnek azt, akinek élete oly hüségesen az övé volt.</p>
					<p>Megmenteni, de mi módon? Az a Berenszki - Nisopol talán értesült róla már azóta,
                  hogy élete nagy szenvedését ő, Babjánszkij Tatyana okozta. S ha értesült róla, még
                  ugy lehet, hogy elveszejti őt is Leonid nagyherceggel együtt.</p>
					<p>- Mindegy, - döntött Tatyana grófnő. - Vagy együtt az életbe, vagy együtt a
                  halálba... gyermekemet majd csak megsegiti a jó Isten.</p>
					<p>S hogy Annára gondolt, egy boldogitó eszméje támadt, mely - ugy érezte - onnan
                  fentről az Istentől jött. Le is térdepelt az ablak előtt és ugy küldte fel háláját
                  az ég felé.</p>
					<p>- Domonkára megyek, gyermekemhez megyek, - mondta és ő vele mentetem meg azt, aki
                  édes atyja életének oly nagy bánata volt. Ő vele mentetem meg Leonidot.</p>
					<p>És már két nappal ezután, egyidőben azzal, hogy a Magda tragédiájának hire jött,
                  egy levélke érkezett a megyei székhelyből, Domonky Gedeonné méltóságos asszonynak
                  cimezve. Tatyana grófasszony küldte, egy komorna hozta a kastélyba és arra kérte
                  Ancsukát a grófnő, hogy mert ő maga beteg s igy nem teheti tiszteletét a házánál,
                  hát látogassa őt meg, de most mindjárt. Igen fontos beszéde van vele.</p>
					<p>Anna ugy vélte, hogy megértette a grófnőt. Betegsége csak ürügy, mert jól tudja
                  Babjánszkij Tatyana, hogy olyan multu asszony, mint ő, nem tehet uriháznál
                  látogatást. Mondta azt pár évvel ezelőtt az a szentpétervári utcai tudós is.</p>
					<p>Erről eszébe jutott Annának az ékszer, amellyel megajándékozta volt a grófnő ott
                  az uccán és bár egy pillanatig kételyei voltak, elmehet-e Domonkra ahhoz a nőhöz,
                  utóbb mégis engedett a hivásnak. Hátha igaz az a história a levéllel. S még száz
                  percet sem haladt az idő, már együtt volt Tatyana grófnővel, a domonki
                  Tisza-szálló egy termében.</p>
					<p>Ugyanaz az észvesztő szép asszony volt most is, mint akkor s bár Anikó föltette
                  volt magában, hogy tartózkodó és hüvös lesz és lehetőleg gyorsan is végez, de a
                  grófnőnek könnyesen néző két szeme elfeledtette vele a szándékot. - Egy
                  szerencsétlen asszonynak nincs multja, csak jelene van, - gondolta - hát
                  eltekintek a multjától s csak a megszorultat látom meg benne.</p>
					<p>- Értesültem a nagy csapásról, grófnő, - igy kezdte Bakunin Anna - mit az
                  oroszországi felfordulás önre mért. S ha valamiben segitségére lehetek, tüntessen
                  ki bizalmával, grófnő.</p>
					<p>- Köszönöm, gyermekem - válaszolta a grófnő könnyek közt. - Segitségedre van
                  szükségem, de nem én rajtam kell segiteni, hanem máson.</p>
					<p>Annára ugyan idegenül hatott a tegezés - ezt megtehette Szentpétervárott a kis
                  lánynyal, de nem teheti meg egy Domonky nejével - azért mégis csak kérdezte,
                  veleszületett jósággal kérdezte: - máson kell segiteni, grófnő?</p>
					<p>- Máson, kis Ancsukám... az uramon. Leonid nagyherceg a férjem; Szentpétervárról
                  való elutazásom előtt megesküdött velem titokban és hites nejévé tett.</p>
					<p>Ez változtatott a helyzeten; leomlott egy bizonyos elválasztó fal, ami meredezett
                  volt asszony és asszony között.</p>
					<p>- És mit tehetek őfenségéért, itt Magyarországon? - kérdezte Anna.</p>
					<p>- Nagyon sokat, mindent, kis lányom. A te kezedben van az élete vagy a halála,
                  csak egy pár soros levélkét kell hogy irjál. De ne kérdezz semmit; csak ird le,
                  amit tollba mondok, lányom.</p>
					<p>És Tatyana asszony már kezdte is a diktálást: - kedves Berenszki Sándor!</p>
					<p>Anna csupa izgalom lett és felugrott. - Berenszkinek nem irhatok, - mondta. -
                  Mindenkinek, csak annak nem... álljon el kivánságától, fenség.</p>
					<p>- Miért, kicsi Ancsum? Megtudtad tán már te is?</p>
					<p>- Nem tudom, kérem, ön mit gondol. De olvastam a lapokban Berenszkinek néhány
                  életrajzi adatát, hát ezért. Igy azt olvastam róla, hogy felesége Kokoscsev Éva;
                  Berenszki Sándor tehát senki más, mint...</p>
					<p>- ...mint Nisopol Cirill, a számüzött?</p>
					<p>- Ugy van! Hát irhat-e Bakunin Anna Nisopol Cirillnek, fenség?</p>
					<p>Tatyana asszony erre térdre esett Anna előtt, ugy kérte. - Gondold meg, Ancsukám,
                  gyermekem: tollad hegyén élet vagy vérpad van... neked is van urad, akit
                  szeretsz, hát mentsd meg az enyémet, kis lányom. És sejtelmed sincs róla, de én
                  mondom: közvetve az uramnak köszönd, hogy te, kicsi Ancsum, most olyan boldog
                  vagy.</p>
					<p>- Diktáljon, fenség, megirom a levelet, - mondta Anna és miközben hangot adott az
                  ajka, elméje a jelenből a multba csapott vissza, mint a szikra. Hogy Domonkára ő
                  Bécsből került, Bécsbe Pascsenko küldte, Pascsenko meg a cári udvar embere volt.
                  Tehát igaz lehet, hogy Leonid nagyherceg...</p>
					<p>- Köszönöm, gyermekem, - szakitotta itt félbe a grófnő. - Hát csak irjad le kérlek
                  ezt a három szót: - Kedves Berenszki Sándor!</p>
					<p>Majd igy folytatta Tatyana grófasszony:</p>
					<p>- Kérem önt innen a távolból, kegyelmezzen meg Leonid nagyhercegnek és engedje,
                  hogy külföldre mehessen. És vele együtt neje, Babjánszkij Tatyana grófnő. Én kérem
                  önt erre, én Bakunin Anna, Bakunin Feodor tanár leánya.</p>
					<p>Tatyana asszony a keblébe rejtette a levelet, majd zokogva a nyakába borult
                  Annának. - Az egy élő jó Isten áldjon meg és áldja meg odaát az apádat is, kinek
                  angyali jó lelke te beléd szállt.</p>
					<p>Az eddigi izgalmaktól nem gondolt rá, csak most jutott eszébe Annának - hogy édes
                  atyját emlitette a grófnő - az a bizonyos rejtélyes levél. Amit állitólag a
                  sírkeresztben találtak.</p>
					<p>- Nem találtak ott semmit sem, - világositotta fel kérdésére a grófnő. - Csak
                  Pascsenko kigondolt ötlete volt; ő iratta ki a lapokban csak azért, hogy ha
                  netalán a kezedbe kerülnek, hát siessél hazajönni, a levélért.</p>
					<p>- Az uram is mondta, hogy nem találhattak ott levelet az apámtól. De eszerint -
                  kérdezte Anna - a többi sem igaz, ami a lapokban volt?</p>
					<p>- De igaz, az utolsó betüig. Az a sír ott a temetőben csak álsír volt; Pepelajev
                  Mária sohasem volt az édes anyád, Ancsum és az a festmény ott a fülkében sem az
                  édes anyád képe volt, gyermekem.</p>
					<p>- Lehetetlen, - vélekedett Anna. - Az anyakönyvi kivonat csak igazat mond s abban
                  magam is olvastam, hogy édes anyám Pepelajev Mária volt.</p>
					<p>- Ennek egyszerü a magyarázata, leányom. Kideritette Pascsenko, mint-hogy történt.
                  Pár évvel azután, hogy édes anyád szakitott apáddal, leégett a plébániahivatal,
                  ahol a házassági anyakönyveket őrizték. Hát ugyahogy ujakat csináltak, a
                  jelentkező személyek egyoldalu bemondásai alapján és akkor iratta be apád, hogy
                  felesége Pepelajev Mária volt. Holott valóban más volt a neve, nem is polgári
                  leány volt az édes anyád, de egy főrangu családnak szülöttje.</p>
					<p>- Hát mi okból tette azt apám? Mit akart azzal elérni az a tökéletes és igazlelkü
                  ember?</p>
					<p>- Csak felhasználta a kedvező véletlent. Nem akarta, hogy te megtudjad, hogy él
                  még az anyád és hogy ki volt, mert nem akarta, hogy te átkozd és megvesd, akit ő
                  egész holtáig szeretett.</p>
					<p>- Ez rávall arra a krisztusi jellemre, - sóhajtott fel megindultan Anna. - És most
                  jut eszembe, fenség, folytatta - édes atyám mindig, ha szóba került édes anyám,
                  sohasem mondta, hogy meghalt. Igy mondta: itt hagyott a drága, elvette tőlem a jó
                  Isten. S hogy holtáig is imádta, azt jól tudom.</p>
					<p>Nagy hallgatás következett e beszédre; a grófnő is könnyezett, Anna is a szemeit
                  törölte.</p>
					<p>- Nem tudom, - folytatta ez utóbbi - miért hagyta el édes anyám apámat. Azt a
                  nagyszivü, nagylelkü jó embert. De akármint vétett is ellene; én nem akarom
                  átkozni, nem akarom megvetni, ha már édes apám sem akarta, hogy tegyem.</p>
					<p>Tatyana grófnő erre megragadta a beszélő kezét és megcsukló hangon ezt mondta:</p>
					<p>- Isten áldjon meg e szavadért, gyermekem. Édes anyád nevében köszönöm meg neked e
                  kijelentést.</p>
					<p>Anna most viharosan felszökött. - Asszonyom, fenség, - szakadozott ki kebléből a
                  forró szó - ön ugylátszik tudja, hiszen ön is egy nagy család szülöttje... ön
                  ugylátszik tudja, hogy ki volt az édes anyám... hát mondja meg.</p>
					<p>- De nem fogod átkoddal sujtani? Nem fogsz-e megundorodni a nevétől?</p>
					<p>- Nem, fenség, csak mondja meg. Atyám lelke van bennem s az nem tud sem átkozódni,
                  sem megvetni. De mondja meg, ki volt. Egy barátnője talán, vagy a nénje vagy más
                  rokona... ki volt?</p>
					<p>- Azt mondtad, - felelte a grófnő - hogy édes apád lelke van benned. Ez igaz, de a
                  külsődet - itt zokogásba tört ki a grófnő - ezt a ragyogó szép külsődet anyádtól
                  örökölted, leányom. Győződjél meg magad, nézd meg.</p>
					<p>A tükörhöz vezette Annát, gyöngéden levette a kalapját és maga is szorosan melléje
                  állt. Két istenien gyönyörü szőkét, egy érettebbet és egy üdébbet, de egymáshoz
                  frappánsan hasonlót mutatott Annának a tükör.</p>
					<p>- Ön... ön volna az édes anyám, fenség? - robbant ki a kérdés a szájából és oldalt
                  csapott, gyorsan, mint egy fecske. - Szemben állt most egymással a két
                  asszony.</p>
					<p>- Én vagyok, Ancsukám, - zokogta el vallomását a grófnő és térdre esett Anna
                  előtt, ugy nézett rá. - Most tiporj el, vagy bocsáss meg, gyermekem, de ne szólits
                  se fenségnek, se grófnőnek, hanem anyádnak szólits és tegezz. Csak egyszer, csak
                  egyetlen egyszer halljam a szájadból az anyám szót. Egy óra mulva már elutazom
                  innen; hazamegyek, hogy megmentsem a férjemet... ki tudja, látlak-e csak
                  mégegyszer is... hát halljam tőled az anyám szót, csak egyetlen egyszer, én
                  gyermekem.</p>
					<p>Nem szinpadi olvadozás és páthosz, hanem igazi emberi könyörgés volt és Annának
                  nem jutott eszébe, hogy felemelje magához anyját. Ő maga is lekuporodott melléje
                  és a vállára fektetve arcát, gügyögte a fülébe az anyám szót. - Anyácskám, kis
                  anyám, no ne sirj már. Elfogadlak anyámnak, kis anyám. Apám sem vetett ki a
                  szivéből, hát én is a szivembe fogadlak; apám is holtáig szeretett, hát én is csak
                  szeretni akarlak. Én, a te gyermeked, Ancsu.</p>
					<p>Egymás mellé ültek a divánra és a grófnő-asszony folytatta a vallomást.</p>
					<p>- Nem voltam én rossz asszony, Ancsu, azért is nem itélt el jó apád. Szerelemből
                  kerültünk egymáshoz, de csak édes apád szeretett igazán, az én szerelmem csak
                  elképzelt szerelem volt.</p>
					<p>Anna itt gyöngéden közbeszólt. - Ne folytasd, anyácskám, - kérlelte. - Maradjon
                  csak a multé, ami elmult és ne tárj fel előttem olyasmit, ami esetleg neked
                  magadnak is fájdalmas.</p>
					<p>- Most is, kis lányom, apádnak a lelke szólt belőled. Hát csak egyetlen egyet még
                  gyermekem. - Hogy a legkisebb kételyed se lehessen: nézd meg ez óracsüngőt...
                  apádé volt. Alkalmasint ugy volt, hogy azóta sohasem hordta, hanem gondosan
                  elzárta, hogy te meg ne lásd. S hogy érezte, hogy közeledik halála, nekem küldte
                  egy pár sorral, melyben azt irta, hogy se megsemmisiteni nem akarja, sem azt,
                  hogy te valamikor megtaláld. - Apádnak a miniatür képe ez, az enyémmel együtt...
                  nézd meg.</p>
					<p>Tallérnyi elefántcsont-festményke volt, aranyfüles abroncsba foglalva s Anna,
                  ahogy nézte, saját magát látta atyja mellett a képen, oly frappáns volt a
                  hasonlóság közte és a csontra festett nő között.</p>
					<p>És eszébe jutott Annának egy más holmi, ami hasonló módon mint ez, elefántcsont és
                  arany volt... az a gyürü. Amit visszaküldött volt neki Cirill, Timirjasev Izidor
                  utján.</p>
					<p>Véletlenül nála volt, hát kivette és odaadta anyjának, hogy tegye el. - Levelemmel
                  együtt, - mondta - e gyürüt is add oda Cirillnek. E gyürünek az emlékére is kérem,
                  hogy irgalmas legyen veled és az uraddal.</p>
					<p>A komorna bejött és jelentette, hogy előálltak a kocsik, hogy nemsokára indul a
                  vonat. Anna erre felállt, de nem a célból, hogy bucsut vegyen anyjától, hanem,
                  hogy kikisérje a vasuthoz, hiszen ki tudja? Oroszországba megy vissza az anyja...
                  nem vesztére-e, csak Berenszki tudja... ezt a félórát is vele tölti el, -
                  gondolta.</p>
					<p>És közvetlen indulás előtt még a fülébe sugta Anna az anyjának, hogy ha sikeres
                  lesz az utja, csak ide jőjjön vissza, Domonkra. Itt Domonkon is van házuk; legyen
                  uj otthona az neki és az urának.</p>
					<p>Tatyana grófnő pedig, mikor megindult vele a vonat és elvesztette Annát szem elől,
                  megcsinálta az élete mérlegét. Vesztett-e, nyert-e ő azáltal, hogy feláldozta
                  anyai szeretetét asszonyi szerelme kedvéért; hogy barátjával élte le életét s nem
                  az ő gyermekével Annával? És felért-e Leonid nagyherceg százezer csókja csak azzal
                  az egygyel is, melylyel Annája most bucsuzáskor a keblére dőlt?</p>
					<p>- Nyertem-e vagy vesztettem? - kérdezte s bár nem talált megnyugtató választ, de
                  érezte, hogy csak föltenni is e kérdést már azt vonta maga után, hogy megbékélt a
                  volt ura lelke. A Bakunin Feodor tanáré, az Ancsuka atyjáé... megbékélt.</p>
					<p>- Megbékélt, igen és Ancsu is csak nyert vele, - gondolta - hogy Domonky ezredes
                  neje lett, nem Szergiusz Alexander nagyhercegé. Tán börtönben ülne most Ancsu is,
                  mint a győzedelmes forradalom foglya. És eszébe jutott, mit mondott volt Leonid,
                  mikor véglegesen füstbe ment a Szergiusz - Anna féle kombináció. Azt mondta volt
                  Leonid, hogy Bakunin professzor jobbat akart a lányával, mint ők, azért is
                  keresztezte tervüket. Mi itt vagyunk, ő odaát van; ő többet tud és lát előre, mint
                  mi ketten.</p>
					<p>- Megbékélt a volt uram lelke, - nyugodott meg Tatyana grófnő és jót remélve
                  közeledett Oroszország vörös határai felé.</p>
				</div>
				<div>
					<head>
            VI. Az a fátyolba burkolt szív és az a fátyolba burkolt
                     jövő.
               </head>
					<p>Az oroszföldi forradalom ugy hatott, mint a robbanó bomba. A diplomácia is, a
                  hadvezetőségek is uj helyzet előtt látták magukat és megindultak a tanácskozások
                  minden irányban.</p>
					<p>A monarchia és Németország részéről Budapesten jött össze több diplomata és
                  miniszter meg hadvezér, ez utóbbiak közt Bieberfeld hercege is és mert fiára
                  nagyon ráfért egy kis felejtkezés - hónapok óta egy nap pihenőt sem engedett meg
                  magának - őt is magával vitte a herceg, hadd üdüljön, hadd mulasson egyet.</p>
					<p>Mulasson: könnyebb ezt megmondani, mint megcselekedni annak, akinek mondják, ha
                  történetesen német az illető. Mert nem ért a német az igazi mulatozáshoz még akkor
                  sem, ha boldogan szeret, hát még, ha már elhagyta a reménye is? Magában van
                  ilyenkor a német és ha iszik is, magában iszik, legföllebb csak annyit tesz, hogy
                  mielőtt ajkához venné poharát, alig észrevehetőleg valakire köszönti. A távollévő
                  imádott nőre és keresztülnézve a gyöngyöző pezsgőn vagy az aszubor cseppfolyós
                  aranyán, maga elé mormolja: - auf dein Wohl, meine Einziggeliebte.</p>
					<p>Igy tett egyszer Adalbert is. A mulatozás őnála az volt, hogy beült az Operába egy
                  páholyba, azután megvacsorázott egy dunaparti szállóban és egy butélia bor mellett
                  hallgatta a cigányok nótáit.</p>
					<p>- Vajjon tudják-e, gondolta magában és szive oly fájdalmasan nehéz lett - azt a
                  Hin ist meine Geige - dalt? Amit Jóka oly elbüvölő szépen elzongorázott és énekelt
                  neki - akkor.</p>
					<p>Szerette volna elhuzatni magának, de hát hiába szólt a cigánynak, hogy a
                  Geige-Liedet huzza, az nem értette meg. Franciául még megtanul a füstös, angolul
                  is, ha épen muszáj, de a német szó már nem fér a fejébe.</p>
					<p>Igy hát beérte Adalbert azzal, hogy arasznyira felemelte poharát és széle fölött
                  elsóhajtva egy sóhajtást, Jókára gondolt, mikor ivott.</p>
					<p>Szemben vele, a harmadik asztalnál, két honvédtiszt borozgatott csöndesen s ezek
                  félreértve az Erbprinzet, kit egyszerü századosnak néztek, azt hitték, hogy
                  poharát őrájuk emelte, köszöntvén.</p>
					<p>Hát viszonozták a felköszöntést s ezt meg Adalbert értette félre. - Ni, a lovagias
                  magyarok: üdvözlik idegen bajtársukat, - gondolta örömmel és nem sokat habozva
                  felállt és a honvédek asztalához lépett.</p>
					<p>- Hauptmann von Graetz, - mutatkozott be röviden, elhallgatva hercegi mivoltát és
                  azok is megmondták a nevüket. - Hauptmann von Bizony, - szólt az egyik, - von
                  Tavassy, - mondta a másik és nem telt bele öt perc, már bizalmas és kedélyes
                  beszélgetés fejlődött ki köztük.</p>
					<p>Németül folyt a társalgás és már a harmadik kocintás után kieresztette Adalbert a
                  kérdést, hogy is mondják magyarul: hin ist meine Geige, hin? Azért kérdezem, -
                  magyarázta - mert szeretném elhuzatni a cigánynyal, de persze hogy igy németül nem
                  érti meg. De csodaszép nóta az a Geige-Lied!</p>
					<p>A honvédeknek nem kellett sok fejtörés s már egy perc mulva panaszolta a nótaszó,
                  hogy eltörött a hegedü és sem ő nem akar szólani, sem Rózsi.</p>
					<p>A magyarok csak csöndesen hallgatták, de Adalbert herceg a tenyerébe hajtotta a
                  fejét és ugy figyelt a mélabus hangokra. - Nem Rózsi, - gondolta - Jóka nem akar
                  szólani és hiába hitte a másik, hogy van titka a szivének, csak fátyolba
                  burkolja... nem igaz az. Nem akar szólani, mert nincs is mit szóljon... nincs!</p>
					<p>És fojtogatta a reménytelenség, mint még soha és ugy látta az életet, amely rá
                  várt, hogy fénytelen, daltalan és illattalan lesz biz az mindvégig.</p>
					<p>- Hát muszáj igy élnem, hát lehet igy élnem? - epéskedtek benne a kérdések és mert
                  érezte, hogy nem birja tovább, bucsut vett a honvédtisztektől és felállt. Két
                  százmárkást tett le az asztalra, jelezte a primásnak, hogy az az övék és elment,
                  minden lépésnél kérdezve: hát muszáj igy élnem, hát lehet igy élnem... ki
                  kivánhatja tőlem, hogy igy éljek?</p>
					<p>Ekkor felharsant mögötte a Wacht am Rhein; vagy a honvédtisztek huzatták, vagy
                  magától rántott rá a banda és Adalbertet sziven ütötte a riadó hang.</p>
					<p>- No jól van, - mormolta a nótával - lieb Vaterland magst ruhig sein. Egy darabig
                  még élek, ha kinok közt is...</p>
					<p>Másnap megmondta neki az atyja: - itt végeztünk. De nem volna-e kedved, fiu, hogy
                  leránduljunk egy-két napra...</p>
					<p>- Domonkára?! - riadt fel Adalbert. - Nem, apám, oda nem megyünk. Semmi keresni
                  valóm nekem Domonkán... ő nála.</p>
					<p>- Hát a mese a fátyolba burkolt szivről?</p>
					<p>- Mese volt és marad is, apám. Az az orosz hölgy, aki elénekelte, tévedett.</p>
					<p>- Tehát vissza a munkához, fiam?</p>
					<p>- Vissza, - mondta egykedvüen a trónörökös.</p>
					<p>...Az auto-uton a szállodától a vasutig és a szalonkocsiban is a vasuton szavát
                  sem lehetett venni az Erbprinznek. A mig a rónán át repült velük a vonat, ő
                  elgondolkozva kinézett az ablakon és órákon át mást sem tett, csak a
                  táviróvezetékeket bámulta. Feltünt egy oszlop, mint az egyhanguság egy banális
                  ötlete; egy pillanatra rászegezte a szemét, aztán végigsiklott nézése a drótokon,
                  mik szeliden aláfelé ivelve, majd megint csak felfelé feszülve vele ellenkező
                  irányban siklottak. Ahol össze voltak görcsölve a drótvégek, olyan képzete támadt,
                  hogy az akadályokon zökken egyet a szeme; azután megint egy oszlop és sudarán a
                  pezsgődugók fehéren, majd megint a drótok és a drótokon a hosszukás görcsök...
                  félórákon, órákon, egész napon át.</p>
					<p>S hogy véget ért a róna és a Kárpátokban száguldozott a vonat, Adalbert trónörökös
                  egy könyvet vett a kezébe és olvasott. De lépten-nyomon ki-kinézett most is; nem
                  oly módon, mint az, akit érdekel sok szépsége a vidéknek, csak olymódon, mint
                  valaki, akinek nem köti le figyelmét az olvasmány.</p>
					<p>Egy forgalmasabb határszéli állomás jött s csak negyedórával azután, hogy ezt is
                  már elhagyta a vonat, szólalt meg Adalbert trónörökös.</p>
					<p>- Most tul vagyunk Magyarország határán, - ezzel fordult nyomott hangon az
                  atyjához - s most közlöm veled elhatározásomat, apám.</p>
					<p>- Miért éppen csak most? No de hallgatlak, fiam; mondd el.</p>
					<p>- Emlékszel rá, nemde: még jóval a háboru előtt kifejtetted előttem, apám, hogy
                  kötelességem megnősülni és gondoskodni róla, hogy egy élet maradjon utánam, ha
                  meghalok.</p>
					<p>- Jól emlékszem fiam; nos, tovább.</p>
					<p>- Nos, elhatároztam, hogy megteszem s hogy sok ideig kétségben ne hagyjalak: nem a
                  Domonky-kisasszonyt fogom elvenni, hanem...</p>
					<p>- ...hanem?</p>
					<p>- ...hanem bárkit, akit számomra kiválasztasz. Egy Bundhausen-leányt vagy egy
                  Leinz-házból való princesszt, nekem mindegy. Az is mindegy nekem, hogy szép
                  lesz-e, vagy csunya, csak egészséges legyen és egy életnek adjon életet, mielőtt
                  meghalok.</p>
					<p>Graetz-Bieberfeld hercege fehér lett erre a szóra, mint a rémüldözés. Maga mellé
                  ültette a fiut és erősen féloldalra fordulva, a két keze közé fogta annak
                  fejét.</p>
					<p>- Du Junge, - mondta küzködve a beszéddel - én belélátok gondolataid legmélyébe
                  is. Te jó német vagy, te meg akarsz nősülni, hogy egy élet maradjon utánad, ha
                  meghalsz. S mihelyt meglesz az az uj élet, te el akarod dobni a magadét! Igy
                  van-e, fiu? Felelj, de becsületedre felelj, hallod!</p>
					<p>Mire Adalbert sem igent nem mondott, sem nemet. Csak odaborult remegő atyjára,
                  odafektette fejét annak keblére és felzokogott, mint valami népiskolás gyerek. A
                  több ütközetben résztvett és sok vért látott katona zokogott: ez volt a
                  felszólitásra a válasz.</p>
					<p>Ami ezután történt, oly emberi volt, hogy mi lélektani megokolásra sem szorulhat.
                  Graetz-Bieberfeld hercege a karjaiba zárta a fiát és apai gyöngédséggel meg
                  katonás határozottsággal ezt mondta:</p>
					<p>- A legközelebbi állomáson lekapcsoltatom kocsinkat és lemegyünk Domonkára,
                  verstanden? Én megkérem részedre a kisasszonyt és a háboru után megesküsztök,
                  punktum.</p>
					<p>És másfél nappal ezután már Domonkán voltak a vendégek. Váratlanul jöttek, minden
                  előzetes bejelentés nélkül; még a vasuttól a kastélyba sem a Domonkyak autóján
                  vagy tán a főispán hintaján mentek, hanem egy egyszerü utas-szállitó
                  bérkocsin.</p>
					<p>És Jóka megint hasonlót érzett, mint akkor, mikor egy téli nap délelőttjén ő a
                  szobájába ült, ecset és paletta a kezében és egy auto jött be az aszfaltozott
                  udvarra. Egy német szállt ki belőle és azt mondta Jókának a sejtése, hogy az nem
                  Bécsből, nem Berlinből, hanem onnan jött.</p>
					<p>Látta a bérkocsit, hogy nehézkesen bedöcögött az udvarra, látta benne a
                  trónörököst az atyjával és mint akkor, ugy most is Jóka alig észrevehetőleg
                  lélegzett, keble alig emelkedett, alig mozdult. Miért jöttek ily váratlanul a
                  fenségek és mi hirrel jön eléje az, aki majd rányitja a most bezárult ajtót? És
                  mikor nyilik az a hallgatag ajtó, mikor fordul meg szárnya a sarkában?</p>
					<p>A legutolsó hetek és hónapok nagy depressziót nehezitettek rá Jókára. Annak a
                  legördülő redőnynek a hangja szemrehányón ott maradt a fülében és mintha mulásával
                  az időnek sulyt is kapott volna az a redőnyhang, ugy ránehezedett a lelkére és
                  nyomta. - Meggyilkoltam Adalbert szerelmét; a magamét meg - sóhajtozott magában -
                  a magamét a keresztfára szegeztem.</p>
					<p>Ilyen gondolatok emésztették mindazóta, hogy elvált tőle a trónörökös, örökre... s
                  most visszajött, megint itt van, ugyan mi célból? Mi hirrel jön ő eléje az, aki
                  majd rányitja a most bezárult ajtót? És mikor nyilik az a hallgatag ajtó, mikor
                  fordul meg szárnya a sarkában.</p>
					<p>Félóra vagy kettő mulva - mit tudta? - kinyilt az a hallgatag ajtó és bejött hozzá
                  Graetz-Bieberfeld hercege, mögötte édes atyja, Sebestyén ur. Mindakettő nagyon
                  komoly, nagyon meghatott volt és az uralkodó, mikor megszólalt, nem leplezhette
                  megrendültségét a lány előtt.</p>
					<p>- Jóka, - kezdte szeliden, lágyan,- de komolyságával annak, aki bensejével csupa
                  aggodalom és remegés - tudja-e, Jóka, hogy Adalbert, az én egyetlen fiam,
                  elhatározta, hogy öngyilkos lesz ön miatt?</p>
					<p>- Öngyilkos! Miattam?! Jóka egy vérfoltot látott s egy drága szép homlokon egy
                  perzseltszélü feketés nyilást. - Öngyilkos, miattam? Jaj, ne tegye, ne tegye;
                  inkább engemet öljön meg, megérdemlem, - hördült fel ész nélkül s mintha a fejére
                  zuhant volna annak a bizonyos ablaknak a redőnye, ugy megtört, ugy összecsuklott
                  alatta.</p>
					<p>Megtántorodott, elkábult: közel volt hozzá, hogy elhagyja az ereje s hogy
                  elaléltan a szőnyegre zuhanjon. A herceg a karjai közé kapta és egy alacsony
                  zsölyéhez vezette.</p>
					<p>És a herceg ezt látva, mosolygott; megkönnyebbülten, boldogan mosolygott. És
                  Sebestyén urhoz fordulva, mondta:</p>
					<p>- A királylány szint vallott, lecsavarta szivéről a fátyolt, a szivében szerelem
                  van, látjuk és most jöhet a királyfi és elmondhatja neki a saját nagy szerelmét
                  is.</p>
					<p>És a királyfi jött is, a herceg pedig és Sebestyén ur magára hagyta a királyfival
                  a királylányt. És hogy is volt a mesében? A jég és hó sasmadara elszállt és
                  gyönyörü tavasz lett a világon... kettejüknek, a királyfinak és a leánynak.</p>
					<p>Anikó pedig tán mindenkinél is boldogabb volt s mikor elárulta a herceg a
                  családnak, hogy Anikó meséje nélkül tán még most is csak gyötrődnének a
                  szerelmesek: a kegyelmes asszony és Sebestyén ur - szebb jutalmat nem gondolhattak
                  volna ki semennyiért sem - ezt mondta az üdvözült Annának:</p>
					<p>- No Anikóm, kis szentem, ezt megirjuk a te Gidádnak, hadd szeressen még jobban,
                  mint eddig is...</p>
					<p>...Együtt voltak egy földszinti szalonban; Graetz-Bieberfeld hercege, a kegyelmes
                  asszony és Sebestyén ur, meg Jóka a trónörökössel és Anna. A szalonnak
                  legfeltünőbb disze egy vitrin volt, melyben piros bársonyból készült vánkoson
                  nehéz ezüst-táblákba kötött könyv feküdt: Bakunin professzor könyve. A boldogság
                  aranyos szárnyai terültek el láthatatlanul fölöttük és Anna éppen azon volt, hogy
                  anyósának karjaihoz simuljon, mikor valami történt, ami az elfogadott formák közt
                  tán szokatlan volt. Kitárult az ajtó, küszöbéről jelentette egy inas: - özvegy
                  Leonid nagyhercegnő ő fensége és egy pillanattal később már látszott is egy
                  gyászruhás női alak: Babjánszkij Tatyana grófnőé.</p>
					<p>Anikó felugrott és a betámolygó anyjához sietett. - Későn érkeztél, mama?! -
                  kiáltott fel és könnyei már folytak is.</p>
					<p>- Még jókor érkeztem, de hiába, - zokogott fel Tatyana grófasszony. - Berenszki
                  nem ösmert kegyelmet; forradalmi tébolya nem enyhült meg. Kivégeztette itélet
                  nélkül; egy napon őt is, a fiát is.</p>
					<p>Domonkyék akkor már tudták, kije Anikónak Babjánszkij grófasszony, hiszen beszélt
                  róla eleget s igy jól tudták mindnyájan most azt is, mire értsék a zokogó nő
                  szavait. És elkomorult ott körülötte mindenki, még Bieberfeld hercege és Adalbert
                  is, kiket Sebestyén ur halk hangon informált volt és az imént még oly aranyos
                  szárnyakra mintha rálibbent volna a grófnő gyászfátyola.</p>
					<p>*</p>
					<p>És valaminek a fuvallatát érezték a komollyá vált hangtalan férfiak. Miét? még nem
                  tudták, ahogy a tapasztalatlan hajós nem tudja, hogy a messzünnen jött légáramlat
                  vajjon mit hoz: árboctörő vihart és kormányrudat elsöprő szélvészt-e?</p>
					<p> - Vége. -</p>
				</div>
			</div>
		</body>
	</text>
</TEI>
