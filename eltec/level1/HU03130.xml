<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU03130" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A karthauzi : ELTeC edition</title>
				<author ref="viaf:64044769">Eötvös József (1813-1871)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">127812</measure>
				<measure unit="pages">458</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A karthauzi</title>
					<date>2005-09-21</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/03100/03130"/>
					<respStmt>
						<resp>Original Electronic Edition</resp>
						<name>Németh Eszter</name>
						<name>Csige Mónika</name>
						<name>Szabolcsi József</name>
						<name>Kiss András</name>
						<name>Ollé Krisztián</name>
					</respStmt>
					<bibl type="printSource">
						<title>A karthauzi</title>
						<author> Eötvös József</author>
						<pubPlace>Budapest</pubPlace>
						<publisher>Franklin-Társulat</publisher>
						<date>1911</date>
						<ref target="http://mek.oszk.hu/03100/03130/03130.pdf"/>
					</bibl>
				</bibl>
				<bibl type="firstEdition">
					<title>A karthauzi</title>
					<author>Eötvös József</author>
					<date>1842</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T1"/>
			</textDesc>
		</profileDesc>
		<revisionDesc>
			<change when="2019-04-18"/>
			<change when="2020-11-13"/>
		</revisionDesc>
	</teiHeader>
	<text>
		<body>
			<div type="chapter">
				<head>Bevezetés</head>
				<p>Egy októberi nap komor reggele borítá el ködös világát a Dauphiné felett, midőn én,
               eltérve az országútról, Vaureb helységéhez értem, s csak kalauzt s öszvért bérelve
               magamnak, tovább menék a Grande Chartreuse felé.</p>
				<p>A fákat az ősz nagyrészint már megfosztá lombuktól, a még rajtok maradt kevés levél,
               mintha szabadulását várná, sárgán vagy vörösen, s nehéz cseppekkel terhelve függe az
               ágakon; a füvet, mely között ösvényem kígyózott, hófehéren lepte el a dér s a
               hegyekről jéghideg őszi szél lejte át a tájon, mintha a közelgő télre intené a völgy
               lakóit. Minden bús vala körülöttem, őszileg komor s elhagyott. - Köpönyegembe
               burkolva haladék tovább, hol öszvéremen, hol a hideg miatt gyalog, s így értem az
               úgynevezett nagy puszta kapujához.</p>
				<p>Most a fal megett, mely a bús vidéket a többi világtól elkülönözi, egy malom áll,
               mellette kis gazdaház s egyszerű kápolna, melyben az itt a monostor számára sáfárkodó
               karthausi miséjét mondja; egyébiránt minden elhagyott. A keskeny hegynyíláson zúgva
               rohan át a hegypatak, a bérceket, a merre csak látni, fenyves erdő takarja komor
               zöldjével, s mihelyest a kapun áthaladtunk, vadonban gondolhatnók magunkat, ha a kis
               kápolna harangcsengése a kalauzt imádságra s magunkat arra nem intene, hogy a kört
               elértük, melyben annyi szenvedő, ki nagy civilizációnk közepett csak sebeket talált,
               menedéket keresett.</p>
				<p>A helynek jó nevet választottak, csakugyan puszta az. E sötét fenyvesekben, melyek
               szakadatlan sorban feketéllnek a bércek fölött, s e sziklákban, melyek majd nagyobb
               tömegekben nyúlnak ki a hegyoldalon, majd szétszórva fehérlenek az úton, miként
               azokat az utolsó zápor otthagyá, véghetetlen elhagyatottság képe emelkedik a vándor
               előtt; s kétszer puszta néktek, kik az élet csalódásait éldelve s elvesztve, itt
               kerestek tanyát fájó szíveteknek, nem remélve mást, mint magányt s egy sírt. -
               Mennyit kelle szenvedni vagy reményleni annak, ki ily bús menedéket kerese ki először
               magának, hogy fájdalmai után megpihenjen vagy önkínzással mennyországot érdemeljen
               magának; s mennyit azoknak, kik e küszöbön utána léptek át, de azon feltétellel, hogy
               soha a világba visszatérni nem fognak, soha oda, hol minden virágot egyenkint láttak
               lehullni, hol minden reményzöld előttük eltűnt, míg az egész kör kopár téli köntöst
               ölte magára s számokra csak egy remény maradt, sötét s komoly, mint e fenyvesek
               zöldje, melyet a haladó év meg nem változtat, de öröklő, mint ez - a hit. - Itt a
               fáradhatatlanul leomló patak mellett talán nyugalmat kerestek ők, talán csak oly
               helyet, melyen az ár dörgése a kétségbeeső panaszt áthangozza, s a sóhajtozó ágak
               elfelejtik a kegyetlen világ gúnykacaját, mellyel az egykor panaszukat fogadá. S
               vajjon feltalálták-e hát a sír örömét, e nyugalmat, melyért évekig sóhajtoztak,
               sírtak és imádkoztak magányukban? - Ki tudja? Még az sem biztos, hogy nyugodni fog,
               ki minden behatástól megmenekedett; - tenger a szív, s ha megszűnt a vész, mely
               árjait felveré, öndagályától emelkedik.</p>
				<p>Ily gondolatokba merülve értem a monostorhoz, mely rendetlen nagyszerűségében
               emelkedék előttem, félig a köd rejtélyes fátyolával eltakarva. Kopogtam, a kapu
               megnyílt s rövid idő mulva a burgundi nagy vendégteremben járék fel s alá, hová a
               szent atya, némi kételkedés után, elvezete, mint olyant, ki magyar lévén, sem
               francia, sem olasz nem valék, s német lenni nem akartam. Rövid idő mulva az atyák
               egyike jött hozzám, szelid, halványarcú férfi, ki a monostor megmutatására
               ajánlkozott; elsötétedett, mielőtt még annyi folyosókon s termeken végigmeheténk s
               jól megnézhetém mindazon pompát, mellyel a hiúság e nagy embersírt felékesíté. - A
               karthausi visszavezetve a terembe, elment: magam valék ismét. - A teremnek egy részét
               homály tölté el, míg másik oldalán a kandalló önté el fényét, majd nagyobb, majd
               kisebb körökre árasztva világát, miként a láng felcsapott vagy visszavonula, én a tűz
               közelében ülve, átengedém magam gondolataimnak. Ábrándjaimból egy szolga ébreszte
               fel, ki gyertyákat hozva, két idegent vezete a közterembe. - Ők előttem érkeztek a
               monostorba, s most éppen szent Bruno remeteházától tértek vissza, s kifáradva
               sétálásukban, mellém ültek a kandallóhoz. - Egyike mintegy ötvenesztendős férfi
               lehetett, magas homlokát redők szánták át, s haja már őszülni kezde; de férfias erő s
               egészség mutatkozék arcvonásaiban, s izmos termete mintegy ellentmonda az ősz
               hajaknak. - A másik élete tavaszában álla még, de a szabályos halvány arcon több
               keserű tapasztalás nyomai látszottak, mint ősz társa nyugodt vonásain, s ki e két
               férfit egymás mellett megnézé, könnyen láthatá, hogy az elvénült itt nem az, kinek
               haja őszülni kezd. Mint egy virág s tölgy, úgy álltak ők egymás mellett; amaz csak
               napokig élt, de fonnyadni kezd; ez századokat látott, de a nélkül, hogy ereje
               megcsökkent volna és zöld ágai elszáradnának. - A fiatalabb komor egykedvűséggel ült
               a kandalló előtt, elmerülve a lángok nézetében, míg az öregebb időről-időre gondteli
               tekintetet vete társára, mintha a halvány arc mozdulataiban kémlelné a gondolatokat,
               melyek lelkén átvonulnak. - Végre az ifjú, mintegy erőt véve ábrándozásain, így
               szólt: Én itt jól érzem magamat, barátom.</p>
				<p>- Holnap itt maradhatunk - felelte a másik - s noha engedelem nélkül senkinek
               huszonnégy óránál tovább itt tartózkodni nem szabad, azt könnyen megnyerhetjük.</p>
				<p>- Holnap és holnapután, és örökre - viszonzá bús hangon az ifjú, mintha barátja
               tekintetét akarná kerülni, s sejdítené a nehéz könnyet, mely szemében ragyoga, midőn
               így szólt:</p>
				<p>- Örökre! nehéz, keserves szó ez, főképpen korodban, hol az még egy egész életet
               jelent. - -</p>
				<p>- Nem akartalak sérteni, - szóla meghatva az ifjú, s visszafordulva barátjához,
               megszorítá kezét - s mégis, mért titkoljam, egy belső szükség az, mi engem ide von. -
               Ha szerencsénk elveszett, ha végre még minden vigasztalás reménye is eltűnt, akkor az
               embernek csak nyugalom kell, s azon apátia, mely érzeményeit elöli, de érzeményeivel
               egyszersmind bánatát; csak semmisedésért sóhajt ilyenkor a szív, s ez az, mit itt
               találni reménylek.</p>
				<p>Az ifjú felkelt, az ablakhoz támaszkodva néze ki a ködös sötétbe, míg társa bús
               tekintetet vetve utána, hallgatott. Végre felkelt ő is, s az ifjút követve,
               megszólítá. Ez szenvedélyesen felelt, s hosszú beszélgetés támadt közöttük, melynek
               távolságom nem engedte érteni egyes szavait, de melynek szomorú értelmét arcaik komor
               kifejezéséből gyaníthatám. - Így mult majdnem két óra, mely alatt én leveleket írék,
               de a nélkül, hogy figyelmemet a két fel- s alájáró beszélgetőtől elvonhattam volna,
               főkép, midőn a beszélgetésnek egyes töredékeit hallám. Végre az ifjú megállva,
               mintegy elragadva fájdalmától, így szólt: - Elhiszem, lehetnek, kik sorsukkal
               megelégszenek, habár kevés ilyet találtam is még; a gyermek, ki órákig kavicsokat
               szedett, ha süvege megtelt s fáradtan leül, megelégedett szívvel olvassa kincseit;
               miért ne elégednék meg az ember is, ki életén át kapált vagy számolt, vagy csizmát
               foldozott vagy egy könyvet írt, ha öregségében megpihenve visszatekint mult korára, s
               hiszi, hogy mert dolgozott s elfáradott, valamit tett is. Az emberek nagy részének
               élete élelemkeresésben foly el: danaidák hordaja a gyomor, melynek megtöltése
               szüntelen foglalatosságot ad, ki ezzel megelégszik, annak adjon az ég jó étvágyat, ő
               kenyere vagy válogatott étkei fölött meg fog elégedni, s talán elhiszi, hogy életét
               nem veszté el, mert fizetést kapott fáradságáért, s hogy a szüntelen haladás és
               tökéletesülés törvényeinek eleget tett, mert évenkénti ötszázról éppen annyi ezer
               franknyi jövedelemre emelkedett; kinek lelkét soha nem veré fel nyugalmából a nagy
               kérdés: miért élt? az talán megelégedhetik; és én irígyelhetem sorsát, de nem
               követhetem, éppen oly kevéssé, mint a méhet szorgalmában nem, s nem a medvét téli
               álmában; - természetünk különböző. - Előttem csak egy világos, az, hogy ezen kívül
               más szerencse e földön nincs, s hogy ezt elérni nem fogom. - Nincs körülmény, melyben
               boldogok nem lehetnénk; de vannak emberek, kik egyben sem lehetnek boldogok, s
               ezeknek csak egy kötelességük marad: nem fáradni az elérhetetlen után, azaz kilépni a
               világból s magányosan hordani fájdalmukat. Ki az emberek körében megelégedést nem
               talál, boldogtalanná tesz mindenkit, kivel társaságba lép; az asszony, ki szeretve
               simul szívéhez, a gyermek, ki térdéhez ragaszkodik, a barát, ki jobbját szorítja,
               mind rossz kedvének áldozatjai. Megelégedéssel tartozunk azoknak, kik rajtunk
               szeretve függnek, s aki ezt nem találja, az vonuljon magányba, s legalább azon nehéz
               szemrehányástól, hogy másokat boldogtalanokká tett, könnyítse lelkét! - Nem tavasz,
               nem a nap meleg sugarai, nem a langy nyári eső borítják lombbal a fa ágait,
               önbelsejében fekszik az erő, mely őt zöldelni készti, s nélküle a nap még inkább
               elszárítja gallyait, az eső csak elrohasztja.</p>
				<p>Az ifjú felkelt s lángoló arcokkal az ablakhoz ment. Éppen a horára harangoztak. -
               Hallod e hangokat? - szóla, társához fordulva. - A vihar megszünt, a fenyűk
               mozdulatlanul állnak s a völgyeket rég hallgatás tölti el, csak e szent hangok
               lejtenek végig a határon, mintha áldást mondanának a szunnyadó természet fölött - a
               karthausi fölébred sötét nyugtalan álmaiból, kinéz ablakán, s meglátva a csillagos
               eget, buzgó üdvteli imádságot mond, s boldog, mert imádkozik. - Hosszú bánatteli
               éjszaka vala az én életem is, én is szörnyeket álmodék; most felszólalt a szózat,
               mely imádságra hí, imádkoznom kell. - Az üdvözítő keresztje elé borulva fogok
               esdekelni egy vigasztalásért, s bőjtölni s testemet sanyargatni, s szenvedni, mint
               ember még nem szenvedett, s ha végre egy reménysugár hatja át sötét lelkemet, ha ez
               elszáradt szemeket egy könny töltheti ismét, ha ajkaim az első imádságra nyílnak:
               boldog leszek, mint ti világotokban nem lehettek.</p>
				<p>*</p>
				<p>Nem írhatom le, mi mélyen hatott reám az egész beszélgetés, melynek véletlen tanuja
               valék. Átutaztam egész Franciaországot s nem felejthetém el sehol a halványarcú ifjút
               s bús szavait. - Párizsban véletlenül útitársával találkozva, miután vele
               megösmerkedtem, sokszor tudakozódtam az ifjú hogylétéről, de kevés sikerrel. - A
               dolog annyira érdekelt, hogy később, miután Franciaországból elmenék, ismerősömmel,
               ki majdnem barátommá vált, levelezésbe léptem; így jövének hozzám ezen irományok,
               melyeket most a közönség elébe terjesztek. Az ifjú naplója s részint emlékkönyve ez,
               melyet a kolostorban írt s halála után barátjának hagyott. Ki csak mulatságot keres,
               az tegye félre e lapokat, melyeknek rendetlensége művészi kívánatainak talán meg nem
               felel, egyhangú bánata talán csak unalmát gerjeszti. - De kit egy jó s nemesre
               teremtett lélek fájdalmai hidegen nem hagynak, kit egy szív titkos története inkább
               érdekel, mint regények ügyesen szőtt meséi, az olvassa végig e lapokat s talán saját
               életében van egy időszak, melyre visszatekintve eszébe jut, hogy a bánat, melyről itt
               szó van, nem a költői képzeletnek műve csak.</p>
			</div>
			<div type="group">
				<head>ELSŐ RÉSZ.</head>
				<div type="chapter">
					<head>I.</head>
					<p>Ma hagyott el atyám. - Megtudva levelemből határozatomat, azonnal eljött. Két
                  napot itt a kolostorban töltött, szüntelen kérve, hogy menjek el vele. Végre
                  itthagyott. - Távozása mélyen hatott rám. - Nem mintha szerettem volna őt; vannak
                  időszakok, hol annyi idegen tolong atya s fiú közé, hogy előbb távol állnak, végre
                  elidegenednek egymástól - időszakok, hol mindenik különös, a másiktól nem értett
                  nyelven szól; mindenik különös, a másiktól útált reményeknek örül, mindenik erős
                  hittel ragaszkodik különös meggyőződéséhez, mely az egyiknek mintegy vallásává
                  lőn, míg a másik benne csak előítéleteket lát. - Ilyen időszak a miénk is; mult s
                  jövő, ez azon két különböző hit, mellyel két ivadék egymásnak általellenében áll,
                  s csodálhatjuk-e, ha a mai Franciaországban oly kevés pontokban találkozik össze
                  atya s gyermeke? Hisz régen közöttünk hullámzik a nagy forradalom Vörös-tengere, s
                  tőlök, kik Egyiptom hústálainál maradtak, miként nem állnánk távol mi, kik bátran
                  útnak indultunk s haladunk a nehéz vándorláson, melynek kezdete pusztaság vala, de
                  melynek végéül egy szép, dicső hon ígértetett. - Mégis mélyen hatott rám az
                  elválás pillanatja s mégis szorult a szív, midőn remegő kézszorítását éreztem s a
                  könnyet látám, mely halvány arcain végigfolyt. Oh mert érzém, hogy egy világtól
                  veszek búcsút e pillanatban, s hogy e gyenge kézszorítás, s e könny az utolsó s
                  egyetlen, mi annyi szerelemből, mely egykor keresztülfogott, számomra megmaradt. -
                  Eltűnt ez is; ezentúl magányosan állok e világon.</p>
					<p>Atyám, mint mondá, nem Párizsba megy, hanem Provenceba; holnap ott lesz, hol én
                  születtem s anyám sírja áll. - Oh! ha anyám élne még, mi máskép volna minden; ha
                  annyi szomorú tapasztalások között azon egy boldogító állt volna mellettem, hogy
                  egy szerelmet mégis bírunk e földön, mely idővel el nem enyészik; ha neki
                  elmondhattam volna szenvedéseimet, ha ő elbeszélte volna, miket szenvedett ő s
                  mennyire szüksége van reám - nem jutok soha ennyire. - Mint a Korán szent
                  mondásai, olyan a szerelem; kőbe vágjad szavait vagy szelet papírra írjad,
                  talizmánod lesz mindig s áldást hoz rád: aki szeret, nem lehet boldogtalan, nem
                  lehet nemtelen érzésű soha - s én nem rosszra születtem. - De ő meghalt, s
                  mindennek vége vala.</p>
					<p>Mikoron sírjába fekteték, soká álltam néma hantja felett; tompa, szótalan
                  fájdalmamba merülve álltam ott, míg nevelőm hazatérésre intett. A nap leszállt,
                  nemsokára éj lesz - így szóla hozzám ő, s habár gyermek valék, megértettem bús
                  értelmét szavainak, melyek szomorú jóslatként tölték el szívemet. Oh! nagyon is
                  jókor éj lett fölöttem.</p>
					<p>Éj vagyon most is - csak néha tör át a holdvilág a komor fátyolon, mellyel az ég
                  elborult, míg a ragyogó csillagseregből csak itt-ott remeg át egy fénypont a nagy
                  ködtengeren. - Sötét az éj, mint lelkem. De kevés óra s a világosság visszajön,
                  mind e fátyolok mögött majd a nap emelkedik, s mind e fellegek, melyek keletről
                  most sötéten tornyosulnak, ragyogva fognak állani az ébredő nap bíborában: világ
                  lesz az égen s a föld fölött. S te bús lelkem, benned nem hajnalnék több új nap? s
                  a dicső világosság, mely egykor fényével eltölte, örökre eltűnt már? vagy nem
                  volnál-e öröklő te is, mint a természet? Oh, ha az vagy, ha a vágyteli sejdítés,
                  mely egykor eltölte, nem vala puszta álom, ha a ködfátyol fényedet csak eltakarta,
                  s nem semmisítheté meg: oh, akkor ébredj, napom, sugározzad át e lélek homályait,
                  szakítsad ketté fátyolodat öröklő lényem, s haladj tovább pályádon, melyet a
                  teremtő jelölt elődbe. - De öröklő vagy-e? Oh! aki e kérdésre meg tudna
                  felelni!</p>
					<p>A horára harangoznak. - Imádkozni megyek.</p>
				</div>
				<div type="chapter">
					<head>II.</head>
					<p>A délutáni isteni szolgálat elmult. - Este volt s a hosszú gót folyosón, melyre
                  szobám ajtaja nyílik, már csak kétes világ uralkodott. Az egyenként celláikba
                  visszatérő atyák lépései mind inkább elhangoztak, köröm mindig hallgatóbb lőn;
                  végre magam valék. - Szívemet kétségbeesés tölté. - Én nem tudok imádkozni! A
                  templomban voltam, térden állva emelém szemeimet az oltárhoz; lángoló csókokkal
                  borítám a hideg köveket; mintegy őrülten verém mellemet - hasztalan, én nem tudok
                  imádkozni. - S mégis szerencse imádkozhatni; helyzetemben az egyetlen szerencse,
                  mert vigasztalás. Kik körülöttem térdeltek, imádkoztak valamennyien! Minden arc
                  lelkesedett ájtatosságában, minden szem reményteli tekintettel emelkedék az éghez
                  - csak én maradék vigasztalanul. És mégis tán közöttük is vannak, kik annyit
                  szenvedtek, mint én; lehetnek, kiknek szívét nehezebb vádak terhelik, mint az
                  enyimet, miért csak nékem nem juta vigasztalás? - Mit tettem én, hogy annyira
                  elhagyál, Istenem? - Mert kételkedtem? De kerestem-e a kételyt? Nem imádtalak-e,
                  mint gyermek, összekulcsolt kezekkel, mint más gyermekek? Nem telt-e lángoló
                  vággyal az ifjú lelke gondolatodnál? Nem fáradtam-e utánad? Nem küzdöttem-e
                  kételyeimmel? Miért tagadtad meg csak tőlem a hit kegyelmét? - Minden embernek
                  megadád fájdalmait, a gyermektől az aggig, a koldustól a királyig; nincs egy szem,
                  mely nem ontotta volna egykor könnyeit; de megadád vigasztalásukat is, a
                  keresztet, mely sírukon áll s mely elég egész életök fájdalmaira. - De mit tegyek
                  én, ki hitemet elvesztém, ki bízni nem tudok semmiben, nem benned, nem az
                  emberekben; ki éltemet adnám egy meggyőződésért, s az úgynevezett valóságok között
                  nem találok egyet, melyben még nem kételkedtem volna. Mit tegyek én?</p>
					<p>- Memento mori! így hangozék egyszerre mellettem egy szó a homályból: s mikor
                  felijedve oda fordulok, az atyáknak egyike mene el nyugodt léptekkel mellettem
                  cellája felé. - - Memento mori - - sokszor gondolkoztam, miért választák
                  köszöntésnek e szavakat a karthausiak? Csak most fogtam fel a komoly mondás
                  értelmét. - Nem azért mondják az atyák ezt egymásnak, hogy a vétektől
                  visszatartsák lelköket - nem, hogy az ítélet szörnyeire emlékeztessék egymást; e
                  szó vigasztalás s nem egyéb. - Oh! miért nem szólítják meg egymást a világban így
                  az emberek, hol annyiszor szükségünk volna e vigasztalásra. - Ha reményeid
                  megcsaltak, ha ifjúságod barátjaiból végre nem maradt egyéb, mint sírok és szomorú
                  tapasztalások; ha tudásvágyadban a tudományok örvényébe merülve, végre
                  vizsgálataidat egy nagy kérdéssel végezted; ha - ha éltél, - mert ki számolhatná
                  fel létünk keserveit - akkor el ne feledd, oh szív, hogy halandó vagy s légy
                  nyugodt. - Nézd a vándort, bármily fáradott ő, bár mennyi kő s tövis vérezte meg
                  lábait, mihelyest a vendéglő fedele az estsugárban feléje int, ő nem panaszkodik
                  többé, új erővel siet feléje és szíve emelkedik örömében, mihelyest csak messziről
                  látja nyughelyét; nem e lakban élte ő első ábrándjait, nem ez a cél, mely után
                  annyit fáradott, s jól tudja, hogy e ház küszöbén kedvesei őt fogadni nem fogják,
                  mint egykor reménylé, ha visszatérésről gondolkozott; de a vándor örül mégis, mert
                  hisz nyughely ez s csak pihenni kíván a fáradott. - Más jövendőről ábrándoztál te
                  is egykoron, árva szív; most éltednek egy célja maradt: a vég; de pihenni fogsz, s
                  mi kell néked más? Oh! hadd haljak meg, Istenem! Lám, mikor a fa elszáradt, eltöri
                  az első vihar, s a felleg eltűnik, mihelyt utolsó cseppje a földre hullt, s a láng
                  elhal, mihelyt nincs mit emésztenie, elszáradt az én erőm is, elhulltak könnyeim,
                  s nem maradt semmi, min e szív még felhevülhetne; mit tegyek e földön még? minek
                  lebegjek körül én, hasztalan töredék, e lét nagy tengerén; hisz miattam nem fog
                  őrizkedni senki veszélyeimtől; nem tudja senki, mily sziklákban akadtam meg. - Oh
                  hadd haljak meg, Istenem!</p>
					<p>Mint gyermek s ifjú is halál után sóhajtoztam néha; szép boldog kor vala ez! Teli
                  reményekkel, mint én valék akkor, mindenkitől szerettetve, szeretve mindent, egy
                  szép, boldogító álomnak gondolva még ez életet, melynek mély értelmét egy más
                  világon fogom átlátni; miként ne hittem volna mennyországot én, midőn határtalan
                  boldogságot felfogni még képes valék. - Az ifjú nem fél a haláltól; miként a dús
                  pazarolva elszórja kincseit, mert nem is képzelheti, hogy vagyontalan maradhatna,
                  míg a koldus filléreivel gazdálkodik: így veti oda gazdag örömteli létét az ifjú,
                  minden reményének feláldozva életét, mert hogyne hinne öröklétet ő, ki eddig csak
                  tulajdoninak kifejlődését érezé? De ha egyes erőit lankadni s végre elveszni érzé
                  az ember; ha boldogító szerelme fájdalom közt meghal; ha gyűlölése, mely egykor
                  tettekre buzdítá, kihűlt s reményei félelmeivel együtt eltűntek; ha a kebelben,
                  hogy egykor annyi szó zajgott, végre minden elhallgatott, s a csaták helyett,
                  melyek azt egykor eltölték, csak egy mélyen sértett érzemény vég panasza szólal
                  fel néha: oh! akkor elhiszi, hogy halhat, egészen meghalhat az ember. - Boldog, ki
                  ilyenkor élni tud; ki legszebb reményeitől megfosztva, az életet megelégedetten
                  elfogadja, s miután egy túl után fáradni megszűnt, e nagy sárgömbön helyt talál
                  kívánatainak. - Túrja fel hangyaként a földet s küzködjék egy darab kenyérért;
                  vagy építse mélyen föld alatt aknáit, hogy egy darabka fényesebb ércet hozzon fel
                  magával; vagy hajókázzék tengerről-tengerre, egy új darab földet keresve, hol az
                  emberi kínok s vétkek jelenetét újra megkezdhesse: - mindegy - boldog mindenki,
                  kinek célja van s ereje elérésére, s a meggyőződés, hogy hasznost vagy nagyot
                  tett, ha elérte; a gyermek büszke lehet kártyaháza fölött, s oly nagynak érezheti
                  magát, ha előtte áll, mint Bramante érezte magát Péter templománál. - De én
                  állatként nem tudok élni oly isteni remények után; nem akarok, nem tudok részt
                  venni e fárasztó játékban, melyet életnek neveznek, e játékban, melynél annyian
                  küzködnek, annyian sírnak, oly kevesen éldelnek, s melynél végre senki mást nem
                  talál, mint időtöltést; nem akarok hatalmas lenni, érezve semmiségemet, nem
                  szolga, meggyőződve zsarnokim gyengeségéről; eleget forgolódtam az álorcások
                  között, s most, miután megismertem őket álszínök alatt, vagy legalább lárvásoknak
                  láttam, szívem nyugalom után vágyódik. - Oh hallgass meg mindenható s küldd el
                  halálodat! Nem mennyeket, mint egykoron, csak semmisedést kérek tőled; oh hallgass
                  meg! bocsásd vissza szabadságukba az elemeket, melyekből állok; legyen por e test,
                  mint egykor volt; teremts belőle hernyót, virágot, követ, amit akarsz, csak embert
                  ne többé, s megelégszem, csak érzeményeimtől szabadíts meg.</p>
					<p>De légy türelmes, szívem - gondold, halandó vagy; s nem elég vigasztalás-e ez?</p>
				</div>
				<div type="chapter">
					<head>III.</head>
					<p>Ma a szerzet generálisánál valék; a reggeli szolgálat után magához hivatott.
                  Komoly, szigorú férfi, ki erényessége miatt nagy tiszteletben áll mind a
                  szerzetesek között, mind az egész vidékben. Mint mondják, indulatától elragadva
                  kegyetlenségeket követett el ifjú korában a nagy forradalom alatt, s miután
                  Napoleont császárnak látta, mélyen megbánva tetteit, a kolostorba ment. - Most
                  agg, de egyike azoknak, kiket az idő meghajtott, de meg nem törhetett; még
                  ragyognak szemei a mély redőkkel átszántott homlok alatt is, a halvány agg arc nem
                  veszíté férfias komolyságát, s magas termete, bár föld felé hajolva, megtartá azon
                  méltóságot, mely egykor tulajdona volt. - Rom ő, de mint egy diadalív romja,
                  melynek minden év egyenként leszedi ékességeit, de mely formáit nem veszíti, s
                  melyen az utolsó napig meglátod, hogy dicsőségnek emeltetett.</p>
					<p>- Leveleket kaptál, öcsém - szóla az agg s két levelet ada kezembe, egyiket
                  atyámtól, a másikat barátomtól. - Én is levelet kaptam atyádtól, - folytatá -
                  atyád kéret, hogy haza térj. Menj!</p>
					<p>Csodálkozva nézék rá. - Hát el akarsz űzni? - szólék végre. - Nyughelyül kerestem
                  e falakat, miért küldesz el innen is?</p>
					<p>- Elűzni? nem, - szóla nyugodt hangon - azt nem fogom. Az Úr háza nyitva áll
                  mindenkinek, s nem rajtam, szolgáján áll, elűzni a szerencsétlent küszöbéről, hol
                  nyughelyet keres ő, mint én egykoron: - csak inteni akartalak - gondold meg, hogy
                  az embernek minden pillanatban szükséges a szabadság arra, hogy boldog legyen, s
                  hogy ifjabb vagy, semhogy róla lemondhatnál; gondold meg, hogy e pillanatot,
                  melyben tenmagadat s egész jövendődet egy feltételnek alája vetve, szabad
                  akaratodnak legnagyobb gyönyöreit éldeled, hosszú szolgaság évei fogják követni,
                  melyekben akarnod tiltva lesz. - Gondold meg, hogy idők jöhetnek, melyekben
                  elvénülve, ifjúságod fájdalmait érteni nem fogod, s talán elátkozod feltételedet,
                  mely annyi kis örömektől foszta meg.</p>
					<p>- Meggondoltam mind ezt.</p>
					<p>- Büszke szót mondasz, - felele az agg nyugodtan - csak korodban mondjuk ki ezt
                  oly elhatározottan. - Meggondolhatod előre, miként fogod mívelni földedet s mint
                  fogsz aratni vetésed után: meggondolhatod, miként építed házadat, hogy az tartós
                  legyen s biztos védhelyet nyujtson agg napjaidra; - de nem jövendődet. - Egy
                  gondolat véletlen lelkedre esve, mint a mag, melyet az őszi szellő a földre hint -
                  ettől függ jövendőd, s jaj néked, ha e gondolat, mely lelkedben naggyá nőtt, mely
                  egész léted fölött elborítá ágait s mintegy életeddel összeforrt, körülményeiddel
                  ellenkezésben áll s azokat nem változtathatod.</p>
					<p>- Akkor hát áldjad végzetemet, - szólék, mélyen meghatva szavaitól - hogy egy
                  világot elhagyhattam, mely lelkem alapgondolatjaival ellenkezésben állt; hogy egy
                  világtól megmenekedhettem, mely szívem legszentebb érzelmeit bemocskolta gúnyával,
                  míg enmagam elundorodtam végre bálványaim előtt.</p>
					<p>- S azt gondolod, hogy kolostorban jobbá, boldogabbá válik az ember? - szóla az
                  agg, bánatteli tekintetet vetve rám. - Oh ne hidd azt; sok bánat lakik e falak
                  között, melyet ti nem sejdítetek a külvilágban, s annyi fájó szívből, mely itt
                  menedéket keresett, azokon kívül, melyek künn a temetőn pihennek, talán egynek sem
                  gyógyultak meg sebjei. - Csak a boldog mondhat le a világról; csak az, kinek
                  lelkét erős hit s nagy reménység tölti el, érezheti magát kolostorban boldognak. -
                  Mint a nap, mindent eltöltve világával, mindenen áthatva meleg sugárival: ilyen az
                  Isten nagy gondolata; ki azt a teremtésben keresi, mindenütt fel fogja találni, de
                  jaj annak, ki egyenesen fordítja rá tekintetét; elvakított szemekkel sötétben áll.
                  S nem e nagy gondolat-e mindene a szerzetesnek? s ha ezt is elveszíti, ha egy
                  kétely - - - Mi egy kétely annak, ki a világban él? Övé a tavasz s a virágzó
                  természet, s száz öröm, s száz fájdalom; a karthausi csak kételyét bírja ez
                  világa, melyben él, melyért szenved, mely a valóság szörnyű köntösében elébe
                  lépve, gyenge lelkét lesujtja. - Jól sejdíté ezt szt. Bruno, e szerzet alkotója,
                  midőn az istentagadó szenvedéseiről szólva, így beszélteti őt poklában: «Oh,
                  adjatok még új kínokat azokhoz, melyeket már szenvedek; boncoltassatok fel az
                  egész örökkévalóságon át millió új hóhérok által, csak Istenemtől ne fosszatok meg
                  egészen, emésztő lángjaim rózsáknak fognak tetszeni, az ördögök dühössége nyájas
                  ölelésnek, e börtönök jajkiáltásai bájoló zenéknek, e szörnyű lak gyönyörű
                  palotának; - csak e borzasztó kíntól szabadulhassak, melyet most szenvedek; csak
                  Istenemet találjam fel ismét.» - - Oh hidd el, laknak emberek e falak között, kik
                  e kínokat szenvedék, s nincs a világban más, melyet ehhez hasonlíthatnál; mert
                  találhatni vigasztalást a földön, hidd el, találhatni a legnagyobb, legnehezebb
                  keservek után is. Nézd csak e hegyet, valaha, úgy látszik, konusz volt; most
                  tökéletességére egy darab hibádzik, s lenn a völgyben domb emelkedik, alig
                  szembetűnő különben, mint nagy sziklatöredékei által, melyek rajta szétszórva
                  fekszenek. A hegytetőn most magas fenyűk állnak s a völgydombon minden zöld s
                  virágtakart. - Ki gondolná, hogy földomlás nyomdokait látja? Ki gondolná, hogy
                  itt, hol most minden oly zölden áll, egykor a tetőn egy nagy földseb tátonga, lenn
                  a völgyben pusztulás terült el? - S lám, mint ez, ilyen a világon minden, mit
                  szépnek nevezesz, mi érzékeidet gyönyörrel tölti, lelkedet csudálatra ragadja, -
                  minden csak az idő által szebbített pusztulás helyén áll, az egész világ egy nagy
                  dicső rom, melyet az idő elboríta színével, - s ilyen emberi életünk is, melynek
                  örömei nem egyebek virágborítékoknál, melyekkel a kor szívünk egykor vérző sebeit
                  eltakarta.</p>
					<p>- S nem hiszesz - kérdezém az aggot - gyógyíthatatlan keservekben is?</p>
					<p>- Nem hiszek, - felelé nyugodtan az agg - minden fájdalom halandó, s ha vannak
                  némelyek, melyek sokáig tartanak, ez csak azért van, mert azokat minmagunk
                  ápoltuk, s még akkor is többnyire bánatunk szavai maradnak fenn, s nem kínos
                  érzeményeink; miként sírköveken soká, miután az utolsó könny elszáradott, még
                  ugyanazon szavakat olvashatni, noha régen hazugsággá változtatá az idő
                  értelmüket.</p>
					<p>- Igazad lehet, - szólék az agghoz - az emberek többségére nézve igazad; de vannak
                  emberek, kiket önszerencsétlenségökre más anyagból teremtett Isten.</p>
					<p>- S te egyike vagy ezeknek, nemde? - szóla az agg szomorúan mosolyogva - ki ne
                  gondolta volna ezt egyszer életében, kinek nem voltak pótolhatatlan veszteségei s
                  örök szerelme? - De élj koromig s akkor mondd meg, mi maradt mind ebből? - Egy bús
                  emlékezet, mely lelkedben véletlenül felmerül s ajkaidat keserű mosolygásra
                  vonítja, talán az sem; mint a játékos, ki az éjszakát a zöld asztalnál tölté, úgy
                  állsz te, mint az agg, az élet asztalánál; szerencsés valál s szerencsétlen,
                  százszor nyertél és százszor vesztettél; de mennyiszer s mily kártyákon, ki tudná
                  azt? elég - játszottál s most hihetőkép ágyadba mégy pihenni. - Hidd el, nincs
                  emlék e földön, melynek idővel nem vesztenéd el éppen legkeserűbb részét.</p>
					<p>- Ha ez így van, - szólék ismét - mért ne maradnék a kolostorban, hogy elfelejtve
                  a multat, legalább új fájdalmaktól őrizhessem szívemet?</p>
					<p>- Mert a kolostorban nem oly könnyen felejtünk - szóla az agg sóhajtva. - S most
                  menj szobádba, öcsém, olvasd leveleidet, s gondold meg jól magadat. Egy próbaévet
                  töltesz e falak között; ha ez eltelt, kérdezni foglak ismét, s ha akaratod nem
                  változott, üdvöz leendsz körünkben. - - Cellámba menék.</p>
				</div>
				<div type="chapter">
					<head>IV.</head>
					<p>Hát nem felejtettél még el, jó Vilmosom, s utánam küldéd kedves soraidat e
                  magányba, hogy vigasztaljanak; vedd köszönetemet hívségedért, de ne hidd, hogy
                  most is meggyógyíthatsz.</p>
					<p>Mikor most öt esztendeje betegen feküdtem, s te ragadtál vissza a halál
                  küszöbéről, akkor lelki s testikép ifjú valék. - Most lelkem elvénült. Míg te
                  csendes szorgalommal betegeid körül fáradtál, addig én Párizsban éltem; csodálatos
                  város ez, melyben a nép ötven esztendő alatt egy ezredet él, s melyben az ifjú
                  napok alatt évek tapasztalásait szerzi. Én agg vagyok, s a mindenható szeretet sem
                  gyógyítja meg többé betegségemet.</p>
					<p>Életem történeteit kívánod tudni? - Leírom számodra; nem mintha szavaid szerint
                  reményleném, hogy fájdalmam enyhülni fog, ha férfiasan elébe állok; nem mintha
                  gondolnám, hogy helyzetem kevésbé reménytelennek fog látszani, ha viszonyait
                  átgondolom; nem ezért! csak azt akarom mutatni, hogy szeretlek, semmi mást. -
                  Miután korunkban annyi legkitűnőbbnek tartott személyiségek jegyezték fel
                  legkisebb emlékeiket - érdekes lehet, legalább néked, azon milliók egyikének
                  emlékeit olvasni, kik a nagy változásokban csak szenvedőleg vettek részt, s kikre
                  e század, mint egy anyagra hatott. E lapokban a század egy ifjának emlékeit
                  olvasod - a legszomorúbb történetet, mert minden, mit e lapokban olvasni fogsz,
                  való, s mert vigasztalásodul mindig azt mondhatod magadnak, hogy barátod egy
                  cseppel sem volt boldogtalanabb, mint ezerek, kik vele együtt éltek.</p>
					<p>Mosolyogni látlak, mint mindig, valahányszor korunk kivételi helyzetéről szóltam,
                  s te elbeszélted, miként boldogtalanok voltatok ti is, s előtettetek apáitok s
                  előttük mások, mióta a világ áll. Hidd el, így szóltál több ízben, az ember mindig
                  boldogság után fáradott; sok jót s hasznost talált e küzdésben, de mint az
                  alchimista, sohasem azt, mit keresett. - Mindazoknak, kik éltek, a szerencse
                  mindig csak remény vala vagy emlékezet, s minden nemzet paradicsomot vagy
                  Hesperiát bír multjában, s egy mennyországot vagy elyseumot a jövőben, de egyik
                  sem érte el; - s igazad lehet. Már mint gyermek, midőn dajkám még óriásokról
                  mesélt s törpékről vagy a nagy mágnes-szigetről, mindig tudtam, hogy csak mesét
                  mondott, valahányszor e szavakkal végzé: - s azután boldogok lettek. - De van
                  korunknak egy baja, melyet elébbi századok, ily kiterjedésben legalább, nem
                  ismertek, s ez azon kétkedés, mely most éltünk minden viszonyain elterül, lealázva
                  mindent, mi emelt, eltagadva, mi boldogító, elvéve, mi nélkül nem élhetünk. - Mint
                  egy Tantalus áll az emberi nem a mult között, mely az enyhet ígérő vízként elfoly,
                  mihelyt hozzá lehajol s meríteni akar, s a jövő között, mely gyümölcsdús ágait
                  elvonja, mihelyt utánok nyúl; sorsa enyhet látni mindenfelől s érzeni, hogy
                  elátkozott, mert vágya elérhetetlen. - Egy elomlott világ romjai fölött állunk-e
                  már, melynek szétdőlt építményei között nem marad hátra nemünknek egyéb, mint
                  kétségbeesés és halál? vagy egy káoszban, mely mint az, miből Isten földünket
                  alkotá, egy új paradicsom magvait hordja magában? éj lett-e már körülöttünk vagy
                  egy új nap első sugára az, mi úgy elvakít, ki tudja? Boldogtalanok vagyunk - s nem
                  minden magunkban az ok.</p>
					<p>Oh nem mi, nem én vagyok oka bánatomnak. Te, ki ösmersz, mert szerettél, mondd
                  magad, nem valék-e reményteli egykor, nem lángolt-e e szív mindenért, mit nemesnek
                  érze, nem hevült-e képzetem minden fenséges gondolatnál? S ha most lemondva állok
                  itt, s önösen s kétségbeesve, én vagyok-e oka, ki mindenre elszántan léptem fel az
                  élet pályáján s kört kértem magamnak s nem találtam; kinek keble, miután első
                  hajtásait elrontva látta, oly dúsan sarjazott új reményeiben s megfosztva ismét
                  kivirított, s ismét, míg a vészvert végre elpusztult, mint a rét, melynek
                  termőföldjét a nyári vésztől kiontott hegyfolyam eltakarta szikláival. - Oh én
                  küzdöttem a szerencséért, kétségbeesve víttam végzésemmel, mint a szenvedelmes
                  játékos, ki előbb egész vagyonát vesztette el s koldulva jár körül; s ha egy
                  fillért kapott, ismét oda megy, hol mindenét elveszté, s ismét oda veti birtokát:
                  úgy víttam meg én kétségbeesett állhatatossággal végzetemmel; s ha végre mindenem
                  elveszett, elébb az ifjú kebel gazdag reménykincsei, később a kis életörömök is,
                  melyek között vigasztalást kerestem: én vagyok-e oka vagy nem inkább a játék maga,
                  melyben nem nyerhettünk?</p>
					<p>De hagyjuk ezt: ha majdan történetemet ismered, tenmagad fogod látni, hogy ott,
                  hová vissza hívsz, helyet nem találok. - Elég hajótörést szenvedett e kebel, s ha
                  szétrontva békepartot keresett magának, hidd el, csak azért tevé, mert a nagy
                  tenger vészeinek ellentállani nem képes többé. - Fáradt valék s pihenni jöttem e
                  falak árnyéka alá, mint a munkás, kit a dél heve ellankaszt, a fa alatt nyugszik -
                  míg az álom szemeit be nem húnyja. Engedjetek pihenni.</p>
				</div>
				<div type="chapter">
					<head>V.</head>
					<p>Mintegy félórányira Avignontól nyugat felé áll egy ház; ha Nimesről jősz s a Garda
                  halmain lenézesz a Rhône felé, jobbodra fejérlik a folyó túloldalán, s ha
                  végignézesz a nagy téren, mellyé a folyó innenső részén halmos vidék ott
                  lapályosul, lehetetlen, hogy szemedbe nem ötlenék, annyira fejérré festette azt
                  mostani gazdája, annyira különc formában épültek falai. Ha közelebb jősz ez
                  építményhez, még különösebbnek látszik belseje; bármily tudós légy, nem fogod
                  meghatározni korát. - Falaiban itt-ott egy római felírásra találsz, melyet egyik
                  birtokosa, kőre lévén szüksége, a gardai aquaeductusból vagy a nimesi omladékból
                  hozott magának; itt-ott egy mór arabeszkre, mely talán Arlesban készült, míg a
                  nagy gót kapu fölött egy hatalmas négyszegű tábla Richelieu korára emlékeztet. Az
                  ablakok egy része gót, másika négyszegű, sor nélkül vágattak a falba, miként a ház
                  egyik vagy másik gazdájának éppen világra vala szüksége. - Századok építettek e
                  házon, s kövén századok rontását látod; a külfalon a rést, melyet a ligue emberei
                  vertek tekéikkel; benn az udvarban a tört címereket, melyeken a 89-i forradalom
                  alatt űzte a pór bosszúját - míg a rendes kifejérlés s a dús olajfaültetések
                  köröskörül a jelen birtokos rendességét s vagyonosságát hirdetik. - De bármi
                  különösnek látszassék e ház, csak urához hasonló. - Az emberi nem egyik
                  legzajosabb korában élve, magán hordja ő is mindazon változások nyomait, melyeken
                  átment. Első ifjúsága emlékeiből a családi büszkeséget, melyben neveltetett s
                  mely, mint a gót ékességek a ház vakolása alatt, magaviseletében, elvei s
                  erőlködése ellenére itt-ott mindig kilátszik - a revolúcióból a szilárd tetterőt s
                  vallástalanságot, a császári hírvágyat, restauráció kicsiségeit; egy hosszú kornak
                  műve ő is, ő is már rég nem az, mi egykor vala, hanem az, minek a változó szükség
                  alkotá.</p>
					<p>E ház az, melyben születtem, e férfi - atyám. - Most szomorú e ház tekintete;
                  habár még tisztának s lakhatónak látszik, mégis a kert útjain itt-ott a felnőtt fű
                  vagy egy darabka leomlott vakolás világosan mutatják, hogy szebb napjai elmultak,
                  s ha gazdáját látod, amint esténként magánosan jár a felnőtt fasoron végig, melyet
                  egykor maga ültetett, s míg fejér fürtjeiben a langy esti szellő játszadozik, oly
                  komolyan bámul maga elébe, mintha nem érezné a meleg nyári érintést; vagy ha a
                  magas gót teremben ül asztalánál, s előtte száz nyitott s félig kivágott könyv s
                  újság, melyeket egymásután felvesz s olvas és félrevet - átlátod, hogy a gazda
                  szebb napjai is rég elmultak s hogy ő s a lak omladozni fognak. - Mert az, ki
                  egykor nemtője vala e háznak s a férfinak angyala, elment, s mióta ő eltávozott,
                  nincs, ki a falak kis repedéseit kiigazíttatná, s aki elsimítaná a férfi redőit,
                  ha homloka gondtól vonul össze; mi csoda, ha tágul a repedés, és mélyebbre nyomul
                  a redő.</p>
					<p>Menj a Rhône partjaihoz, s ha négy fát látsz s alattok egy fejér követ, állj meg,
                  s tudd meg, hogy egy családi boldogság sírkövénél állsz, mert alatta nyugszik
                  anyám.</p>
					<p>Vannak asszonyok, kiknek látásán a szív önkénytelen megnyílik, kiknek körében
                  boldognak érzed magadat s jobbnak és nemesebbnek; asszonyok, kiket mintegy
                  vigasztalásnak teremte Isten e világ bajai közé, mintegy áldást, hogy
                  boldogítsanak. Oh! vannak ily asszonyok; ha a házba lépsz s mindünnen öröm s
                  megelégedés mosolyg elédbe, s minden gyarapul s virágozik: az ő művét látod; a
                  lélek ő, mely mindent áthat s mindennek éltet ád. - Az élet legnehezebb viszonyait
                  együtt hordva férjével, ő nem vet meg semmit, még a legkisebb házi gondot sem,
                  mint gondolkodásra érdemetlent; nincs semmi oly nagy, mitől visszaijedne, semmi
                  oly csekély, mit elúnna, mert mindennek egy nagy célja a szeretet; - mintha
                  holdnak alkotta volna a teremtő a komoly férfi mellé, hogy vonzalmát követve, csak
                  körülötte mozogjon, s ha rejtve is, míg egén nap sugárzik - feltűnjék, mihelyt éj
                  lett fölötte, s világára szüksége vagyon. - Egy ily asszony volt anyám.</p>
					<p>Mit mondjak azon évekről, melyeket ez angyal körében tölték, mint simogatta szőke
                  hajamat, mint mondott esténként szép hosszú meséket, mint törölte le könnyeimet
                  lágy kezével, ha sírtam, s miként mondjam el mindazon kis gondokat, melyekkel oly
                  nagyon boldoggá tett, s mindazon nagy feláldozást, mellyel a legkisebb bajoktól
                  megőrze; ha ily anyád volt, jól tudod mindezt; ha nem volt, nem értheted
                  boldogságomat.</p>
					<p>Így lettem nyolcesztendős, ekkor halt meg anyám. - Utolsó este még magához hítt,
                  sokáig néze rám, végre szemei könnyekbe lábadtak, nehezen emelkedve párnáján,
                  melléhez szorított, s megáldva, mondta, menjek el; a falutemplomban éppen a kis
                  haranggal harangoztak, s mikor a folyosóra értem, a plébános jött előmbe, de én
                  nyugodtan feküdtem le s aludtam, nem értve, mit jelent mind ez. - Másnap reggel
                  bementem szobájába és kiterítve találtam. - Mondták, hogy meghalt s hogy
                  imádkozzam; de én nem hittem nékik, hanem ágyához mentem, s megszólítám. - Nem
                  felelt. - Arca szelíd volt, mint mindig, csak halványabb; de a zárt szemek nem
                  nyíltak fel, mint máskor, ha ágyához jöttem. - Megcsókoltam kezeit, s hidegek
                  voltak, mint a kereszt, melyet tarta; szívére borultam, de az nem dobogott. - Mit
                  jelent ez? - kérdém magamban s elbámulva álltam ott, míg a cselédek fennszóval
                  zokogtak körülöttem. - Menjen el, - szóla végre egy agg szolga, ki még mint
                  gyermeket ismerte anyámat; - menjen el, ő meghalt. - Ne higgye, János - szólék
                  szorult szívvel -, csak alszik, fel fog ébredni mindjárt, mihelyt tudja, hogy itt
                  vagyok. - S ismét megszólítám, és ismét mellére borultam s hideg kezeit csókoltam
                  - s ismét - s ismét - de hasztalan. Magamon kívül valék, könnyeim záporként
                  hulltak. - Mit jelent ez? - kiálték kétségbeesve. - Ő meghalt, kedves kis úrfi,
                  szóla az agg szolga; látja, egészen kihűlt már, szíve nem dobog. Oh ő meghalt,
                  felelék szakadó szívvel, ő nem ismer, nem szeret többé! Mint egy fátyol terüle el
                  érzékeimen a fájdalom, s magamon kívül az agg karjai közé estem.</p>
					<p>Mikoron harmadnap eltemették, s hosszú kéréseim után még egyszer láttam őt
                  koporsójában, nyugodtabb valék. Azt mondták mind, hogy mennyekben van, s meg valék
                  győződve, hogy én is meg fogok halni. De mikor beszegezték s kivitték házunkból s
                  lassú léptekkel mindig tovább a Rhône partjáig, s midőn leeresztették sírjába s rá
                  annyi hideg, nehéz földet - oh akkor újra kitört bánatom, s mintegy ellenségnek
                  látszott mind e nép, mely anyámtól megfoszt s őt eltemeti. Mikor hazajöttem,
                  kétségbeesve térdelék a keresztfa elébe anyám szobájában, hol imádkozni tanított,
                  kérvén istent, hagyjon engem is meghalni.</p>
					<p>Napok multak s hetek s hónapok, s vigasztalatlan valék; minden, amit láttam,
                  amiről szóltam, csak anyámra intett; rá a ház, melyben minden üresnek látszott
                  halála óta, rá a domb a Rhône partjain és a hallgatás, ha este hazaértem, s nem
                  volt, aki mesélne - rá a harang, ha megkondult, rá minden. - E föld
                  legboldogtalanabb emberének gondolám magamat.</p>
					<p>Egy különös eset ada gondolataimnak más irányt s így vigasztalást. - Egy este
                  éppen anyám sírjától tértem vissza, midőn közel kapunkhoz egy kis koldusfiút vevék
                  észre. - Megszólított, s minthogy nékem nem vala semmim s nevelőm fukar, tovább
                  menénk; a fiú esdekelve követett s úgy kért s rimánkodott, hogy végre,
                  bátortalanságomon győzve, megszólítám s majdnem kényszerítém nevelőmet, adna neki
                  alamizsnát. - Ő, fel sem véve kérésemet, tovább ment. - Oh anyám, anyám! - zokoga
                  a fiú. Szemeim könnyekbe lábadtak, midőn kérdezém, az ő anyja is meghalt-e? Oh
                  nem, felele a gyermek - harmadnapja éhezik. - Eliszonyodtam, s midőn elválva
                  perelő nevelőmtől, a halvány asszonyt láttam, s midőn őt házunkhoz híva, a szegény
                  elgyengült nő alig követhetett, akkor érzé szívem először, hogy vannak a halálnál
                  nagyobb bajok a világon s hogy elhúnyt kedvesért sírni fájdalom; de hogy boldog
                  az, kinek, ha kedvesére gondol, nincs más oka könnyezni.</p>
				</div>
				<div type="chapter">
					<head>VI.</head>
					<p>Jaj annak, aki abban bízik, hogy felejteni nem fog! Ha bizodalmát nemzetben
                  helyezé, melynek életét áldozta, vagy egyesben, kit szeretett: mindegy, ő csalódni
                  fog; - nem sokáig emlékezik az ember. Írják márványra nevét vagy ültessenek
                  virágokat sírjára emlékül: évek lemossák nevét a kőről is, s jövő tavaszkor az
                  ápolatlan virágokból nem marad talán egy is nyughelye fölött. A sírdomb idővel
                  lesüllyed, a sírbolt bételik s hosszabb vagy rövidebb felejtés: ez sorsa
                  mindenikünknek. - Mikor a nap a hegyek mögött leáldozik s az egész láthatáron
                  fényözön ömlik el, hogy szemeid annyi fényt alig bírhatnak el: ki hinné akkor,
                  hogy egy óra mulva az elment napnak az egen, mely annyira eltelt sugárival, midőn
                  távozott, nem marad csak legkisebb nyoma is; ki hinné, ha a tenger zúgva kél a
                  szélvész csapásai alatt, hogy ennyire megindulva végre mégis lecsillapul s hogy
                  mind e magas hullámokból végre nem marad egyéb, mint egy-egy kis hab, mely időről
                  időre a parthoz simulva széttörődik; - s ki hinné, hogy azon férfi, kinek új sírja
                  fölött nemzetek könnyeztek, egykor puszta névvé válhatik, melynek tudásában
                  büszkélkedik csak a tudós maga, olyannyira felejtett; s hogy a nő vagy gyermek,
                  kit egy sír fölött fuldokolva láttunk fájdalmakban, évek mulva, ha egy darab
                  fekete rongy akad kezökbe, nem fogják tudni hamarjában, kinek gyászán hordták. -
                  Szörnyű, de igaz. - Semmivé leszünk, még kedveseink szívében is, s a síron túl,
                  mint innen, reményeink csalódások. - S mégis, mi szép a remény, mi boldogító a
                  gondolat, hogy ha egyszer nem leszünk, belőlünk valami megmarad, egy tett, melynek
                  említésén az utókor felhevül, egy dal, melyben, ha ajkról-ajkra száll, egy boldog
                  óránk feltámad századok után vagy legalább egy-egy családi emlék házi életünkből,
                  melynek említésénél a szemek könnyekbe lábadnak, s kedves ajkakról áldás száll
                  utánunk. - Hasztalan ábránd! - Te ifjú, ki örök hírről álmodoztál, s te agg, ki
                  míg gyermekeid élnek, emlékeikben tovább élni reméltél, csalódtatok ti, s mind,
                  kik az utókorban bíztatok; ha más nem is, új halottak ki fognak szorítani
                  helyetekből, s bármily nagy árnyékot vetettetek a földre, midőn napotok hanyatlani
                  kezdett: higgyétek, mihelyt leszállt, eltűnik, csak árnyéka vala. - Mi tarthatna e
                  földön, ha én is megfelejtkezhettem anyámról - róla, ki eddig mindenem volt, ki
                  csak nékem élt, kinek minden szava, minden gondolatja áldás vala életemnek, s én,
                  kit halála után nem szeretett senki úgy, mint ő, s ki ezt érezém - őt mégis
                  elfelejtém.</p>
					<p>Míg házunknál valék, hol minden rá intett, s agg cselédeinkben bánatomnak megannyi
                  frigyesét találtam, természetesen nem szűnheték fájdalmam, habár idő s szokás
                  szelídebb s majdnem boldogító érzeménnyé változtatták. De atyám, noha érzéketlen,
                  csak az élet gyakorlati oldalát kedvelé, s talán, mert egykor önmaga az élet
                  magasabb értelmét keresve csak kételkedést talált, vagy mert oly korban született,
                  mely az emberi nem csalódásait kimerítve, végre kétségbeeső lemondással - mint a
                  vagyonvesztett játékos - csak konvencionális értékű dolgokért játszott, nem
                  féltett semmitől úgy, mint hogy érzékenységem, a szüntelen ápolt s nevelt fájdalom
                  által nőve, végre költői megvetéssel lenézni tanítson azt, mit ő most egyedül
                  tisztelt. Elkülde a freiburgi kollégiumba, mely éppen akkor adatott által a
                  jezsuitáknak, fájdalmam felejtése mellett még azt is remélve talán, hogy a
                  restauráció alatt annyira kedvelt rend növendékének mintegy előre utat készíthet
                  világi előmenetelére.</p>
					<p>Mily fájdalmasan esett a búcsú, mennyi könnyeket sírtam anyám sírjánál s agg
                  komornokunk karjai között, gondolhatod; tudtam, hogy évekre távozom, hogy idegen
                  emberek közé jövendek, kik nem szeretnek; s míg szorult szívvel járék egykori
                  játszóhelyeimen végig s annyi szép gyermeki emlék között, eszembe juta, hogy
                  mennem kell; mintegy bús sejdítés lepé meg szívemet.</p>
					<p>Így hagytam el a házat, hol még a nagy komondor is, mely távozó kocsinkat ugatva
                  követé, kedves lény vala szívemnek, melytől búcsúzni nehezen esett, s így értem
                  Freiburgba, hol a nagy, komoly kollégiális épület falai közt fájdalmaim, melyeket
                  a változó tájak közt felejteni kezdék, újra felébredének. - Gondold is magadat
                  helyzetembe. - Én, a boldog gyermek, ki előtt egykor szabadon állt kert s mező, ki
                  e kis világomon korlátlan örömömben átzajongva, szabad valék; kinek, ha játékaiban
                  fáradott, mindig volt valakije, ki őt térdére véve megsimogassa s ki most
                  egyszerre e tömlöcfalak között találtam magamat annyi komoly arc, annyi hideg
                  felvigyázó között. - Mi férfiak ritkán sejdítjük, sőt ha magunk sem valánk is
                  boldogabbak, bokros bajaink közt ritkán emlékezünk, mi nagyok sokszor már a
                  gyermek fájdalmai. Kiragadva házi köréből, hol boldog vala s egy nevelőintézet
                  szívtelen rendességéhez szorítva ő is egy egész veszett boldogságot sirat, érzi ő
                  is a szolgaság és elnyomatás minden kínjait, ha zsarnok nevelője rajta az
                  erősebbnek korlátlan hatalmával uralkodik, s az elhagyatottságot, melyben őt
                  szülei hagyták, s mindent, mit mi férfiak érzünk, s mi, mint az elvetett mag,
                  sokáig rejtve csírázik és nő lelkében, míg végre kihajt s megadja termését. - S ha
                  néha férfiakat látsz, - s mai időben sokat láthatsz - kik körülfogva örömöktől,
                  miután majdnem valósulva látják azt, mit boldogabb időkben csak reménylettek,
                  mindemellett örülni nem tudnak - légy bizonyos, hogy e bánat, mely lelköket
                  fátyolként elborítja, még gyermeknapjaikban szövődött, s habár az ok rég megszűnt
                  vagy most gyermekségnek látszanék, olyanná nőtt, mit ez élet minden örömeivel
                  szétszakítni nem képes.</p>
					<p>Az éppen legbúsítóbb része végzetünknek, hogy éltünk azon szakaszában, mely egész
                  jövendőnkre kihat, majdnem közönségesen a véletlennek, vagy mi még rosszabb,
                  érzéketlen behatásoknak engedtetünk által, s hogy mielőtt magunkat valamire
                  elhatározhatnók, egész jövőnk nevelésünk által többnyire már elhatároztatott. -
                  Mert ne bízzék senki a gyermeki könnyelműségben, s hogy mert felejteni tud,
                  fájdalmai s örömei nyom nélkül menendnek át lelkén. Habár Lethe választja is el a
                  férfit élete első korától, s ha az egyes emlék idővel eltűnik s az egyes érzemény
                  elveszíti édes- vagy keserűségét: ő maga nem változott, s csak az lép ki a
                  túlparton, ki az innensőn beszállt, arany, ha salakját, salak, ha aranyát vevé el
                  nevelése. - Nemcsak Newton lehullott almája az, mi e földön nagy következéseket
                  szült; lehetnek kisebb okok éppen oly nagy következmények kútfejei, s vannak
                  emberek, kiket egy szó, mellyel szüléjök vagy nevelőjök gyermek-érzeményöket
                  egykor sérté, embergyűlölőkké tőn. - S mégis mi könnyelműséget tapasztalunk a
                  nevelés körül, főkép, ha a gyermek szerencsétlenségére azon irígylettek egyike,
                  kikre úgynevezett szép jövendő vár. Ez élet legszebb viszonya az, mely anya s
                  gyermek között létez, néki ismeretlen. Idegen dajka emlőin nevelve, idegen ajakról
                  lesve első szavait, idegen karoktól vezetve, míg járni kezd, egy cselédszoba az,
                  hol érzékeit felfedezni érzi. S mikor a gyermek nagyobbra nő, dadogása beszéddé
                  válik, s a szív érezve hivattatását, szeretni akar s szeretni kezd: az, kihez első
                  indulatában ragaszkodik, nem anyja; ő távol van, táncol, s csodáltatik; - a
                  szegény gyermek a cselédkörből szemel ki egyet magának, kit legszeretőbbnek
                  gondol, s ehhez ragaszkodik. - Oh nézd csak, mint öleli kisded karjaival, mint
                  mosolyg, ha közelg kedveltje, mint örül, ha csak lépteit hallja, mintha anyjának
                  hinné szegény, ki még nem tudja, hogy ezt csak hónapszámra fogadták szülői, hogy
                  gyermeköket szeresse. - Néha fényesebb termekbe vezetik őt, a társaság számos, a
                  délután hosszú s mulatság kell. A szoba teli idegenekkel, csak a pamlagon ül egy
                  szép asszony, ki néha napjában hozzá jő, s kiről annyit s annyiszor azt mondták
                  mind, hogy anyja, míg végre nagy nehezen megtanulta, hogy az s hogy hozzá nem
                  szabad nyúlnia, mert mikor minap szíve örömében meg akarta ölelni,
                  visszataszította, nehogy szépen göndörített fürtjeit elrontsa. S mikor belépett,
                  kérdi egyike a társaságnak: hol van anyád? s ő a szép asszonyra mutat, s félve a
                  még idegenebbektől vagy látva a csemegét, mely messzünnen int, odafut s ottmarad,
                  míg az egész társaság az anyai szeretetnek örül, s a nemes házi úr egy nagyot
                  ásít, s a gyermeket az asszony helybenhagyásával, ki lármás kérdéseit máris
                  megúnta, szobájába visszaküldi, hol ismét felejtve a látottakat, játéknak
                  indulhat, ha csak szerencsétlenségére nem mutatta valami által, hogy ápolóját
                  anyjánál jobban szereti, s a nagy dáma, kinek szeretetből nincs egyebe, mint a
                  féltékenység, ez egy barátnéját - mert hisz az alávaló egészen magához édesgeti a
                  gyermeket - csúfosan el nem kergeti, először éreztetve a tapasztalatlan szívvel
                  azon fájdalmat, melyet ily elválás okoz.</p>
					<p>És ez a gyermek élete első éveiben, e mulatság s táncmesterből összeszőtt lét,
                  melyből midőn kilép, talán három nyelvet fog érteni, csak a szív nyelvét nem, s
                  talán mesterileg köszönteni s táncolni tudni, csak nem hív ragaszkodással valakit
                  megölelni, mert mindenét kifejté első nevelése, kopáran csak a szív maradt. - S
                  így adatik által hetedik vagy nyolcadik esztendejében nevelőjének, vagy éppen azon
                  intézetek egyikébe, hol az egyenlő nevelés többnyire egyenlő neveletlenséget fejt
                  ki, s néha egyes jól kifejlett individualitások mellett - kikre a felvett rendszer
                  éppen alkalmatos vala - számtalan olyant, ki ahhoz, minek neveltettek, nem érezve
                  hivattatást s hivattatásukra nem kapván nevelés - már minekelőtte az életbe
                  lépnek, elvesztették útjokat.</p>
					<p>S miből áll végre ezen nevelés? - természetesen csak a jót értem, nem is említve
                  azon számtalan esetet, hol az nem más, mint a hiúságtól a legnagyobb vétkekig
                  minden rossznak kifejtése, mi csak természetünkben szunnyadott - mi más az, mint
                  fáradságos tanulása annak, mit később nagyrészint felejtünk, vagy mi legalább nem
                  boldogít. Mester mestert követ, tudomány tudományt, pihenés nélkül mindig tovább,
                  ez a rendszer; a retorika után poézis, poézis után filozófia s ismét a természet
                  nagy köre, s erre minden, mit az emberek tettek, a régiek s újabb korúak; utána a
                  nagy természetjog, s végre ellentmondásként hazánké, s tudja Isten, mi még;
                  fáradhatatlanul izzad utánunk a jó nevelő sereg, agarakként kergetve végig, nem
                  engedve egy nyugpontot, míg az idő eltelt s a vadászatnak vége lévén, a kergetett
                  megpihen, többnyire a mezőn kívül, s vissza nem tekintve többé a tudományra,
                  melyet jókor megútáltattak vele, néha léptenkint visszafordulva s szánva a
                  virágokat, melyeket ő épen talált volna, de melyeket űzői már legázoltak.</p>
					<p>S így lép ki neveléséből az ifjú, teli ösméretekkel, de szomorúan, jól tudva még
                  talán a napot is, melyen Brutus hazáját megszabadította, s Leonidás a
                  Thermopiláknál Hellaszért elvérzett, de nem sejdítve, hogy van egy hely a világon,
                  melyért ő is ezt tehetné; művelt ifjú, de elaggott érzeményekkel. - Nevelése
                  elvégződött: húszesztendős, s nincs szíve. - Hogy is lehetne máskép? Elküldve
                  atyai házától vagy annak egyik távolabb szobájába zárva idegen nevelőjével, ki őt
                  könyveivel minden életörömtől elsáncolá; miként ébredne a szív, míg csak az ész
                  művelődik, s minden egyéb, még a szülékkel való társalkodás is, elszóródásként
                  csak ritkán engedtetik; elég jó még, ha a lélek - melyben, hogy az ifjút tanulásra
                  serkentse, jókor ébresztetett a nagyravágyás, a nélkül, hogy meggondoltatnék, mily
                  rokon az az irígységhez - e nemtelen szenvedély hatása alatt el nem aljasodott. S
                  mind ezt, hogy azon szerencsétlen tudáshoz jussunk, melyet később annyiszor
                  átkozunk és melyért kiűzve gyermekédenünkből, mint emberelődink a tudás fájáért a
                  paradicsomból, elvesztjük azt, mi által boldogokká válhattunk volna: az
                  érzeményt.</p>
					<p>S mit a társaság felsőbb rendeinél gondatlanság tesz, azt, habár csekélyebb
                  mértékben, teszi másoknál a szükség s azon napról-napra mélyebben leható
                  elhidegülés és érzéketlenség, mely már az emberi nem minden osztályait áthatva,
                  egy nagy átokként terül el civilizációnk fölött, ezerte nagyobb, mint áldásai. - A
                  szeretet hatalmas eleme nevelésünkből eltűnt s vele a gyermek boldogsága, s
                  gyermek-örömeivel azon vidám optimizmus, melyre neveltetnünk kell s mely nélkül az
                  élet csak fájdalmakat nyujt.</p>
					<p>De ha valaha gyermek elhagyatottnak érzé magát s boldogtalannak
                  elhagyatottságában, én valék az. - Komolyabb kedélyű már természetem által, s
                  emberkerülő, mert magányosan neveltettem, elszigetelve álltam itt is társaimtól,
                  ritkán osztozva játékaikban, soha örömükben; eleinte, mert még a fájdalom, mely
                  anyám halála óta szívemben élt, meg nem szünheték - később, mert ábrándozásokhoz
                  szokva, boldogabbnak érzém magamat képzeletszülte világomban, mint a zajos körben,
                  hol különc modorom az egész tömeg gúnypontjának jelöle ki.</p>
					<p>Oh! és voltak boldog pillanatjai is e napoknak. Ha az iskola megszűnt, s míg
                  társaim a kertbe mentek, magam maradhaték szobámban, ablakomra könyökölve
                  lenézheték a völgybe s a folyóra, mely ölében kígyózik, s a város barna házaira,
                  melyek a hegyoldalon lépcsőként emelkednek - mi bájló álmak vonulának át lelkemen,
                  mi elégedettnek érzém magamat e pillanatokban; míg végre az alkony fénye a
                  hegyeken elhalványult s Szent Miklós templomáról az estharang imádságra inte. -
                  Akkor letérdeltem nyitott ablakomnál a csillagos ég előtt, s ha szemeim néha
                  könnyekkel teltek el, nem fájdalom facsarta e cseppeket - hisz akkor még a
                  tapasztalás nem állt gúnyolva álmaim mellett, s kétely nem támada reményeimmel,
                  mint most: akkor e lélek még hinni tudott, s ki ne lenne boldog, ha felnézve
                  mennyeket lát.</p>
					<p>Természetemnek egyik fő tulajdona a vallásosság: gyermekségem első éveitől, hol
                  még anyám karjai között rebegém az első Miatyánk imát, mostanáig, hol kétségbeesve
                  térdelek a feszület előtt, hinni mindig fő szüksége vala lelkemnek, mely ki nem
                  elégítve, kínná vált, de soha meg nem szűnhetett, s a kételkedés fájdalmait
                  egykedvűséggel enyhíteni nem engedé; gondolhatod, mennyire hatott helyzetem e
                  természetes irány kifejtésére.</p>
					<p>A klastromi csend, a rendes imádság, a szent képek a folyosókon s az ének, mely a
                  templomból felhangzott szobámig, mintegy bájkört vonának körülöttem, melyben
                  képzetem mindinkább meghonosodott, szívem mindinkább megelégedett s boldognak érzé
                  magát, melyben egy új életet éltem, előbb nem sejdített vágyakkal s gyönyörökkel.
                  - Van valami nagyszerű az egyház rendtartásaiban, mi a szívhez szól, s talán éppen
                  azáltal boldogító, mert hitünknek inkább képeket, mint magyarázatot nyujt.</p>
					<p>Ki nem emlékezik vissza gyermekkorában vagy életének egyes pillanataiban - hol egy
                  nagy öröm vagy fájdalom lelkét hideg egykedvűségéből felveré - azon hatásra,
                  melyet az isteni szolgálat lelkére tett? - Kinek szívét nem szállná meg néha
                  ájtatosság, midőn a sötét egyházba lépett? Kinek lelkében nem támadna egy titkos
                  vágy, s ha térdre borulva az oltár előtt, szorult szívvel elmondá ismét
                  gyermekimádságait, s ha a szent ének mint egy nagy áldás hangzék vissza a magas
                  boltról: ki nem érezé vigasztaltnak, sőt boldognak magát?</p>
					<p>Ezek valának örömeim, melyekben vesztett szerencsém után vigasztalást találék s
                  néha boldogságot; s noha éppen ez ábrándozó vallásosság egyik fő oka mostani
                  szenvedéseimnek, emlékök még most is gyönyörrel tölti lelkemet.</p>
					<p>De a szívnek is vannak jogai, s ki egyszer szerettetett, mint én, az szeretni
                  kénytelen, mert miként a fa, ha földjéből kiásod, másban is csak ugyanazon
                  virágokat s gyümölcsöket termi: úgy a szív, bár hányszor veszti birtokát, nem
                  változik szenvedései által. - Így ragaszkodtam én érzetem egész hevével egy
                  ifjúhoz, kit a kollégiumban találtam s kivel mint avignonival már gyermekemlékeim,
                  de mindenek fölött természetünk azon komoly oldala fűzött egybe, mely
                  mindkettőnket társainktól elkülönöze. - Komolyak valánk mindketten, s
                  szerencsétleneknek érezők magunkat: ez vala egyetlen rokonsága lelkünknek, de elég
                  arra, hogy közöttünk azon szenvedélyes barátságok egyike támadjon, minők csak
                  tapasztalatlan gyermekek között lehetségesek. - Armand - ez az ifjú neve - nem
                  álmodozó vala, mint én, őt nem egy szebb mult emléke búsítá el, mint engem, ifjú
                  lelkét való keservek dúlták fel s komor tapasztalások, melyek élte fáját tövénél
                  megszegék. A város egyik leggazdagabb bankárának fia, az élet minden kényelmeiben
                  fölnevelve, számtalan barátot s hódolót látva egykor atyja körül, tizenkét
                  esztendős vala, midőn atyja egyszerre megbukott. - Az élet kényelmei eltűntek, a
                  kis lak, hová szép házukból költöztek, üresen maradt reggeltől napestig, a barátok
                  idegenekké váltak, a szerencsétlen család elhagyatottá. - S ő látta ezt mind, s
                  érezte s hallotta atyja ajkáról a kétségbeejtő oktatást, melyet emberismeretnek
                  nevezünk; s hallotta az átkot, melyet a szerencsétlen férfi mint egyetlen
                  vigasztalást hoza magával, ha körüljárva egykori barátainál, estve visszatért s
                  fáradtan a koldulástól s törött szívvel ágyára veté magát, míg egy éjjel a
                  háznépet nagy durranás ébreszté fel s a szerencsétlen íróasztalánál vérben
                  találtatott. Armand mint elhagyott árva állt a világban, míg a kormány, melynek
                  atyja boldogabb napokban kölcsön által nagy szolgálatot tőn, őt sok könyörgés után
                  e klastromba adá nevelésre. - Ő szerencsétlennek érzé magát s nem ok nélkül, mert
                  ha keserves csalódni a férfinak is, s ha kínos, visszatekintve pusztaságot látni
                  magunk mögött: mennyivel keservesebb ez a gyermeknek, ki belépve az életbe, csak
                  kétkedést visz magával remények helyett, s lételünk szebb örömeiről lemond, még
                  minekelőtt küzködött. - De éppen ez a szerencsétlenség, ezen elhagyatottság vala
                  az, mi őt szívemnek még kedvesebbé tette. - Nem boldogíthattam-e őt, nem
                  lehettem-e mindene én, ki néki önmagamat áldoztam volna fel? Ifjú szívem oly
                  büszke vala szeretetében. S mit kelle a világ nékünk, minek az emberek, kiket
                  megvetni kezdék; a szív mindenhatónak érzi magát, ha szeret, s én szerettem őt; -
                  nem azon hideg, meggondolt érzeménnyel, melyet később barátságnak nevezünk s
                  melyet néha csak szokás vagy nehéz pillanatokban becsületérzés tart fenn, melynek
                  rokon érzemények s próbatételek és célok kellenek; - én szerettem őt ok nélkül, de
                  lángolón, szívem egész ifjú erejében, mikép csak gyermekkorunkban szerethetünk,
                  hol egész érzeményünk, mellyel egykor a hazát, a világot s kedvesét öleli a férfi,
                  egy lényben pontosul s megelégedettnek érzi magát.</p>
					<p>Álom vala ez is, melyből bús tapasztalások végre felébresztének, de mely éltem
                  sötét fátyolán még most is átragyog.</p>
					<p>De Armand háttérbe szorítá anyám emlékét szívemben. Talán büntetésül adatott, hogy
                  általa szenvedjek?</p>
				</div>
				<div type="chapter">
					<head>VII.</head>
					<p>Mintegy hat esztendőt töltöttem itt; ez idő alatt rendesen atyám két-három ízben
                  meglátogatott, valahányszor írtam, mi név-, születés- s újesztendő napján rendesen
                  megtörtént, egy pár sorban felelt s új szorgalomra intett; egyébiránt el valék
                  hagyatva. Egy szép estve éppen Armanddal a kertben sétáltam, s mert egy pár nap
                  mulva el kelle mennie, mély fájdalommal elválásunkról beszélgettünk, midőn az öreg
                  János előmbe lép, s még mielőtt egészen ráismernék, könnytelt szemekkel melléhez
                  szorítva, tudtomra adja, hogy értem jött. - Még két napig maradtam, hogy Armanddal
                  együtt mehessek, s elhagytam a kollégiumot.</p>
					<p>Nem tudom, mi különös érzemény tölti a szívet, valahányszor búcsúznunk kell; ha a
                  hely, melytől megválunk, nem gerjeszt is boldog emlékeket lelkünkben, sőt ha csak
                  fájdalmat találtunk körében, keblünk mégis szorul s majdnem oly nehéz síroktól
                  megválnunk, mint kedveseinktől; balgatag szív, mely mindig ragaszkodik, csakhogy
                  ha végre el kell szakadnia, annyival mélyebb sebet érezzen. - De ha nehezen esett
                  is az elválás, s midőn őszhajú priorunk végáldását mondta rám, s társaim
                  végköszöntésüket kiálták utánunk, szemeim könnyekkel teltek: alig értünk a városon
                  ki, honnan visszafordulva elhagyott lakhelyünket nem láthatók, boldognak érzém
                  magamat: s hogyis ne? Mily fájdalmat nem felejtene az, ki magát szabadnak érzi, s
                  én annak gondolám magamat. A nyílt vidék hullámzó vetéseivel körülöttem, előttem a
                  messze elnyúló út, hol majd egy vándor, majd egy utazó kocsi voná magára
                  figyelmemet, itt-ott egy sötét erdő s messzünnen a hegylánc, mely láthatáromat
                  beszegé; előttem egy új világ, egy bájló, virító világ, melyben a nagy bércektől a
                  legkisebb növényig minden, amit láték, szívemet gyönyörrel tölté; melyben a messze
                  áthangzó harangszó s az emelkedő pacsirta éneke mindannyi víg köszöntésnek tetszék
                  szívemnek. - S ennyi öröm között senki, aki mondaná, hogy sebesebben menjek vagy
                  lassabban, jobbra vagy balra; senki, aki örömöm kicsapongásait kémlelné,
                  feljegyezné s intésivel rontaná; szabad, mint csak gyermek érezheti magát, ki
                  szigorú nevelőjétől megszabadulva, vígan lép ki első tömlöcéből, nem gyanítva még,
                  hogy az élet, melybe lép, csak egy más nagyobb fogház, melynek rendszere
                  elkülönözés és munka, mint milyeket Amerikában építenek. Oh bájló csalódás,
                  mellyel a világba lépünk! mi dicsően áll a föld a nap első sugáriban, mi könnyen
                  oszolnak a ködök, melyek tereit itt-ott elborítják, s mily könnyű az út, mely
                  előttünk terjed s melynek átfutására még annyi erő, annyi kedv forr keblünkben. S
                  hogy mindennek ily hamar kell múlnia. Oh ha a gyermek sejdítené, mi vár reá? ha
                  tudná, mennyit szenvedhetni e rövid életben, mily magányosan állhatunk ennyi ember
                  közt, mi reménytelenül e szép világban! ha csak gyaníthatná mindazon
                  szenvedéseket, melyeket el nem kerülhet, a nagyokat, melyek lelkét lesujtják, s
                  azon kis bajokat, melyeknek még könnyeket sem adott a végzet vigasztalásul; hogy
                  barátjai, kiket híveknek gondolt, el fogják hagyni s hogy lángoló szerelmével nem
                  fog nyerhetni mást, mint egy tapasztalást, érdemeivel ellenségeket, míg végre
                  fényes reményei, melyek a világot járják körül, egy kis gödörben pontosulnak,
                  csalatva még ott is, ha emlékezetet várt. Oh hála néked Istenem, hogy a jövőt
                  előttünk eltakartad.</p>
					<p>Atyám engedelméből nem utazánk egyenesen hozzá, hanem kis napi-járásokban Bernbe,
                  innen a fenséges Oberlandba, Lausanne-ba, a lemani-tón végig Genfbe és Chamounyba.
                  Mi boldog valék - te, ki e vidékeket ismered, képzelheted; szép annak a föld, ki
                  benne csak színét látja s nem azon kis lényeket, kik rajta küzködnek, gyűlölnek,
                  szenvednek, s kiket ha később, mint tisztának vélt cseppben mikroszkópium által az
                  infuszoriumsereget, megláttunk, elundorodtunk. Agg Jánosom, ki szíve örömében alig
                  érzé a gyaloglás fáradságait s az egész úton nem láta mást, mint engem, s hogy
                  anyámhoz hasonlítok, velem örült; csak Armand nem változott, szomorú vala, mint
                  mindig, sőt mennyivel inkább közeledtünk hazánkhoz, annyival komolyabb. Meglehet,
                  hogy a francia határ gyermekségének bús emlékeit ébreszté szívében vagy hogy talán
                  érzé, mennyire idegenné válhatik a föld, melyben születtünk, ha nem vár senki
                  reánk határai közt. Így értünk Chamounyba.</p>
					<p>Van egy hely a Montblanc hegyláncában, melyet kertnek neveznek - egy kis zöld mező
                  ez, jegesektől körülfogva, melyet sok utas, habár az út fáradságos s maga a
                  látmány inkább különös, mint szép, meglátogat. Ide mentünk mi is, nem lévén semmi
                  inkább gyermekképzetemhez szóló, mint e kis zöld oázis e nagy jégpusztaság között.
                  Kipihenve egy szikladarabon s beásva palackunkat neveinkkel, visszamenet már ismét
                  a jégtengerhez közelítettünk, midőn a Montblanc csúcsán elébb mint egy füstoszlop,
                  később mindig sötétebben nagy felleg vonula fel, vésszel fenyegetve, mely, még
                  minekelőtte a jeges közeléhez érheténk, egész erejével kitört. Fenséges vala a
                  látvány, de borzasztó. Körülöttünk a nagy fellegvár, itt-ott egyes villámtól
                  kettészakítva, szétfoszolva, gombolyogva s darabokra szaggatva a nagy szélvész
                  csapásaitól, alattunk sötétkéken a jeges, míg a zápor zúgva mosá hullámzó jegét, a
                  szél ordítva futá át a völgyet s a mennydörgés száz bérctől s sziklától
                  visszalöketve, felhangozék hatalmas szavával. - Szívem szorult, és mégis
                  emelkedett, felmagasztalva valék s elborzadtam; így sieténk tovább vezetőnk után,
                  majd hosszú jégtáblákon végig, majd a nagy hasadékokon jégről-jégre szökdelve, míg
                  egyszerre, midőn egy szélesebben átugrom, lábam elcsúszik, hanyatlani kezdek,
                  sötétkéken tátong a mélység alattam, botom kettétörik és - - Armand megragadva
                  kétségbeesés adta erővel magához húz s megölelve fenntart. - Mentve valék. -
                  Vezetőnk halványan álla mellettünk, agg Jánosom térdreborulva imádkozott. - Én
                  hallgatva álltam közöttük, magamon kívül valék, mintegy álomból ébredve nézék le a
                  mély hasadékba, mely előttem tátongott, s szívem elborzadott a halál sötét
                  gondolatánál. - De mikor körültekintve barátomat láttam mellettem, lángoló arcain
                  az első örömsugárt, szemében a nem szokott cseppet, s mikor érzém a kezet, mely
                  most remegve pihent az enyimben: akkor boldogság tölte el, akkor érzém, hogy élek
                  s általa élek, kit e földön leginkább szereték, s karjai közé borulva, záporként
                  omlottak ki örömkönnyeim. - Ezt el nem felejtem - zokogék s érzém, hogy e szó eskü
                  vala. - A vész azalatt elvonult, ragyogva futá át egy napsugár a tájt, s a fehér
                  Montblanc kilépe ködfátyolából, mintha ősz fejével megáldaná ifjú szövetségünket.
                  Oh ez szép pillanat vala!</p>
					<p>Egy pillanat s utána e hosszú, bajteli élet, s utána ennyi szenvedés, ennyi
                  véghetetlen kín, egy mustármag öröm s utána e szörnyű növény. - Oh átkozott
                  pillanat, melynek ily hosszú a büntetése! - S miért örültem hát én? - mert mentve
                  valék? megmentve az életre! Nem fekszik-e keserű gúny e szavakban; hogy egy
                  percnyi szenvedés helyett évekig tűrjek, egy halál helyett ezeret szenvedjek;
                  feltartva, mint az állat, melynek a tudós felbontva mellét, kegyetlenül feltárta
                  életét, hogy a halálos szúrást elkerülve, tovább lássa dobogni a remegő szívet,
                  hogy kegyetlen örömére továbbra halassza a végpillanatot, melyben martalékja
                  szenvedései megszűnnek; és én köszöntem ezt! - Oh nevethetnék - nevethetnék még e
                  szörnyű kínok közt is, ha visszagondolok, mint féltem a haláltól. S mi a halál? -
                  a gyermek, ki álmodá, hogy magasról lezuhan, már érezte kínjait; a fáradt munkás,
                  ki délkor egy fa alatt elaludt, már ismeri semmisedését; s mi remegünk s tűrünk
                  mindig. Oh gyávaság!</p>
				</div>
				<div type="chapter">
					<head>VIII.</head>
					<p>Kevés napok mulva atyámnál valék. Szívesen fogadott, habár a komoly szabályosság,
                  melyből ő soha ki nem lépett, nékem, ki csak szenvedelmeket ismerék, hidegnek
                  látszott is. De miután kevés napok mulva Avignonból visszatérve tudtomra adá, hogy
                  Armand nálunk marad s hogy vélem menend a toulousi egyetembe, s miután János
                  megsúgá, hogy háládatosságból a prefektúra által magát barátom gyámnokává
                  kineveztetvén, egész neveléséről s jövendőjéről gondoskodni fog: akkor felejtve
                  vala minden s csak öröm s szenvedelmes köszönet tölté szívemet atyám iránt.</p>
					<p>Egy vala, mi e tiszta eget elborítá s lelkemet néha mély gondolatokkal tölté; azon
                  vallástalanság vala ez, mely, fájdalom, majdnem egész Franciaországban
                  közönségessé vált, de melyet én atyám házánál először láttam. - Jezsuitáknál
                  nevelve, ifjú szívem egész hevével ragadta meg azon hitet, melyben évekig
                  boldogságomat találtam, s nem lehete nem csodálkoznom azon hideg közömbösségben,
                  melyet most magam körül láték. - Vasárnap jött, és senki templomba nem ment; a nép
                  processiót járt, mi nyugodtan nézénk ki ablakainkon; az egyház böjtöt rendelt s mi
                  húst evénk; én enni nem akartam, s atyámat a böjtre figyelmessé tettem; ő
                  mosolygott. Mit jelent ez? gondolám magamban, atyám mosolyg! S lelkemben az első
                  kétely támada, gyengén s küzködve még erősebb hitemmel, de mégis szüntelen
                  visszatérve, s mindig új erővel. Talán a böjt nem fő dolog? így töprenkedém
                  magamban; de hát mi volna az, ha az egyház egy parancsolatját meg szabad szegnünk?
                  S gondoltam mindig többet s mélyebben, de a nélkül, hogy lelkemnek nyugtot
                  találhatnék vagy visszavarázsolhatnám azon örömöket, melyeket hitemben egykor
                  találtam; s ha a templomban valék vagy szobámban Mária-képem előtt térdeltem,
                  mindig újra feltámada a kérdés lelkemben: vajjon miért mosolygott atyám? vagy
                  talán nevetséges volna mindez, amit teszek? Elijedtem vétkes gondolatom előtt s
                  újra elmondám imádságaimat; de hasztalan, elveszték varázserejöket.</p>
					<p>Szerencsétlennek kezdém érezni magamat; szívem egy új, előbb nem ismert bánat
                  súlyát hordá s fájt annyival inkább, mert éppen vigasztalásait veszté; de én
                  hallgaték, nem merve senkivel közleni a gyötrelmet, melyet oly vétkesnek gondolék,
                  s mely, habár kínza, nem vala egészen gyönyörtelen, mint minden ily vizsgálódás
                  nem az, hol az ember lerontva boldogságát, az első pillanatokban csak önerejét
                  érzi. - Még minekelőtte atyám házát elhagyám, kételkedő valék.</p>
					<p>S nem szörnyű-e meggondolni, hány ember lett azzá ily módon, mint én? Kételkedővé,
                  azaz szerencsétlenné, mert lángoló hitével csak hideg, megvető mosolygás fogadá őt
                  a világon; nem szörnyű-e, főkép ha körültekintve látjuk, hogy nem egyes
                  szerencsétlen kivételek sorsa ez, hanem közbaja századunknak, melyet csak kevés
                  boldogabb vagy erősebb kerülhet el. - Megkereszteltetünk szokásból, mint
                  keresztyének neveltetünk, mert már a felvett rendszer úgy hozza magával; s miután
                  évekig hittünk s évekig boldogok valánk hitünkben: belépünk az életbe - s csak
                  vallástalanság áll körülöttünk; hitünkről szólunk s mindenki vállat vonít; az
                  egyház parancsiról - s mindenki szánja gyengeségünket; mert gyakorlati egy század
                  ez, melyben élünk, melynek jelszava: számolj s dolgozzál; a kor vallása haszon, s
                  ha vannak mártírjai századunknak, csak pénzvágy az, mi őket szenvedni s lemondani
                  tanítja. - S vajjon ily körülmények közt az egyes megtarthatja-e hitét? állítsd őt
                  magát hitével ezer üldöző közé, s ő küzködni fog s halni meggyőződése mellett; de
                  ha nincs, ki ellentmondana, ha mindenünnen csak szánakozás vagy megvetés lép
                  elébe, ha mindenki tűri az ábrándozót, de mint egy ártatlan bolondot felelet
                  nélkül hagyja: fog-e hinni így is? az egyes talán, a többség bizonyára nem; mert,
                  miként az életben ki-ki csak a közfolyamatú pénznemeket gyüjti, úgy a gondolatok
                  világában is csak közbecsű fogalmakat, s kevés van, ki ellentállana, ha
                  ellenállásáért még nem is csodáltatik.</p>
					<p>Szerencsétlenségemre nem valék ezeknek egyike, s miután egyetemi éveim eltöltek, s
                  miután olvastam s tanultam s erősen ragaszkodva hitemhez, mintegy kétségbeesve
                  víttam mindig nagyobb kételyeim ellen: a kételkedő tagadóvá lett, az egykor boldog
                  gyermek örömtelen ifjúvá, s így jövék vissza atyám házához.</p>
				</div>
				<div type="chapter">
					<head>IX.</head>
					<p>Tizenkilenc esztendős valék, mikor az egyetemet elhagyám s az atyai házhoz
                  visszatértem; nem oly boldog, mint mikor gyermekjátékaim között szaladgáltam
                  termeiben, mert belvilágom, melyet egykor szerelem és vallásosságból alkota
                  lelkem, eltűnt; de boldog ismét, mint minden ifjú, ki pályája kezdetén állva,
                  erejét győzhetetlennek érzi, s a díjt, melyért küzködni akar, nagyobbnak, mint
                  melyet életünkben találhatunk. - Ki nem képzele dicső jövőt magának ilyenkor? ki
                  nem érze egy Caesart vagy Mirabeaut lelkében e napokban, hol nagyszerű
                  önösségünkben elfelejtjük, hogy van minmagunkon kívül más is e világon, ki az
                  emberi nemnek feláldozhatja életét s hol még semmi sem látszik lehetetlennek,
                  kivévén, mi legvalószínűbb, hogy közönséges emberekké válandunk. - Oh mi szomorú
                  később visszatekintenünk! Nem, mert minden év meghozá bús tapasztalásait, hanem
                  visszatekinteni minmagunkra s látni, mi kevés maradt az ifjúból a férfiban; látni,
                  mennyi remény, mennyi magas érzemény fekszik temetve a szívben; ki tehetné ezt
                  csak huszonnégy esztendős korában is a nélkül, hogy melle egy sóhajtól ne
                  emelkednék, és koldusnak ne érezné magát.</p>
					<p>Én gazdag valék tanulótársaim közt, egyike az elsőknek, atyám által mintegy
                  biztosítva, hogy érdemeim homályban nem maradhatnak. Nagy költő az ifjú kor, s nem
                  kell csak annyi sem, hogy szép jövendőt alkosson magának képzeletében, s nem kelle
                  atyám biztatása, ki - az élet azon korához érve, melyben mindenki, kevés hátralévő
                  napjaiban önösségének már elég helyet nem találva, szívesen helyezi reményeit
                  gyermekében - nem szűne meg fényes terveket alkotni s hiúságomat ébresztgetni. -
                  Nagy úr léssz, - így szóla ő, ha néha magunk valánk - a Bourbon-ház nem felejtheti
                  érdemeimet s benned fogja megjutalmazni. Nagy ember leszek, így álmodoztam én, ki
                  csak magamnak akartam köszönni jövendőmet, s megelégedtünk mindketten: ő, mert
                  arcomat lángolni látván, azt képzelé, hogy Lajos keresztje után dobog szívem, én,
                  mert hízelgő szavaiban érdemeim elismerését láttam, s mintegy biztosítását nagy
                  reményeimnek.</p>
					<p>Armand - ki iránt érzeményem nem változott s ki oly híven látszék ragaszkodni
                  hozzám, hogy barátságunk társaink közt szinte közmondásossá vált - velem jött most
                  is; talán egyetlen fájdalmam az vala, hogy nem osztozék örömömben. - Ő búsabb vala
                  még, mint ennekelőtte; mennyivel többet szóltam reményeimről, annyival komolyabb
                  redőkbe vonult homloka; s én, ki nagy nemeslelkűségemben meg nem foghatám, miként
                  nem örülhetünk barátunk örömeinek még inkább, mintha mi bírnók, - mert nem én
                  valék e helyzetben s boldog nem tudja, hogy irígyek lehetünk, ha nincsenek
                  reményeink - bámultam kedélyét, s amennyire lehete, mulatságok által igyekeztem
                  elűzni bánatát. - Vadásztunk, sétáltunk, naponkint Avignonba menénk, néha tovább,
                  s így mult majdnem egy hónap. - Avignonban egy néném lakott, dús, mint atyám mondá
                  s azért olyan, kit tisztelni kell; ehhez menék majdnem naponkint; Armand
                  közönségesen nem jött velem, s ha végre az öreg számtalan kérdéseitől s intéseitől
                  szabadulhaték, mindig a nagy templom vala találkozóhelyünk. Egyszer néném nem vala
                  otthon s időnek előtte érve a templomba, soká járék fel s alá a nagy gót
                  épületben; majd a sírkövek felírásait olvasgatva, majd a szent képeket nézegetve
                  egyenkint. Az est közelgett, a templom keleti része homályosodni kezde, míg a
                  nyugot felé nyíló ablakok az alkony végsugáriban égtek. Mély csend uralkodék
                  körülöttem s lelkem ábrándokba merült. Én ismerém e templomot, sokszor hozott ide
                  anyám, s még jól tudtam a helyet, hol akkor térdelni s imádkozni szoktam; - akkor
                  mennyit érezék e falak közt - mennyi értelem élt e kőszobrokon - s most! -
                  Álmaimból könnyű léptek ébresztének fel s visszafordulva egy asszonyt láték, ki a
                  templom egyik mellékkápolnájában eltűnt. Mit akarhat ez itt, gondolám magamban,
                  ilyenkor s ily magányosan, s egész kíváncsiságom felébredett; már követni akartam,
                  midőn a templom másik ajtaján egy magas fiatalember lépe be, ki körüljárva a
                  templomban, végre ugyanazon kápolnában eltűnt. Szerelmesek, gondolám, mi közöm
                  hozzá, s már menni akartam, de nem tudom, mi titkos vágy tarta vissza, hogy nem
                  meheték. Végre oszloptól oszlophoz haladva, mintha a templomot nézném, oly helyre
                  jutottam, honnét a kápolnába láthaték. Egymás mellett álltak, az asszony lehajtá
                  fejét, a férfi szenvedéllyel látszék beszélni, néha egyszerre elhallgatott,
                  hihetőleg feleletet várva, mert az asszony ilyenkor tagadólag rázta fejét, mire ő
                  mindig nagyobb szenvedéllyel tovább szólt - végre a férfi elment; a nő egy pár
                  lépésre követé, csendesen visszatartva őt karjánál s kezét nyujtva, mire ő
                  haragosan visszataszítá kezét s elsietett. - Az asszony egy ideig utána nézett,
                  végre eltakarva arcát kezeivel, az oltár elébe térdelt - sírt. - Valami oly
                  regényes vala ez egész történetben, mi egész szívemet elfogá, s még mozdulatlanul
                  állék oszlopom mellett, a kápolnára függesztve tekintetemet, mikor Armand a
                  templomba belépe. Útközben éppen a látottakat beszélém Armandnak, midőn a postaház
                  előtt elmenve, egy fiatal embert látánk a kapun bemenni. - Fogadni mernék, hogy ő
                  - szólék barátomhoz s kevés percekkel azután a párizsi mail zörge végig az
                  utcákon. Mégis szeretném tudni e történetet, szólék ismét. - Hadd el, felele
                  Armand rosszkedvűen; - az egész bizonyára nem oly érdekes, mint gondolnád; férfi,
                  ki asszonyt csal, s ez közönséges dolog; vagy talán asszony, ki férfit csal, s ez
                  még közönségesebb; egyike azon szenvedéseknek, melyeken valamennyien átmegyünk,
                  mint gyermekbetegségeinken, de a nélkül, hogy veszedelmesek lennének vagy
                  egyszernél többször bántanának; - ne félj, kerül még rád is a sor, s akkor
                  megtudod e szerelmesek titkát is; suttogva azt fogod mondani kedvesednek, mit ezen
                  úriember mondott templomi szépednek; azt fogod tőle hallani, mit ő hallott, boldog
                  lenni és boldogtalan, mint ő; hisz évezredek óta ugyanazon kívánságokat ismétlik
                  millió ajkak s millió szívek ugyanazon kínokat szenvedik, ugyanazon örömökben
                  boldogok; mióta a világ áll, nemünknek nem volt egy józan órája.</p>
					<p>De míg ő így szólt, szokott keserűségével gúnyolva az embereket, addig új meg új
                  történeteket szövék képzeletemben s nem vala nyugtom, míg ismét másnap reggel
                  Avignonba nem meheték, hol az egésznek nyomára reméltem akadhatni.</p>
				</div>
				<div type="chapter">
					<head>X.</head>
					<p>Midőn másnap nénémhez menék, az egész házat megváltozva találtam; a füves udvaron
                  egy utazókocsi állt, az első talán, mióta a háziasszony 1800-ban az emigrációból
                  visszatért; a pitvar teli rakva málhákkal és bőröndökkel; az előszobában idegen
                  cselédek jártak, egy szóval: minden vendégre mutatott. - S nem képzelheted
                  meglepetésemet, midőn néném köztermébe belépve, agg barátné helyett, milyet a
                  jövevényben vártam, egy deli nő tekinte rám s néném jókedvűen kezemnél fogva
                  engem, mint egyik rokonát mutata be a szép asszonynak.</p>
					<p>Megkíméllek leírásától, mert tudom, hogy szavakkal csak Isten teremthet, s nem
                  akarok költők módja szerint rózsát, eget, éjt, s más ily szépségeket összekeverni,
                  mi legfeljebb oly fogalmat adhatna a leírott tárgyról, mint a festő palettája a
                  dicső műről, mely az ott felrakott színekből alakult. Ő szép volt, mint asszonyt
                  nem láték elébb, s ha első látásra meglepettem, mert némi hasonlatosságot találék
                  azon asszonnyal, kit a templomban láttam: mikor kezét nyujtva mint rokonának, azt
                  ajkaimhoz szorítám, szívemben egy érzemény ébredett, melyet eddig nem ismerék s
                  mely a templomi regényes találkozást hamar elfeledteté. - Néném nem győzé eleget
                  kérdezni férjéről, ki csak egy hónap előtt halt meg, s arról, hogy’ jött? meddig
                  marad? mit viselnek leginkább Párizsban oly korú asszonyok, mint ő? hogy’ néz ki a
                  király? s tudja az ég, mit nem, hogy szegény rokonom alig győze felelni, én
                  hallgatni. Végre az öreg magunkra hagyott. - Mennyit akarék én beszélni elébb
                  Juliával, mily szép frázisokat fontam képzetemben, csak várva a pillanatot,
                  melyben magam leszek, hogy minden tökélyeimet kimutassam - s most a néne elment s
                  én hallgaték. A vér szívemhez tolult, arcaim égtek, szinte imádkoztam egy
                  gondolatért, s nem juta eszembe semmi. - Ki még nem volt ily helyzetekben ifjú
                  korában? hol még beszélgetni nem tudunk, mert mindig akarunk valamit mondani. A
                  percek, melyeket így hallgatva tölték, éveknek látszottak, de Julia végre
                  megkönyörült rajtam s megszólíta s minden helyén volt. - A kő, melyet valaki
                  megindíta a tetőn, nem futhata sebesebben lefelé, mint én beszédemmel a tárgyakon.
                  Julia oly figyelmesen hallgatott, oly kérdezőleg felelt, oly szépen mosolygott,
                  hogy hamar elfelejtette velem, mi rövid ideje ismerem, s örömömben mindent
                  kifecsegék, mi csak lelkemet tölté, multat s jövőt, reményt s bánatot. Tizenkilenc
                  esztendős korunkban úgyis csak azért vannak titkaink, hogy mennyivel többekre
                  bízhassuk; s mikor néném visszatért, kiket mint idegeneket hagyott el, szinte
                  barátokká váltak - sőt én szerelmessé.</p>
					<p>Nem tudom, voltál-e valaha szerelmes; mert sokan vannak, kik ezt az érzeményt
                  sohasem ösmerék, miként sok fa nem hajt virágot, és sok ember nem érzi a költészet
                  szépségét; de ha voltál, emlékezzél vissza az időre, hol komoly arcod még
                  érzeményeid lángjában égett, hol egy tekintet több vala az egész világnál, egy
                  kézszorítás több az egész emberi nem dicséreténél; hol minden szó egy örömvilágot
                  alkota benned, s mintegy meghalva a földnek, mennyországot éltél szerelmedben; s
                  ha az emlékezet egy könnyet csal szemedbe, s mintegy honvágy tölti szívedet e
                  boldog idők után, akkor megértettél. Én őt szerettem, lángolón, véghetlenül az
                  első pillanattól; mert csak így szerethetni. Kinek napok kellenek s hetek s évek,
                  míg tökélyt tökély után kiösmert, s az egészet fölszámolva, végre meggondolva
                  kimondja, hogy szeret - az boldog férjjé válhat, de nem szeretett soha. Csak kinek
                  lelkét mintegy őrültség ragadá meg, ki egyszerre boldognak érzé magát vagy
                  elkárhozottnak, mintha éltét átok vagy áldás hatotta volna át egyszerre; ki nem
                  keresett tökélyt, nem ismer hibákat, nem tud, nem akar semmit, hanem csak érez s
                  egyszerre veti oda mindenét ez egy érzeménynek, s nem remél semmit s nem fél
                  semmitől: az szeret, mint én szereték - az hozhat ítéletet tetteimről.</p>
					<p>Armand hidegebb lelkű vala, s mikor visszatérve Avignonból, szívemet kiöntém
                  előtte, s az először szerető sokbeszédűségével mondanám el egész boldogságomat, s
                  hogy Julia mindenem, s hogy nélküle nem élhetek, s mit szerető ily alkalomkor,
                  főkép ha fölötte csillagos ég boltozik, mondhat: ő mosolygva hallgatá
                  szívömledezéseimet.</p>
					<p>- Nemde mondtam, - így szóla nevetve - hogy rád is fog már kerülni a sor, s mi
                  hamar bételjesedett; minden embernek megadta őrültségét a végzet, csak félek,
                  néked nem juta elég belőle, hogy vele soká beérhessed, s nincs fájdalmasabb semmi
                  e világon, mint kijózanodni. - Most öröknek gondolod szerelmedet, de hidd el,
                  álmak nem tartanak soká s főképpen ez nem, melynek szétoszlatására sokszor nem
                  kell erősebb érintés, mint egy csók. Szegény szerelmesek; a mechanikus, ki magát
                  mobile perpetuum feltalálójának képzeli, nem büszkébb, mint ők, ha öröklő
                  szerelmökről szólnak; de még hangzik a magyarázat s máris megállt a műszer, s
                  máris elszégyenülve összerakják szegény holmijokat, boldogok, ha még privilégiumot
                  nem kértek nagy találmányukra, azaz: nem házasodtak meg s nem kényszerítik magokat
                  örök tettetésre.</p>
					<p>Nem fáj semmi úgy, mint hallani, amit később magunk tapasztalunk; s kértem
                  Armandot, hogy hagyjon fel gúnyolásával; úgy sem szerettél soha - szólék sóhajtva.
                  - Csalatkozol, - felele ő - én szerettem, habár nem szóltam is, mert lelkem nem
                  szívesen tárja ki kincseit; én szerettem lángolón, igazán, mint te, s megszűntem
                  szeretni, mint te fogsz. Én egyszer szerettem életemben, te, kinek természete
                  lángolóbb, hihetőkép többször fogsz szeretni, de azért szerelmem mégis csak egy
                  pillanat vala, mint a tiéd leend, mert az aloe, mely egy században egyszer
                  virágozik, s a rózsa, mely minden hónapban új bimbókat hajt, egyformán csak
                  napokig tartják meg virágukat.</p>
					<p>- S ha szerettél, - szólék - miért titkoltad barátodtól?</p>
					<p>- Mert ismerem az embereket - felele keserűen - és sejdítém, ami most megtörtént,
                  s mert büszke vagyok s nem akarnék szánatni, még általad sem. - Ő
                  elhallgatott.</p>
					<p>- S miért hagyattál el? - kérdezém szinte ijedten.</p>
					<p>- Hihetőkép, mert egy más érdekesebb, azaz nagyobb nevű vagy vagyonú foglalá el
                  helyemet; hisz a szerelem vak s nem csodálhatni, ha egy szép név hallásán vagy egy
                  kis arany érintésén megindul. Jó éjszakát; álmodjál kedvesedről, s ha tán ő is a
                  szép lovakról álmodik, melyekkel veled Párizsban kocsikázni fog, s inasaidról, s
                  házadról, akkor holnap viszonozni fogja szerelmedet.</p>
					<p>Nem írhatom le, mi kellemetlen hatást tettek e szavak rám; de mikor ismét magam
                  valék s felnéztem a csillagos égre, mely sötétkéken boltosult fölöttem, Julia képe
                  támada fel lelkemben s hallgatott minden emlék, mely nem felőle szólt.</p>
				</div>
				<div type="chapter">
					<head>XI.</head>
					<p>Nem akarlak untatni boldogságom leírásával. Mint a tiszta nyári ég, melynek kék
                  boltozatján semmi kitűnőt nem találsz, mert a napsugárok mindent egyenlő
                  világossággal töltenek; mint a tér, melynek egyenlőségén tekinteted elfárad, mert
                  minden talpalatnyi föld megtermi virágát s zöldjét: ilyen vala életem szerelmem
                  első napjaiban, egy véghetetlen boldogság.</p>
					<p>S hogy is lehetne máskép. Ha van boldogság a világon, ha van valami, miért élnünk
                  érdemes, bizonyára első szerelmünk az; e képzelet több gyönyört nyujt, mint éltünk
                  minden valósága. S miként ne lettem volna boldog én, ki előtt mind ez öröm oly
                  egyszerre, oly váratlanul nyílt meg. - Soha ember több szerencsét nem éldelt, mint
                  én e napokban.</p>
					<p>Armanddal ritkábban találkoztam, s bár tagadtam enmagam előtt, érezém, hogy tőle
                  távoztam. A szívben több érzemény férhet meg, de csak egy szenvedély, s nálam
                  elébb a barátság is az vala. Most lelkemben csak egy gondolat élt, szívemben egy
                  érzemény lángolt, s az Julia vala. - S mi kelle egyéb? Miben a szív egészen él, az
                  világunkká válik, s legyen haza vagy asszony, boldogíthat, mihelyest eléggé
                  szeretjük, hogy érette magunkról megfelejtkezzünk.</p>
					<p>Néném, mint gondolhatod, pártolá szenvedélyemet: ő jó vala s nyájas már
                  természetétől, s az élet azon korában, melyhez ért, minden asszony jóakarón néz
                  azon érzeményre, mely által egykor boldog volt, és szívesen hallgatja a
                  szerelmesek titkaiban mult élete történetét. Szegény jó asszony! mennyiszer nem
                  keresett dolgot magának, hogy magunkra hagyhasson, miként nem örült, ha halkan
                  belépve, nem vevők észre jöttét; mennyi reményeket nem gerjeszte szívemben biztató
                  szavaival, valahányszor Juliáról szólt, majd egy véletlen mondását beszélve, majd
                  hogy elpirult, midőn rólam szó vala, s tudja az ég, mi más kicsiségeket, melyekben
                  szívem akkor mennyországot talált. Mintegy felmagasztalva vala ő is szerelmem
                  által, éltének ismét célja volt s szinte megifjodott.</p>
				</div>
				<div type="chapter">
					<head>XII.</head>
					<p>Egyik kedvelt sétálásunk Vaucluse vala. A nyájas vidék, hol a csörgedező patak s
                  minden falevél, melyet a szellő ingadoztat, a nagy költő szerelmét s dalait hozza
                  vissza emlékezetünknek, éppen helyzetemhez illett. Itt, hol Julia mellett mindent
                  érzék, miről a költő énekelt, s halhatatlan dalait kedvesem előtt felolvasva, csak
                  saját érzéseimet mondám el, véghetetlenül boldognak érzém magamat. - Tisztán s
                  nyugodtan, mint századok előtt, áll a vízmeder magas kőfalai között, melyek
                  meredeken emelkednek körülötte, mintha védenék a helyet, hol egykor a költő
                  álmodozott. Mindenünnen csak sziklákat lát a szem, hátul félkerék fallá egyesülve,
                  a meder két oldalán meredek halmokká hajolva, csak a víztükör fölött zöldel egy
                  fügefa, mintegy képe azon egy reménynek, mely Petrarca lelkében élt s nem hoza
                  gyümölcsöt, mint nem e fa árnyékos helyén, s mégis szép vala, mint zöld ágai e
                  kőpusztaságban. Elől vízesésekben zúg le a patak s fenn a bércen Laura vára áll. S
                  itt ült a dalnok, a víz medre mellett, talán ugyanazon kövön, hol mi ültünk, s
                  lenéze a habokra, melyekben az ég tükrözik, s hallá a patak zúgását, de lelkében
                  csak egy gondolat élt - Laura. Most hallgat ő, a szív elhamvadott s vele
                  fájdalom-kereste borostyánja; Laura vára omladékban áll, s minden, amit a költő
                  szenvedett, egy agg regévé vált; de a gondolat él, él e tájban, melyet képeinek
                  használt, él minden fában, minden kőben.</p>
					<p>Mégis különös a költő végzete: jövő századokra hagyhatja bánatát, ha már emlékköve
                  is porrá lett, ezer szemekből könnyeket facsarhat, s nem teremthet egy boldog
                  percet magának. Vagy boldog volt-e ez, ki egykor e helyeket sóhajtásaival tölté?
                  ő, kinek lelkében kettős szerelem lángolt s kinek sorsa vala, csak kínokat találni
                  mindkettőben, hazáját szétdúlva, Laurától elválasztva örökre esküje által. Vagy
                  boldog valál-e te, lángoló Tasso, csak végső órádban is boldog? mikor annyi
                  szenvedés után végre Onufrio klastromában megpihenve, mint a haldokló gladiátor,
                  üldözőid zajgó tapsát hallád magad körül végső pillanataidban. Azt beszélik,
                  mosolyogtál s lelkesült arcidon az első örömsugár lángola; de vajjon nem
                  elkeseredésből mosolyogtál-e? s ez öröm nem tölté-e el inkább azért szívedet, mert
                  végadományukat veszed az emberektől, mint mert éppen babérod vala? S boldog
                  voltál-e te, Rousseau, te, Byron vagy ti százak az ezernyi milliók közül, mióta a
                  föld áll, kik egész korotok fájdalmait hordtátok kebletekben, s tán egy örömet sem
                  vigasztalásul. Gyémántok az emberszén között, kiket csak azért teremtett az ég,
                  hogy hideg fényben ragyogjatok, míg boldogabb társaitok melegítő lángok közt
                  elenyésztek. - A nép csodál s irígyli sorsotokat, mert lelketek gazdagabb, s magas
                  homlokotokat babér köríti; oh de ne gondolja meg senki azt, hogy az élet mezeje,
                  melyen mások számára annyit arattatok, nektek tarlón állt, s hogy a zöld babér ág,
                  melyet homlokotokon viseltek, csak az életfa véghajtása vala.</p>
					<p>Vaucluseben valánk egy szép júliusi estve is; a nap rég lealkonyodott, mikor
                  hazamenésre gondolánk s a Petrarca és Laura című fogadóhoz indultunk, hol kocsink
                  várt. Különös jelenet lepe meg itt. - A közönségesen oly nyugodt ház most tömve
                  vala vendégekkel, a konyha tűzhelyén egy vastag parasztember ült két gyertya
                  között, mintegy csodának kitéve, míg háta mögött egy fakanóc veté néha elhaló
                  lángjait, s még nagyobb világosság végett elül a piros szolgáló tartá oda füstölgő
                  mécsét. A körülvilágított főszemély némi nehézséggel, de fennszóval olvasott
                  valamit, miben formájából s a tartalmából hamar a Moniteur-re ismerék: míg a
                  körülte álló s tolongó sokaság majd figyelmes hallgatással, majd hangos tapssal s
                  éljen-kiáltásokkal követé szavait. - A gazda s neje egymásután hozta a borral tölt
                  palackokat, s kinn az ajtó mellett egy kis savoyárd rikácsoló hangon ajánlgata
                  háromszínű kokárdákat. A júliusi forradalom híre érkezett éppen ide is, s amit
                  látánk, a nagy párizsi tett liliputi utánzása vala, mely aznap talán egész
                  Franciaországban megtörtént. Julia megijedt, s amint lehete, sietve hajtatánk el e
                  hazafiúi társaságból, honnan még egy hangos «Vesszenek az arisztokraták!» - szálla
                  kocsink s bérruhás cselédjeink után.</p>
					<p>Aki soha kedvesét nem látta félelemben, az nem tudja, mi a boldogság; az
                  csodálhatja, miért nem érezhettem én e pillanatban, hol hazám megfordult, egyebet
                  szerelmemnél. S mégis úgy vala; kocsink mellett kisebb vagy nagyobb csapatokban
                  ment a nép Avignon felé, majd: Éljen a király-t, majd: Éljen a szabadság-ot
                  kiáltozva; de én alig hallám e hangokat, melyeknek hallásán csak egy pár hónap
                  előtt is szívem feldobogott volna örömében; csak a remegő kéz szorítását érzém,
                  csak az elfojtott hangot hallám, mellyel Julia hozzám simulva nevemet mondá. - A
                  szerető tulajdon világában él s elszigetelve minden egyébtől, boldog lehet, míg
                  hona felbomlik, mert egy kézszorítást érez; s boldogtalan, míg nemzete győz, mert
                  egy tekintet földre sujtá.</p>
					<p>Mielőtt Avignonba értünk, leszálltunk, nehogy arisztokratikus külsőnk
                  kedvetlenségekbe keverjen, s karöltve gyalog menénk be a városba. Így érénk minden
                  bántás, habár Julia részéről nem félelem nélkül néném házához, hol a kapunál egy
                  öreg cseléd várt, ki azt, míg mi szegény nénémhez sieténk, vigyázva bezárta.</p>
					<p>Ki a jelenetet, melynek most tanuja levék, nem látta, alig képzelheti azt. - Az
                  egész háznép az ebédlőteremben vala összegyűlve, néném utazóruhában az aggszerű
                  kandalló kőoszlopára támaszkodva, mellette ősz hajú lelkiatyja, kinek halavány
                  arcain ma mindent inkább lehete olvasni, mint vigasztalást; e két főszemély körül
                  néhány agg házibarát, kivel a félelem társaságot kerestete, vagy ki személyét s
                  drágaságait, melyeket magával hozott, e köztisztelt asszonynál biztosabbnak
                  gondolá; a szobában ide s tova járó és suttogó cselédek, félig berakott málhák, s
                  mind e fölött a koppantani felejtett gyertyák világa, valami oly meglepő egészet
                  képeznének, melyet le nem írhatok. - Mikor beléptünk, örömkiáltással futa a jó
                  öregasszony Julia elébe s melléhez szorítva sírt, maga sem tudva talán, öröm
                  facsarta-e ki könnyeit, mert vesztettnek gondolt kedvesét meglátá, vagy fájdalom,
                  mely ily pillanatban kelle őt meglátnia. - Az egész társaság engem ostromolt
                  kérdésekkel, s mikor mindent elbeszéltem, viszont oly szörnyeket beszélt
                  mindegyike, annyi iszonyatosságokat, melyeknek tanuja volt, hogy szinte
                  elborzadtam.</p>
					<p>Az utcáról muzsika hallatszék s egy ideig csend lőn; mindenki egész figyelemmel
                  hallgatta a még csak egyes szétszakadozott hangokban közelgő zenét. - Oh Istenem,
                  - jajdula fel végre az abbé, kétségbeeséssel összetéve kezeit - kinn a
                  Marseillaiset éneklik, veszve vagyunk; az átkozott republikánusok közelgenek, ők
                  szegény rendünkön fognak bosszút állani Brune haláláért, s mit tehetünk mi róla?
                  1815-ben oly ájtatos vala a nép, ki tarthatta volna vissza szent haragjában. - A
                  zene közelgett, termünkben halálos csend lőn, csak néha egy imádságtöredék
                  hallatszék az abbé ajkairól, míg az utcáról a büszke 89-i dal harsoga fel hozzánk;
                  a muzsikakar s a nép durva, de hatalmas szava egy mennydörgéssé egyesült. Néném
                  imádkozott, Julia halványan, kőszoborként álla mellettem s hallgatott, míg a
                  szörnyű dal vészként átvonulva házunk mellett, egy mellékutcában elhalt. - Bocsásd
                  meg vétkeinket - sóhajtá a fehérhajú komornok; - éppen olyan volt ez, mint
                  1792-ben, mikor a boldogult marquis - Hadd el! - szakítá félbe néném, alig
                  titkolva megindulását - ő királyáért halt s a jó ügyért; ki tudja, mi sors vár
                  reánk? - Julia a szoba falain jártatta szemeit, hol családi képeink függtek;
                  hozzálépék, hogy bátorítsam, de ő elvadult tekintetet vetve rám, s a képekre
                  mutatva, kiálta fel: itt három ember képe függ, ki a vérpadon végzé életét! - s
                  görcsösen szorítva kezemet, lerogyott. Szobájába vivők s még alig hagytuk ott
                  komornájával, midőn a piacon új lárma támadott: «Éljen a király! Le a
                  republikánusokkal!» harsoga mindenfelől, s abbénk s az egész társaság, mint Mózes
                  kígyóvá vált botja, egyszerre felugrott, s egymást megölelve s tapsolva szökdele
                  körül a teremben. - Most hős vala mindenik, mindenik megveté a gyáva pórt,
                  mindenki kész volt meghalni királyáért, maga a gazdasszony diadalmasan suhogtata
                  egy napernyőt, melyet éppen a málhába kelle raknia, esküdve, hogy mind fel kell
                  akasztani a lázadókat - míg egy új, ellenkező kiáltás az egész örömnek s
                  bátorságnak véget vetett. - Most, hogy Julia s néném, kit tisztelék, a szobát
                  elhagyták s hideg vizsgáló szemekkel tekinthetém az egészet, alig tartóztathattam
                  magamat a nevetéstől, olyannyira karrikatúrává változtatta a félelem az egész
                  társaságot, s éppen azon gondolkozám, mily nevetséges lehet az ember élte
                  legnagyobb pillanataiban, midőn egy új s az előbbieket meghaladó lárma egész
                  figyelmemet magamra vonta; most kétféle kiáltások hallattak egyszerre; egyfelül
                  «Éljen a király!» - hangozék, míg a másik oldalról a Marseillaise s «Éljenek a
                  párizsiak!» - harsoga; a kiáltások mindig dühösebben ismételve, borzasztó lármává
                  vegyültek, melyben semmit érteni nem lehete. - Itt csata lesz, szóla az abbé. -
                  Csak ne lőnének, sóhajta egy sovány báró, kiben emigrációi félelme ébredett fel
                  ismét, s ki talán ismét burnótboltjába kívánkozott vissza, melyben külföldön
                  élelmét kereste. - Én, kiben a zajra egész ifjúi kívánságom feltámadott, kalapomat
                  vévén, kimenék, nem kevés bajjal rábírva az egyik inast, hogy a kaput
                  felnyissa.</p>
					<p>Az utca tömve volt; a városi pór s a közel falukból bejött népség, itt-ott egy
                  polgár tisztességes öltözetben vagy egynéhány katona vad rendetlenségben tolongtak
                  mindenfelől, majd szitkok közt egymással szembeszállva, majd egy pap vagy császári
                  veterán körül, ki rongyos egyenruháját újra felölté, s véletlenül vezérré lett,
                  csoportozva. Mindenünnen vad rendetlenség, fenyegetődzés s emelt botok, dorongok,
                  fejér s háromszínű kokárdák, s lobogók, s mind efölött a szurokfáklyák ingadozó
                  világa s a sötét ég, mely mint bús jóslat függe az egész fölött. Az egész valami
                  oly rendkívüli vala, mi egész képzeletemet magával ragadta, valósulva mutatván,
                  amiről én, mint minden ifjú francia, életemben annyit ábrándoztam - egy
                  forradalmat. </p>
					<p>Amint látszék, a royalista-párt itt erősebb vala, Avignon természete szerint
                  katolikus s monarchikus város. - A nép sohasem felejti virágzása korát, s habár
                  szolgaság volna is, mi által kitűnő volt, visszakívánja a zsarnokot, ki nevét
                  dicsőíté; mert minden önösségek közt mégis a hiúság a legerősebb, s a nemzeti
                  dicsőség oly valami, mi a legutolsó hiúságának is legalább némi táplálékot nyujt;
                  s így emlékezik az avignoni pápájára, kinek palotája városának főékessége maiglan
                  is, hol falai, bármennyire megfertőztetve belőlről, még magasan állnak a többi
                  házak fölött, nagy emlékeket gerjesztve lakóiban. - Ezért gyűlöli az avignoni a
                  revolúciót s mindent, mi azt követé s mi által mindinkább tűnni látta azon fényt,
                  melyet egykor legalább emlékei adtak városának. - Pillanatról-pillanatra nőttek a
                  fejér kokárdás csoportok, mindig hangosabban s fenyítőbben harsoga az: «Éljen a
                  király!» végig a városon, míg az ellenpárt sorai közül eltűntek azon jókedvű
                  polgárarcok, melyek egy óra előtt, hol még minden biztosnak látszott, oly büszke
                  nyugalommal jártak körül az utcákon, s most hihetőkép szobájokban mindenre
                  elkészülve nagy fejér kokárdát varrtak magoknak. Különös neme az embereknek,
                  kikből a francia többség áll s kik éppen azért vittek véghez oly nagy dolgokat,
                  mert magok minden kormánynak ellentmondás nélkül engednek; kik miatt azért történt
                  annyi forradalom, mert forradalomtól való félelmök mindent elfogad, mit az éppen
                  győző párt határozott.</p>
					<p>Minden arra mutatott, hogy az összeütközés kikerülhetetlen, s akár a dühös
                  pórarcokat nézém, kik fejér lobogójuk körül emelték dorongjaikat, akár a kisebb
                  bátor csoportot ellenében, mely annyi lelkesüléssel énekelé apái harcdalát, melyet
                  ők győzve elfelejtének, csak vérengzőnek gondolhatám azt; midőn a város másik
                  oldalán egyszerre új lárma támadott, s megelőzve s követve a zajgó néptömegtől -
                  egy marseillei csapat jöve a piacra, mely az ottani municipalitástól küldve, éppen
                  jókor ért városunkba, hogy minden royalista visszahatást meggátoljon. - A
                  royalista sokaság morogva szétoszlott fegyveres ellenei előtt s ezek víg ölelések
                  s kézszorítások közt éltették álmodott respublikájokat.</p>
					<p>Én mint nyugodt néző állék ott, körülményeim s leginkább szerelmem tettlegi részt
                  venni nem hagyának; s mégis, nem mondhatom, mennyire hatott az egész jelenet rám.
                  Gondolataimból, melyek, megvallom, nem Franciaország mai állapotját varázsolák
                  elémbe, nevem ébreszte fel, s midőn visszafordulok, Armand állott előttem, ki
                  szenvedéllyel melléhez szorított. - Alig ismerék rá, a puska kezében, arcain a nem
                  szokott öröm, mely azt szinte megváltoztatta, mintegy új emberré tevék őt.</p>
					<p>- Az vagyok - szóla lelkesülve, midőn ezen észrevételemet jókedvűen közlém vele -
                  új ember, vagy inkább ember egészen, szabad, mint te, s boldog. Most nincs semmi
                  közöttünk többé, mi elválaszthatna, ma éjszakától hasonlód vagyok, s csak most
                  igazán barátod.</p>
					<p>- És elébb nem lettél volna az?</p>
					<p>- Oh! hidd el, szerettelek - felele ő meghatva - inkább, mint valaha embert
                  szerettem, amennyire koldus gazdagot, a pórfiú a grófot csak szeretheti, de nem
                  kellett-e megtisztelve érzenem magamat barátságod által, nem leereszkedésnek nézni
                  érzeményedet, nem félni, hogy a lelkes ifjúság évei után a barátból jóakaró
                  váland, iskolapajtásomból nagy úr, ki a szegény írnokot egyik homályos bureauban
                  kegyesen pártolni fogja vagy felejteni; - mert ha bár az, ki magasabban áll,
                  elfelejti pillanatokra állását, az, kit alatta helyezett a sors, nem fogja
                  elfelejteni; imádhatja a magasabbat, félhet tőle vagy gyűlölheti - de szeretet
                  csak hasonlók közt létezhet, ott, hol minden adományt elfogadhatunk, a nélkül,
                  hogy a gondolat sértené érzeményeinket, hogy nem fogjuk viszonozhatni.</p>
					<p>Nem vala e földön semmi, miről oly bizonyos lettem volna, mint Armand
                  barátságáról, s gondolhatod, mi szomorúan érzém meglepetve magamat, midőn ennyi
                  regényes álom után oly hidegen lépe a való előmbe. Szívemet fájdalom tölté, mert
                  érzém, hogy életemnek egyik legszebb csalódása eltűnt, s gyanítám, hogy az
                  visszatérni nem fog. Armand nem sejdíté bús gondolataimat, ő boldog vala e
                  pillanatban s nem képzelheté, miként nem volna más is az e nagy napon. - Jer
                  velem, - szóla kezemnél fogva, miután egy ideig a vegyelék csoportok között
                  körüljártunk - menjünk ki a mezőre s nézzük a felkelő napot, mely már szürkülni
                  kezd, s halljuk messziről ez örömzajt, hol a rekedt hangok a nagy népszózatban
                  eltűnnek, s e nevetséges karikatúrák egy nagy egésszé egyesülve, néppé válnak.
                  Csak távolról nagy az ember, csak ha egyedisége a tömegben eltűnik.</p>
					<p>Kimenénk; az ég tiszta vala, sötétkék boltozatján egyenként tűnni kezdének a
                  csillagok, míg a hajnalé, mintha múló fényüket mind magába egyesítené, mindig
                  szebb, mindig ragyogóbb sugárokban tündöklék; keletről már gyengén pirulni kezde a
                  láthatár s a téren hűs fuvalom lejte át. Egy ideig a táj félhomályba borítva,
                  ismert formáiban inkább sejdítve, mint látva álla előttünk, később a közelgő nap a
                  homályt fokonként szétoszlatá s miután az egész vidék dús olajberkeivel s csinos
                  házaival lassanként kifejlett ködéből, első sugárit veté a város falára s a viruló
                  vidéken végig.</p>
					<p>Hallgatva álltunk egymás mellett, nézve a lassanként kifejlő tájképet, melyet a
                  világosság mintegy újra teremte előnkbe.</p>
					<p>- Mi szép e korány - szólék végre meghatva, mint mindig, valahányszor a természet
                  nyugodalma csodáit láthatom.</p>
					<p>- Szép, valóban szép, - szóla lelkesülve Armand - egy nemzet reggele derült fel
                  ránk; s hallod a zajt, mely a városból tompán hozzánk száll? Ez a Memnon oszlopa,
                  mely felszólalva köszönti a nap első sugarait. Az ég áldjon meg, barátom, én
                  megyek Párizsba, hol új élet kezdődik, s ezentúl csak az nem haladhat, ki gyenge
                  vagy bátortalan. Dicsőnek látandsz, vagy soha - s megszorítva kezemet, elment. -
                  Sokáig néztem utána, míg alakja a fák között eltűnt, és sóhajtva visszamenék
                  Avignonba.</p>
					<p>Oh! szép vala e reggel, dicső, mint az, mely most elönti első sugárait e kopár
                  hegyek fölött, s kis ablakomon át cellámba, habár nem egy nemzet koránya vala is,
                  mint szegény barátom álmodá. Az embernek nincs koránya e földön; ha nehéz álmaiból
                  néha felszökik, sötét véghetetlen éj terül el körülötte, s ha lepihen ismét, új
                  álmakat alszik, de nem szebbeket azért. - Sorsunk reményleni e földön s csalódni,
                  s szenvedni, ha csalódtunk; ez végzete mindennek, mi e földön él; az egyesé, mint
                  nemzeteké; egy szép álom, s egy hosszú tapasztalás, hogy álma nem jelente semmit.
                  Az egyes a világ történeteiben olvashatja jövendőjét, hogy nem fog elérni semmit,
                  mi után küzködött; s ki nemzetének remél szebb jövőt, emlékezzék ifjú reményeire s
                  tanuljon lemondani. - Csak a természet szépsége változhatatlan; csak a föld
                  borítja új zölddel évenként sírjait; csak a nap nem veszti fényét annyi kínok
                  fölött, nagyszerű nyugalommal haladva véghetlen útján, míg a parányi emberfaj
                  küzködik, gyűlöl, és sírjába száll, hogy a földet, melyen élvezni nem tudott,
                  testével termékenyítse. S mi küzködünk, s mi halhatatlanságról álmodozunk e
                  sírvilágon, melynek pora egykor élt s gondolkozott, mint mi, hol minden hely talán
                  nagy tettek tanuja vala, s mindenik csak semmisedésre int. O vanitas vanitatum! -
                  -</p>
					<p>De ezen föld, mely lábai alatt szüntelen virágozik, s az ég, melynek napja vég
                  nélkül ragyog útjai fölött, nem adatott-e talán vigasztalásul a szegény embernek?
                  amaz, hogy benne pihenjen - ez, hogy egy reménysugárt öntsön el életére; s e vágy,
                  hogy lelkünket e földön túlemeli s oly kínosan érezteti bilincseinket, nem volna-e
                  jele, hogy hivatásunk magasabb? A madár is nyugtalanul repked kalickájában, ő is
                  nyög kínjai közt, ha erős rostélyai küzködő testét megvérezék; de ha végre ajtaja
                  megnyílik, mint emelkedik akkor az ég felé, mint énekli akkor legszebb dalát
                  szabadsága első pillanataiban: e szívben is van valami, mi emelkedni tudna. -
                  Vannak pillanatok, hol ismét reménylek. Itt a nagyszerű hegyek között, hová a
                  világ bús zaja nem hat, hol új bánat nem érheti szívemet, s szerelem s gyülölés
                  reményeimmel eltűntek, lelkem is lassanként feltalálta nyugalmát. - S hát az ég
                  képe, mely egykor benne tükrözött, nem tölthetné el azt ismét? hisz a nagy
                  tengeren is, ha hullámai elsimulnak, újra ragyognak a csillagok.</p>
				</div>
				<div type="chapter">
					<head>XIII.</head>
					<p>Kevés napok mulva a béke helyreállt; néném kirakta bútorait s házában ismét a régi
                  rendesség uralkodott, a városban mindenki visszatért elébbi foglalatosságaihoz, s
                  egy hónap után alig marada más e nagy forradalomból, mint egy új király s egy már
                  unalmassá vált beszélgetés tárgya. - Nem hiányoztak természetesen házibarátaink
                  között olyanok, kik naponkint új Vendéeről peroráltak, s mint minden megvert párt,
                  nem lévén mit beszélniök a multról, jósolással vigasztalták magokat; egyébiránt a
                  legnagyobb nyugalomban élt mindenki, mint annakelőtte, s én boldogan, mint kinek
                  szerelme napról-napra nőtt s ki majdnem egész éltemet kedvesem körében
                  tölthetém.</p>
				</div>
				<div type="chapter">
					<head>XIV.</head>
					<p>Egy szép augusztusi nap estején láttam őt utolszor Avignonban; mintha tegnap lett
                  volna, oly tisztán emlékezem vissza e napra. A társaság jókor eloszlott s magunk
                  valánk. Lelkes arcát kezére támasztva ült Julia az ablaknál, én mellette,
                  elmerülve nézetébe. A nap lealkonyodott, az átelleni házak födelei fölött az est
                  bibora lángolt s az utcán langy esti szellő lejte át, alig eléggé erős Juliám
                  fürtjeit ingatni, s mégis enyhítően hűs a forró nap után, mintha az éj egy
                  vigasztaló szót suttogna a fáradt földnek. - Szombat vala, s a város lakói
                  nagyrészint a falakon kívül sétáltak, míg az ünnepélyesen csendes utcákon csak
                  egyes munkások léptei, kik elkésve műhelyeikben, most sietének mulatótársaik után,
                  verék fel néha a hallgatást, s a toronyról az estharang, mely mint egy nagy áldás
                  lejte el a város és a táj fölött. - Egyike vala azon óráknak, melyekben a hallgató
                  természet elénkbe lép, s a szív mintegy kérdésnek véve nagy hallgatását, elmondja,
                  amit szenvedett, amit remélt s amit elveszített, s melyekben minden érzemény végre
                  egy rejtélyes könnyben egyesül, melyről alig mondhatnók: boldog vagy kínos
                  meghatás facsarta-e szemeinkből.</p>
					<p>Én Juliát rég szerettem; szerettem, mint csak akkor szerethetünk, mikor még
                  jóslatnak nézi boldog álmait a szív s hisz az embereknek, mert nem ismeri önmagát
                  s hogy magában mily gyáva természetünk. - Holnap Párizsba kelle indulnia s magunk
                  valánk. Gondolhatod állapotomat. - Beszélgettünk, de ne kérdezd, miről; mit tudom
                  én; ki úgy érez, mint én érezék akkor, legfeljebb azért szól, hogy ne hallgasson,
                  de szerelemről bizonyosan nem, mert érezi, hogy a természet, midőn a
                  legfenségesebb érzeményektől a szavakat megtagadta, egyszersmind pótlékul azt adá
                  nekik, hogy minden szóban, bármily konvencionális értelemben használják is azt
                  mások, magát egészen kifejezhesse s rokonkeblűektől egészen megértethessék. -
                  Beszélj az időről kedveseddel, ha szeretsz, vagy táncról vagy akármiről, mindegy;
                  beszédünk olyan, mint a harangszó, melyben mindenik azt hallja, mi éppen akkor
                  lelkét eltölti, s melynél míg az egyik mély keservben könnyezik, mert tudja, hogy
                  megholt kedvesét kísérik e hangok a temetőbe: a másik gondolva, hogy delet
                  harangoznak, nyugodalmasan igazítja óráját: szeretők közt közönyös szó nincsen, s
                  nem lehete köztem s Julia közt olyan, mely szívemet mélyében meg nem rázta, mely
                  új szenvedelmeket nem ébresztett volna. - Szeret-e ő? - azt nem tudám; voltak
                  órák, hol erősen hittem, napok, hol kételkedtem, de nem volt egy pillanat, hol nem
                  érezém, hogy én csak benne s általa élhetek, s hogy a bizonytalanság kínzóbb a
                  halálnál. - Tudnom kell, - gondolám magamban, s legyen bár halál következése
                  kérdésemnek, megkérdezem. S megkérdezém s nem felelt, de rámfüggeszté sötét
                  szemeit, s én úgy hivém, hogy nem kelle felelni e tekintet után. Oly ifjú valék,
                  oly tapasztalatlan s Julia sötét szeme annyi részvéttel függött rajtam, hogy egy
                  percig sem kétkedtem boldogságomon.</p>
					<p>Mint a vak, kinek most rántá le szemhályogát orvosa, s ki az első sugárt látva,
                  egyszerre érzi fényének hatalmát s eljajdul örömében: úgy valék én, lesujtva
                  boldogságom érzetében. - Szívem sietve dobogott, mintha egészen le akarna futni ez
                  egy boldog pillanatban, keblem feszült, ajkaim szónak nyílva remegtek, magamon
                  kívül valék; egy káosza minden boldogságnak, melyet ember valaha érezett. -
                  Mosolyogva néze rám a szép nő, mintha örülne boldogságomnak, s nevemen szólítva
                  jobbját nyujtá. Ajkaimhoz szorítám a remegő kezet, és elborítám csókjaimmal. - -
                  Éltem legboldogabb pillanata vala ez.</p>
					<p>Szükségem vala magányra s elmenék. - Végig sietve a hallgató utcákon, menék ki a
                  kapu elé, hullámzó szívem a szabad után vágyódék, viruló térek kellének neki s
                  csillagok, s a határtalan éj s egy egész világ, hogy helyet találjon örömében. - S
                  futottam cél nélkül mindig tovább, mint kit nyugodni nem hagynak gondolatjai, míg
                  végre egy távolról áthangzó éji zene ébreszte fel álmaimból. Akaratlanul majdnem
                  megkerültem volt a várost s egy gazdag kereskedő villája előtt állék. Csak a felső
                  emeleten világított még egy ablak, a többi sötéten állt lombos fák között, melyek
                  alatt a rejtett kar hangozék, míg hátulról a város fala látszott, mint egy sötét
                  szalag, s messzebbről a pápavár, melynek ódonszerű fedele egy nagy ernyőként
                  feketéle a csillagos égen. - Láttál-e már csillagos eget oly pillanatban, midőn
                  magadat boldognak érzéd? Oh ha nem láttál, nem tudod, mi szép e föld, s mi
                  boldogok lehetünk tekéjén. Ha a kaszált rétekről ezer fonnyadó virág végillatja
                  nem lenge körül; ha nem hallád messzünnen a folyó nyugodt csörgedezését s fölötted
                  az ágak között a madarakat, mikor ébredve fölreppennek s új ágakon halkan
                  felszólalnak, mintha nappali dalukat kezdenék s ismét elhallgatnak; - s nem láttad
                  a remegő csillagokat magad fölött, s a fejér tejutat, mely könnyű fellegként
                  nyúlik el az égen, habár milliónyi napokból alkotta is Isten, s akkor, midőn mind
                  ezt hallád, látád s érzéd, nem valál boldog szerelmed által: nem érthetsz; csak a
                  boldog érezheti a természet egész szépségét. S mi, ha még ilyen pillanatokban az
                  éj homályaiból édes hangok szállnak füledhez, ha a dal egy láthatatlan folyóként
                  lejt át felgerjedett lelkeden s érzeményeidet elragadja árjában; ha az ének ösmert
                  hangjaival egyszerre mult örömidet varázsolja elődbe s kebledben minden, mit az
                  emlék csak boldogítót adhat, s az érzékek édeset, egy sóhajtásba vegyül; gondold
                  magadnak mind ezt egyesítve, s képzeld, mi boldog valék.</p>
					<p>Már rég elhallgatott a zene, a hangászok elszéledtek s ez egy ablak is
                  elsötétedett, mikor hazafelé indultam. Már szürkülni kezde s a nagy templomban a
                  lélekharang zokoga. Ki gondolta volna akkor, hogy az boldog, kiért harangoznak, s
                  nem én?!</p>
				</div>
				<div type="chapter">
					<head>XV.</head>
					<p>Párizsba kelle mennem. - Kocsim felrakva állt a kapu alatt, midőn Avignonból
                  visszatérve, hol búcsúzni voltam, atyám szobájába léptem. Már este vala, a
                  szobában csak a kandalló tüze árasztá el lobogó világát. - Atyám a lángok
                  nézésében elmerülve ült karszékén. Melléje ültem, kezét nyujtá, s ismét
                  hallgatánk. - Végre mintegy felébredve gondolataiból, így szólt:</p>
					<p>- Holnap Párizsba mégy, fiam; örömök fognak csábítva környékezni, asszonyok,
                  játék, száz meg ezer veszély, amint mondják, de én ezektől nem féltelek, ösmerem
                  természetedet s a század szellemét, mely komolyabbá vált; te örömök általa
                  süllyedni nem fogsz. Tanácsom csak egy: ne higgy senkinek, mert önös e század,
                  melyben élsz, s Párizs még meghaladta századát. - Emberek fognak jönni hozzád a
                  barátság álorcája alatt segélyeket keresni, egész társaságokat fogsz találni,
                  melyek mintegy segédeszközökké ajánlkozva terveidnek, bizalmadért fáradoznak: ne
                  higgy senkinek, fiam; csak eszköznek, nem célnak keres mindenki, bármily nagyok
                  volnának is érdemeid. - Főképpen ne higgy azon színlelt lelkesedésnek, mellyel
                  bizonyos politikus elvek csábítják az ifjút: mert minden népmozgalomnál
                  mindenkinek megvan különös önössége, mi az egésznek céljaként hirdettetik; csak
                  ürügy az s jaj annak, ki ezáltal megcsalatja magát.</p>
					<p>Óvjad magadat minden politikus lelkesedéstől; nincs alkotmány, mely nem épülne
                  alacsony talpköveken, s mely szenvedélyes ragaszkodásodat érdemlené. Minden
                  kormányban jut hely az erénynek, mindenikben befészkelheti magát a gonoszság, mert
                  ennek, mint minden alapítványinknak, határa természetünk, mely sem a jóban, sem a
                  gonoszban tökéletességet nem enged. - Nincs politikus rendszer, mely az emberi
                  nemnek annyira szükséges, hogy érte vért ontani érdemes volna, miként alig van
                  egy, mely mindig alkalmatlan volna; minden a pillanattól függ, s habár a férfi
                  alig érheti első ifjúsága tetteit, s a nemzet alig azt, mit elődei cselekedtek:
                  minden idő magával hozza azt, mi legalkalmatosabb, s csak ki idejét érti, az
                  hatalmas. - Mert ne gondold hiúságodban, hogy az embereknek te adhatsz irányt;
                  gondolatid vagy magok is a korszellemnek szüleményei, vagy ha nem azok, bolondnak
                  fogsz tartatni, ha kimondod; de ne gondold azt sem, hogy nem kormányozhatod; mert
                  bár ellenállhatatlan a megindult tömeg, ha egyenesen ellene törsz, gyenge s
                  engedő, mihelyest csak útjából téríted el s futásának egyébiránt szabad utat
                  engedsz.</p>
					<p>Jaj annak, ki Don Quixotei vitézséggel az örökké forgó szélmalom-népnek ellentáll;
                  de jaj annak is, ki hozzá ragaszkodva, minden fordulatát követni akarja; mindkettő
                  széttörik; a józan használja az erőt, mely e mozgalom alatt kifejlik, s önmagának
                  őröl.</p>
					<p>Vannak emberek, kik mindig a multról álmodoznak, s mások, kik csak a jövőben
                  élnek; te ne kövesd példájokat, s főkép ne kövesd elveidben a szigorú logikát;
                  mert a pillanat mindig vegyülete a mult- s jövőnek, s mióta a világ áll,
                  következetlenségekkel kormányoztatik; sőt éppen inkonzekvenciák által állnak fel
                  alkotmányaink, a monarchia szabadsági elemei által, a szabadság, mert nevében
                  szigorúan kormányoznak.</p>
					<p>Ne csodálj semmit; nincs fa oly magas, mely egykor mag nem lett volna s nem inkább
                  a földnek, melybe véletlenül esett, mint magának köszönné nagyságát; senkit meg ne
                  vess, mert a csiga, mely a tenger fenekén leül, egy világrész talpköve lehet, s
                  nem tudhatod előre, mennyire nő az, mi kezdetén oly csekélynek látszott. - Józan
                  ember soha az első három napban forradalmat el nem fogad; az első három hónap után
                  ellene nem áll; egyszóval, légy nyugodt, vigyázó s önös, mihelyest több emberről
                  van szó, mint legfeljebb háromról; néptömegek nem hálaadók.</p>
					<p>Szomorúnak látszhatik e tanácsom, főképpen ifjúnak, kinek közönségesen még nem
                  tetszik semmi, mi nem lehetetlen; de ha egy pár évet éltél, át fogod látni, hogy
                  való. - Ifjú valék, mint te, s lángolóbb, mert századunk gazdagabb vala
                  reményeiben, s a mult negyven év történeteit még lehetetleneknek gondolta volna
                  mindenki, lehetetleneknek fönségök s alávalóságuk, változásaik s mégis
                  változhatatlan nyomorúságuk miatt. Mikor Desmoulins az asztalra szállva, kalapjára
                  tűzte zöld levelét, én is egy egész világot teli reményekkel hordtam kalapomon e
                  zöld levélben, én is egy szebb jövőről álmodoztam, szabadságról s
                  emberszeretetről, míg a terrorizmus futni kényszerített. - S miután a
                  direktoriátus alatt minden ok nélkül üldözött visszatért, velök jöttem én is, s
                  láttam Bonapartét a konzult, s láttam Napoleont s utána a Bourbonokat, s ismét őt,
                  mint egy elvonult vész utolsó villámát váratlanul még egyszer átrohanva
                  napjainkat, s ismét a Bourbonokat, s most júliusi napjainkat s Fülöp Lajost;
                  mindez volt, s mindez elmult, s mi maradt? emléke s talán itt-ott egy kevés jó,
                  mit mindent forradalom, mint a Níl árjai iszapjokat, maga után hágy; de vajjon ki
                  az, ki e negyven évben ne csalódott volna? s ki az, ki a negyven jövőben ne
                  csalódnék, vagy ezek után vagy míg emberek élnek? Még egyszer mondom, ne higgy
                  senkinek, s tudd meg, mennyivel többet raksz magad után azon pompás zérusokból,
                  melyeket a világ csodál, mint: haza, emberiség, szeretet, annyival többet érsz; ha
                  magadat utánok teszed, örökké egyenlőn kevés leszesz!</p>
				</div>
				<div type="chapter">
					<head>XVI.</head>
					<p>Éjfél elmult, mikor Avignont elhagyám. Az ég félig borult vala, csak néha lépe ki
                  a fogyó hold fellegei közül, csak itt-ott ragyogának át egyes csillagok szürke
                  fátyolán, pillanatnyi fényt vetve a tájra. A város hallgatott. - A fal körül
                  itt-ott még égtek a lámpák, lobogó világot vetve az ódonszerű tornyokra s a magas
                  fákra, melyek környezik, míg minden egyéb, hova világuk nem hatott, csak mint egy
                  setétebb vonal vála el a szürke égtől. - Az egész vidék kétes világban álla,
                  mintha azon tájaknak, hol éltem, csak tűnő emléke emelkednék lelkem előtt. - Amit
                  a gyermek bámult, hova a fiú visszavágyott, hol az ifjú legszebb napjait élte, az
                  e város körében álla mind; s midőn sebesen elhaladva a falak mellett, végre utolsó
                  szegletök eltűnt szemeim előtt s lelkemben mintegy véletlenül az a gondolat
                  támadt, hogy vele minden eltűnt talán, mi ez életben boldogító volt - sírni
                  kezdék.</p>
					<p>Nincsenek kísértetek, így szól e század Machiavellije. Oh vannak, fájdalom, vannak
                  kísértetek! Szívünk mélyébe temetve sok emlék fekszik, s ha magunk vagyunk s
                  körülöttünk csend, s keblünkben sötét éjszaka, ekkor elhagyják mély sírjokat s a
                  multról beszélnek egy bús regét, míg a szív elborzad elhagyatottságában. Oh vannak
                  kísértetek! s ki azon boldog vagy boldogtalan, ki előtt fel nem támadnak néha? Ki
                  nem látta ábrándjai közt a helyet, hol egykor jó és boldogabb vala, s mely most
                  egy nagy szemrehányásként emelkedik előtte, hol minden emlék váddá vált; ki előtt
                  nem tűnék fel az arc, mely egykor boldogságot mosolyga életébe; ki nem érzé a rég
                  legyőzött fájdalmat, ha mint a haldokló oroszlán még egyszer megragadja ellenét,
                  hogy magát keblébe marva végerejével, csak vele haljon meg? Oh én érezém e
                  kínokat; szívemen bármennyi vész dula át, lelkemet bármennyi fájdalom zavará fel:
                  nincs emlékeim között egy, mely elveszett, s szívem nehezen talált nyugalma fölött
                  fenn nem úsznék, mint a hajótöredék, melyet minden dagály a parthoz visszahoz.</p>
					<p>Mint a gazda szétdőlt háza romjai között, úgy andalg képzetem a multban. Itt még
                  egy szög maradt a félig ledőlt faldarabban, melyen egykor egyik kedvesének képe
                  függött; ott a szegletből roskadva feketéllik a kandalló, melynél ennyi boldog
                  estét töltött; a földön szemei egyes széttört bútortöredékekbe akadnak, melyek a
                  gazdanő büszkeségei egykor, most feldúlva hevernek a pitvaron, mintha lépteit
                  gátolva, rontott szerencséjére akarnák inteni a körüljárót: míg a kedvelt hárs
                  ágai feketén nyúlnak be az üvegtelen ablakon, szárazon most, mióta a ház lángjai
                  éltető nedvöket felemészték, de mégis híven állva a fal mellett, hova az ős a fát
                  egykor ülteté. - Mennyi rom! Oh! s ha mult életemre visszanézek: mennyi szerelem
                  egykor, mennyi hit, mily barátság, mennyi remények; s most: - mennyi rom. Oh! ha
                  ki a gazdának azt mondta volna, hogy a házat, melyben annyi örömet élt, annyit
                  remélt, így fogja látni! S ki nékem mondta volna, hogy napok jöhetnek oly üresek,
                  mint én éveket éltem!</p>
				</div>
			</div>
			<div type="group">
				<head>MÁSODIK RÉSZ.</head>
				<div type="chapter">
					<head>XVII.</head>
					<p>Mikor harmadnap reggel kocsimban felébredék, Párizs emelkedett előttem! - Ne várd,
                  hogy az érzeményeket leírjam, melyek lelkemet ekkor eltölték. Vannak az életben
                  pillanatok, melyekből csak egy emlék marad lelkünkben: az, hogy boldogok valánk, s
                  ez azoknak volt egyike. Még távol valék; egy nagy ködfelleg, mely az őszileg
                  elvirult téren elterült s fölötte tornyok s kupolák a nap első sugáraiban
                  ragyogva, ez vala minden, mit e pillanatban láték; de képzetem már kiegészíté a
                  képet. Már előttem állt az agg Notredame, a Pantheon s az invalidok háza; amíg
                  kocsim sebesen haladva a városhoz közelgett, s az iszonyú tömegből az egyes forma
                  inkább kifejlődék, lelkem ezer álmok emlékében merengett. - Oh mert ki nem
                  álmodott Párizsról gyermekkorában! ki előtt nem emelkedett egy nap reményként e
                  város, mely mint a szív, népének egész életét zárja magába, s melyhez minden csepp
                  vér egész erővel tolúl, mintha dobogni akarna körében? Kinek lelkét nem tölti
                  vágy, ha csodáiról hall s nagy tetteiről vagy bájló romlottságáról! Párizs nemcsak
                  főváros, Párizs Franciaország, s a kívánat, mely e hon polgárát oda híja, erős,
                  mint a honvágy.</p>
					<p>Mit is találhatna az ifjú képzete kívánatost a tartományi életben? Házi
                  boldogságot, de ez korlátlan lelkének bájakat nem nyujt; az ifjú át nem tudja
                  látni, hogy e földön csak keveseknek élhetünk, csak kevesekkel örülhetünk,
                  mértékkel élvezhetünk undorodás nélkül. Sok fáradozás után középszerű vagyont
                  gyűjteni, mely egy családnak mérsékelt kényelmeket szerezhet; ősz fejjel egy kis
                  város mairejének választatni, s becsültetni egy párezer által, ez nem oly cél,
                  melyet magunknak húszesztendős korunkban kitűznénk. Az ifjúnak több kell, házi kör
                  helyett nemzet, egy város közbecsülésének helyébe dicsőség s dús vagyon, mely
                  korlátlan kívánatainak elég legyen s nagy örömek; egyszóval Párizs, mert csak itt
                  remélheti mindezt. Mint egy nagy aranyakna áll e város képzete előtt, merészen
                  merül sötét kőfalai közé, s ha majd utcáról utcára dolgozott s fáradott évekig,
                  végre, így gondolja, kiér nehéz terhével s élvezni kezd. - Vagy ha lelke
                  nagyszerűbb vágyaktól hevül, ott állnak a magas Pantheon, a diadalívek s
                  emlékoszlopok, és szíve elragadva érzi, hogy emberek valának, kiket dicsőítenek s
                  hogy keblét is az lelkesíti, mi őket nagyokká tevé. Vagy ha szomjú érzékinek
                  örömök kellenek, Párizsba jött, s mi után egykor vágyódott, mit ifjú képzete
                  lázadva sejdített, az körülötte áll. Párizs egy világ, teli dicsőséggel,
                  kincsekkel, örömmel; egy kaleidoskóp, mely a nap minden fordulatával új
                  szépségekben ragyog; s ki nem vágyódnék utána? ki sejdítené, hogy ez aranyaknában
                  minden nehezék aranyért görbedni fog, míg salakjával felhozá; hogy melle feszülni
                  fog iparkodásában, minekelőtte még e magas építményekre feljuthatott; hogy a
                  véteknek nincs édene a világon, s hogy végre egyike lehet azoknak is, kik még
                  álszerencséjöket sem találták fel e falak között. Párizs egy nagy remény
                  mindenkinek, mikor utcáiba belép; utóbb mindenkinek egy nagy csalódás, mely ha
                  eltűnt, az élet pusztán hagyá, éppen mert felette sokat ígért. - A reményekben
                  nincsen visszalépés; mihelyest nagy célod feltűnt képzeted előtt, mihelyest
                  reményeid a mindennapiság szűk körén egyszer túlemelkedtek, sorsod el van
                  határozva; el kell érni magas célodat vagy nyomorúan elveszned. Oh mennyien
                  vesztek el itt e falak között, mennyi reménysajka, melyet e hely
                  ellentállhatatlanul magához vont, törődött szét ez épült kősziklán; hány ifjú
                  reményteli lény veszté jövőjét e zajgó embercsoport között? Ki a szív mélyébe
                  tudna nézni, eliszonyodnék az emberromok fölött, melyek e város ékes falai alatt
                  rejtőznek.</p>
					<p>Nézd csak az ifjút, midőn először körünkbe lép szíve teli szerelemmel, lelke egy
                  erős hit által felmagasztalva, feje fényes álmakkal dús; így áll elődbe, mint a
                  tükör, melynek síkján csak a nap ragyogó világa fénylik, mint a hab, melynek
                  tisztaságát vész fel nem zavarta még, mint a virág, mely felnyitva kelyhét,
                  szépségének egy levelét sem veszté; s nézd őt később, lelkének tükörén száz vad
                  kép vegyül, a tiszta habot a nagy folyó felvevé s eltölti mocskával, a virág egy
                  nap hevében virágzék el, s ami gyümölcsöt termett, azt már éretlenül benn emészti
                  a romlottság s elégedetlenség férge. Egy évet töltött e városban s elvénült,
                  annyit tapasztalt. - S mit tegyen most, az ősi házhoz térjen-e vissza, hogy
                  átlépve, küszöbén érezze, mennyit vesztett, mióta távol járt? hogy ősz atyját
                  irígyelje csalódásaiért, s körültekintve rokonai körében, kik őt talán még
                  szeretik, érezze, hogy csak ő nem tud többé szeretni. Idegen lett önházában, mit
                  keresne ott. - S mit keressen Párizsban? az álom eltűnt, mely e helyet egykor
                  kedvessé tevé, a báj eloszlott s előtte a meztelen valóság áll, melytől
                  elundorodik. Éledj! így kiált a világ; oh de az örömleány ajkai hasztalan
                  mosolygnak elébe, ő gyanítja a szomorú titkot, melyet érzékei lázában egykor
                  felejtett; látja az ínséget cifra köntös alatt, tudja, hányszor könnyeztek a
                  szemek, melyek most álszemérmet sugárzanak, mily halavány vala ez arc, míg végre
                  az éhség mosolygani tanítá: s szíve elborzad, hogy egykor örülhetett ennyi
                  keservek fölött, hogy nem undorodott örömpoharától, melybe annyi könnyeket sajtola
                  a sors. Talán egykor szabadságról álmodozott, de ez volt a hely, hol annyian estek
                  áldozatául, s látta a rongyos chiffoniert a fényes utcákon körüljárva, s látta az
                  éhséget dús boltok előtt, s a népet megvetve azoktól, kiket felemelt, a
                  jogzsarnokság helyett a pénz kegyetlen hatalmát, egyszóval a nagy csalódást, mely
                  egy nép reményét elvevé, mint a magáét, s helyébe nem hagyott mást, mint vágyakat
                  s hasztalan áldozatainak emlékét. A szív lemonda legszebb álmáról. - Talán hír
                  után fáradott egykor, talán azon hevült képzete, hogy majd egyike lehet azoknak,
                  kik nemzetükkel egész világra terjeszthetik ki hatalmukat, vagy kik a gondolat
                  országában századoknak új irányt, szenvedő kortársaiknak új vigasztalásokat
                  adhatnak; iszonyú csalódás ez is. Ő itt vala s látta a hon hatalmasait, s ismeri a
                  dalnokot, kinek nevénél egykor szíve feldobogott, beszélgetett a bölccsel, kit
                  csodált: s elszomorodott parányiságukon.</p>
					<p>Menj Père Lachaise temetőjébe; menj fel a sírkövek közé, hol Foy s Molièreünk
                  nyugszanak s több nemes szív hamvad, mint Panteonunkban, s mikor a halomra
                  felértél, nézz túl a zöld ciprusokon a városra, hol semmit zöldellni nem látsz; e
                  nagy enyészet s rothadás helyéről nézz Párizsra; s ha majd a messze elnyúló
                  házsivatagot látod s fölötte a magas tornyokat, melyek százados emlékeket hordanak
                  homlokukon s messzünnen a nagy császár oszlopát, a Panteont s a diadalíveket, s ha
                  majd honszerető szíved emelkedni kezd ennyi dicsőség fölött: akkor emlékezzél meg,
                  hogy egy nagy rothadás helye az is, s hogy e dicső kőhalom alatt egy nemzet
                  enyészik, egy nemzet, melynek reményeit hiúság rontá el; s ha netalán szemeid
                  könnyekbe lábadnának, menj egyik kedvesed sírjához s örülj, hogy meghalt s nem
                  látta korunkat.</p>
					<p>Oh ki mondta volna akkor, midőn dobogó szívvel e várost először meglátám, hogy az
                  egykor ily alakban állhat előttem!</p>
					<p>Ilyen az élet! mi különböző attól, mit ifjúságunkban felőle álmodunk! Hány felleg,
                  mely rózsafényben lengé körül korányunkat, oszla el nyom nélkül egünkön, hány
                  sugárzott egykor a nap első fényében oly szépen, hogy szemünk alig bírhatá el
                  ragyogását, mely most vészt hoz ránk s egész életünknek már kalászoló vetését
                  elveri?!</p>
				</div>
				<div type="chapter">
					<head>XVIII.</head>
					<p>Te ma születésed napját ünnepled. Míg én magányomban e sorokat írom, vendéges
                  termed megtelt barátaiddal; fogadd hát tőlem is e szerény köszöntést; s a
                  kandallódnál egy helyet látsz, mely üresen áll - de ki tudja, nem foglalta-e el
                  már azt is valaki - emlékezzél arra, ki távol tőled, de nem kevésbé őszintén,
                  kíván áldást reád.</p>
					<p>Szép szokás az emberek között, hogy néha az éven át legalább szóval szerencsét
                  kívánnak egymásnak. Mint középkorban az egyház bizonyos napokat rendelt, hol
                  istenbéke uralkodjék a földön: úgy rendeltek apáink bizonyos napokat a szívnek is,
                  hol a hosszas gyűlölésben kifáradva, legalább nyájas baráti beszédeken örülhessen,
                  s ha már szeretetet találnia nem lehete, legalább bájló csalódását lássa maga
                  körül. Balgatagságnak nevezik sokan e szokást; de ha két bányász találkozik, nem
                  kíván-e szerencsét egymásnak, s nem kiáltanak-e egy köszöntést egymásnak a hajók,
                  ha messze tengeren összejönnek: s miért ne tennénk így mi is? Nem vagyunk-e
                  bányászok mi is, kik ez élet sötét aknáiban aranyat keresve, barna kőben
                  dolgozunk; nem vagyunk-e hajósok, kik körülhányatva az élet habjain, száz veszély
                  között végre csak szerencsét találhatunk - nyugalmat a nagy kikötőben? Legyen
                  áldva, ki e szokást behozá az emberek között.</p>
					<p>De ne gondold azért, hogy még visszatérek közéjük; mióta tőlök megváltam, az élet
                  világosabban áll előttem, s látom, hogy boldog is lehettem volna talán körében, s
                  tudom, mi által lehetek azzá: de a szív elveszté erejét s én érzem, hogy egy
                  világot könnyebben építhetünk fel romjaiból, mint a hitet, ha egyszer szívünkben
                  elveszett. Nyugodtabb vagyok - boldog nem leszek többé. - A hajó, melyet a vész
                  szirtre vetett, fenn úszhatik még egy ideig a lecsillapult tengeren, de ne gondold
                  azért, hogy továbbfolytathassa útját; árboca eltört, vitorlái szétszakadtak, s míg
                  körülötte a vízróna nyugodtan terjed el, ő helyreállíthatatlan sebében mélyebbre
                  süllyed; ha az elszáradt fát zölden foná is körül a babér, virulást hazudva ágain,
                  életereje mégis elfogyott s ő nem fog virulni; a leesett lidérc éghet még a földön
                  is, de nem emelkedik többé: s így e szív. Én többet veszték, minthogy
                  visszanyeréseért csak iparkodnom is lehetne.</p>
				</div>
				<div type="chapter">
					<head>XIX.</head>
					<p>Boldognál, kire nagy öröm vár, türelmetlenebb ember nincs a világon. Mihelyest
                  reményei bizonyosságokká váltak, mihelyest közte s az öröm között csak az idő
                  fekszik, mint egy térség, mely a vándort céljától távolt tartja még, de azt
                  akadály nélkül láttatja, az öröm helyébe, melyet a remény máskor nyujt, a
                  türelmetlenség kínjai lépnek. - Szomorú iróniája végzetünknek, hogy éppen azon
                  kevés óráknak hosszasága ellen panaszkodunk, melyekben boldogok lehetnénk; éppen
                  azon évek elfolyásáért sóhajtozunk, melyekben ifjú szívünk még örömöket éldelhet!
                  Később az ember reményeivel elveszti nyugtalanságát; körülötte halmozott akadályok
                  szemét a távolságban tévelyegni nem engedik, szívét hatalmas vágyai megszűntek
                  bántani. Jól tudja, hogy boldog többé nem lehet s örülni kezd; örülni minden
                  akadályon, melyet legyőzött, minden egyes virágnak, melyet útja körül talált,
                  minden nyugpontnak, melyen megpihenhetett. Ismered a regét a sybillinus
                  könyvekről: midőn a jósnő kilenc könyvét hozá a királynak, ő sokallva az árt, nem
                  vevé meg; s miután a sybill hármat elégetve ismét visszatért s ugyanazon árat
                  kívánta, a király már habozni kezde; de midőn végre a sybill a három végsőért az
                  egész árt kéré még egyszer, akkor a király megvevé a könyveket s különös papokat
                  rendelt őrzésökre. Ilyen az élet; mi, mint egész, becstelennek látszott, azért
                  később többnyire, hacsak egy része marad meg, minden árt megadnánk.</p>
					<p>De hagyjuk ezt s térjünk vissza magamhoz, ki e reflexió világos példája valék.
                  Boldogabb ember nem vala Párizsban, mint én, kire, midőn bejövék, e falak között
                  kedvese várt; s mégis nem volt elégedetlenebb, sőt boldogtalanabb talán senki,
                  mint én e pillanatokban. - Míg kocsim a hosszú utcákon végigment, míg a
                  vendéglőmben szoba nyittatott, málháim kirakattak, míg csak öltözködni kezdhettem,
                  egy öröklétnek kínjait tűrém. S mennyi akadály az öltözködés alatt, hol inasom
                  minden ruhadarabot a málhában felejtett s nagy nehezen tudá feltalálni a
                  felbomlott rend után, s mily hosszú várakozás, míg végre cabriolet keríttetett.
                  Azon korban, hol a szív még örülni tud, minden örömét Tantalus kínjaival kell
                  megfizetnünk, s ilyeneket tűrtem én. - Végre cabrioletbe ültem, kocsisom, kinek
                  Juliám lakásának utcáját és számát pirulva mondám, mintha tudnia kellene, miért
                  megyek, sebesen hajtott a Faubourg felé s én szabadon merülheték bájló álmaimba.
                  Oh, álmodhatnám bár csak egyszer még ily nyájasan, támadna bár, ha csak egyszer is
                  lelkemben azon boldog csalódás, mellyel akkor Párizs utcáin áthajtaték, hogy nem
                  messze tőlem egy szív vár reám, mely sebesebben fog dobogni, ha belépek, ajkak,
                  melyek örömkiáltással fogják kimondani nevemet, karok, melyek felém nyiladoztak.
                  Oh, bízhatám bár csak egyszer azon szép napokhoz, hol a szív szerelmében egy
                  pontot talála a világon kívül, s rajta, mint Archimedes, egy világot építhete
                  magának, e porgömbtől különállót: mi boldog volnék én! Hasztalan! a lombtalan fák
                  az újuló tavasszal új zöldet fognak ölteni magokra, a lealkonyodott nap holnap új
                  sugárokat fog ölteni, a földdarab, melyet a tenger vészei e világ egyik partjáról
                  szakítottak, felmerűl ismét a másikon: a szív örökre veszti el kincseit. Bármint
                  sírsz, bármennyit imádkozol, az idő folyama kedveseidet, kiket egykor elmeríte,
                  csak halva veti fel ismét. Tanulj feledni vagy lemondani s tűrni; a reménynek vége
                  van, mióta e világot ismered.</p>
					<p>Engedelmet barátom, hogy érdekes történetek helyett, minőket éltem rajzában talán
                  vártál, ily kicsiségekkel untatlak. Az élet nagyobb pillanatai nem a külvilágtól
                  függnek, e világ csak festéktáblája lételünknek, melyen a lélek színeket talál, de
                  csak hogy önmaga teremtse képét; a szív külön történetét éli, s egy bús gondolat,
                  egy nyájas álom, több lehet egész életünkre nézve e világ eseményeinél. S így
                  érdekes nekem e pillanat. A szívnek ünnepek kellenek, hol érzeményeinek egész
                  pompáját kitárhassa. Legyen viszontlátás vagy félelem vagy kiállott veszélyek után
                  öröm, mindegy; a szívnek remegni, dobogni kell, hogy éljen; nyugalma halál. - Ki
                  nem emlékezik szerelme első napjaira, hol ez egyszínű élet oly történetelleninek
                  látszék, hol szerelme mint egy örömsugár hatá át életét, s ott, hol előbb minden
                  üresnek látszott, egyszerre milliónyi boldogság-atómok mozgának lelke előtt!</p>
					<p>Meg akartam lepni Juliámat s a mellékháznál hagyva kocsimat azon meghagyással,
                  hogy egy pár óra után ott legyen, gyalog menék a kapuhoz. Remegő szívvel
                  tudakoztam a portástól lakását. - - Ő nem vala otthon. - Képzelheted, mi szomorúan
                  valék meglepetve, főkép, ha meggondolod, hogy az élet azon korában álltam, melyben
                  mindent könnyebben vesztünk, mint egy regényes jelenet alkalmát. Ilyen az élet;
                  kit a sors nagy csapásaitól megkímél, azt kis bajokkal zaklatja, melyek szívét -
                  habár rövid időre is - éppen annyi keservvel töltik, mint amazok; s ha a
                  legboldogabb ember történeteit ismernők, közönségesen nem találnánk mást egy
                  mozaiknál, melynek sima képpé egyesült egésze egyes szegletes üvegdarabokból áll,
                  mik egyenkint mind sértők vagy legalább érdektelenek.</p>
					<p>Nem találva kocsimat előbbi helyén, szomorúan ballagék tovább, cél nélkül az
                  utcalabirintba merülve, hol, mióta Juliámat nem találtam, nem tudtam mit keresni.
                  - Lelkem bús vala. - Mióta szerettem, szívem most először érzé magát csalatva
                  reményeiben, s mint egy komor sejtelem tölte el, hogy ez nem utószor leend. -
                  Gyermek vagy, - így szólék magamban - tudta-e Juliád, hogy jössz? nem mehetett
                  templomba vagy egyik barátnéjához? s mit árt végre, hogy egy pár órával később
                  látom? Oh de ő nem sejté jöttömet, gondolám, s a sors nem akarja, hogy boldog
                  legyek. A szív tele van előítéletekkel, ha szeret, s fáj, ha csak álmaiban
                  csalódott is. S ki nem tudja, mi kínos először csalatni. Játékos az ember, kit
                  csalfa sorsa előbb nyerni hagy s mikor végre szerencséje változik s kockái először
                  fordulnak ellene, mikor először gyanítja, hogy veszni is lehet: akkor néha egész
                  jövendőjét látja egyszerre maga előtt s elborzad.</p>
					<p>Gondolataimba merülve menék tovább, s elhagyva a Faubourgot s áthaladva az
                  úgynevezett Quartier latinon, mindig keskenyebb utcák között, végre a város azon
                  részébe juték, hol népességének legszegényebb része lakik s a néző sár és mocsok
                  között elfelejti, hogy a világ legdivatosabb, legörömtelibb városában jár. -
                  Párizs nem hasonló más városokhoz. Mintha csodálatosan több, egymástól távol fekvő
                  kisebb város egyesült volna, mely még össze nem olvadott: úgy állnak egyes részei
                  egymás mellett örök idegenségben, mindenik külön szokásaival s nézeteivel; egy
                  ház-káosz, ha magasról egészére lenézesz; egy világ töredékei, ha népességének
                  különvált elemeit nézed. A Faubourg hallgató palotáitól, hol a nagy címerek arra
                  intenek, hogy az agg nemességnek szép napjai megszűntek, menj a Chausée d’Antin
                  lármás utcáiba, hol fényes boltok, divatos hintók s az ékesen öltözött sokaság,
                  mely körültolong, lármásan eszedbe hozza, hogy e század hatalmasai közt állsz,
                  kiknek más címerök nincs, mint melyet 100,000 luisdorra nyomtak, kiknek nevét csak
                  a börze nagy könyveiben olvashatod, kiknek történetét csak számokkal írhatná az
                  utókor, de kik, habár emlékkinccsel nem bírnak, mint azok a túlparton, egy szép
                  mult helyett az egész jelent magukévá tevék; s innen térj el a St. Denis-utcába,
                  menj a Faubourg St. Antoineba vagy a Panteon városrészébe, tekintsd a sötét
                  házakat, hol a divat nyomai eltűntek, hallgasd a munkazajt körülötted, nézd a
                  rongyos koldust, az izmos munkássereget, mely tarka vegyületben körültolong, s ki
                  a büszke marquis vagy még büszkébb inasa megvető képét láttad elébb, később az
                  örömember megelégedett mosolygását s a banquier lelketlen arcát, s most inséget s
                  százados gyűlölésben atyától gyermekre elvadult képvonásokat: mondd, ugyanazon
                  városban gondolhatnád-e magadat? - Párizs egy világ, melyben a koldustól a
                  milliomosig mindenki külön reményeit s csalódásait találja, melyben mindenki előtt
                  más látkör nyílik, amint a társasélet alantasabb vagy magasabb fokán áll; melyben
                  minden gondolatnak bizonyítványát s ellentmondását találhatod, mintha a végzet
                  azért egyesítette volna az emberi lét minden különbözőségeit ez egy helyen, hogy
                  egyszerre láthassuk, mily egyenlően nyomorult mindenik.</p>
					<p>Egy keskeny utcába jöttem végre s magas barna házak s dísztelen boltok között
                  haladva, az utcában csak néhány gyalogost láték, s előttem egy ház mellett
                  magányos bérkocsit. Fáradt valék s nem tudva utamat, megszólítám a kocsist, de ő
                  fel vala fogadva, s már tovább akarék utasításai szerint menni, midőn a házkapun
                  egy férfi s egy asszony lépnek ki karöltve. - Juliám volt s egy férfi, kit egy pár
                  hónap előtt az avignoni nagy templomban láttam. - Elbámultam. - Ők sietve a
                  kocsiba léptek s az elhajtott. Juliám vala! de ő, s itt, bérkocsiban s egy idegen
                  férfival? De nem láttam-e őt s a férfit már az avignoni templomban? s nem
                  ismertem-e meg Juliámat - bár fátyol alatt? - Megsemmisítve valék. Tudnom kell,
                  így gondolék magamban, s rohanék be a házba. - Kérdezém a házmesternét; a szegény
                  asszony csak azt mondhatá, hogy egy úr a szobát kibérelte s hogy nem tudja nevét.
                  - Tudnom kell, ismétlém, s futottam mint egy elátkozott, utcáról-utcára, mindig
                  inkább eltévedve, mindig inkább kétségbeesve, míg végre bérkocsit találék. Juliám
                  házához hajtattam, nem tudva, mit akarok, de mintegy ellenállhatatlanul oda
                  vonva.</p>
					<p>- Hol van a grófné? - kérdezém szenvedéllyel a portást, ki minden hidegséggel,
                  mellyel ily ember oly jövevényekhez viseltetik, kit ócska bérkocsiból lát kilépni
                  sáros csizmákkal, azt felelé, hogy még nem jött haza, midőn a kapun egy szép hintó
                  gördüle be s belőle Juliám szálla ki, más öltözetben, mint előbb látám. Elbámulva
                  álltam ott. - Ő észre sem vevé jelenlétemet, felsietett a lépcsőkön. Magamon kívül
                  valék, sírhattam volna örömömben, mellem feszűlt a boldogság terhe alatt. Mint
                  hullám, mely sötéten emelkedett, míg végre csillogó cseppekben törődött szét, úgy
                  változtak vészhányt szívemben a gondolatok. Lábaihoz akarék borulni, engedelmet
                  kérni szentségtörő gondolatomért.</p>
					<p>Ábrándjaimból a portás ébreszte fel, ki durva hangon így szólíta: - A grófné ma
                  reggel nem fogad el senkit, jöjjön ön holnap. - Én fel fogok menni - szólék
                  haragosan. - A portás egy megvető tekintetet vete rám. Éltemet adtam volna, ha őt
                  e pillanatban láthatnám; de sáros valék s szomorúan oda adva kártyámat, melyre
                  lakásomat írtam, elmenék. Boldog kor, hol a szív még vétkesnek tartja magát, ha
                  azt, mit később tapasztalt, csak gondolni merte; hol szerelmének asszonya még
                  ragyogva áll képzete előtt; hol nem tudja, hogy asszonyok nyájasan tudnak
                  mosolygani s meleg szavakkal szólni, s remegve kezet szorítani s csalni mind e
                  mellett. - Azt ind mítusz szerint minden halandó szemei előtt függ Maja fellege, a
                  csalódás fátyola, mely a dolgokat való szinökben látni nem engedi. Jaj annak,
                  kinek szemei elől a felleg szétoszlott, előtte minden nyíltan áll, ő a jelent
                  látja s jövőjét; s ó, szomorú egy látmány e világ.</p>
				</div>
				<div type="chapter">
					<head>XX.</head>
					<p>Alig valék lakásomon, mikor Juliától levélkét vevék; nyájas szemrehányásokat tett,
                  hogy idegen módjára kártyát adtam, s kért, mind maga, mind atyja nevében, jöjjek
                  ebédre. Az első sorok valának, melyeket Juliámtól kaptam. Vannak bizonyos vonások,
                  - így gondolkozának az emberek, mikor még babonában hittek - melyeknek bájos ereje
                  csodákat művel; melyekre, ha előttünk feltűnnek, a föld rengeni kezd, az ég ködbe
                  borul, az ember imádkozik; én érzém e bájerőt; alattam is rengett a föld, köd
                  borula az én szemeim előtt is, én is elragadva érzém magamat. Mert, ő szeret, így
                  gondolám magamban, tudja, hogy itt vagyok s szíve vágyódik utánam; ő szeret! Nem
                  mondta-e azt lángoló tekintete nekem, s a remegő kézszorítás s a titkolt könny,
                  midőn elváltunk, s most e sorok. - Véghetetlenül boldog valék. - Ily kevés kell
                  boldogságunkra, mikor még hiszünk; a szív ekkor még reményeinek bizonyítványát
                  találja mindenben.</p>
					<p>Pontban ötkor a hôtelben valék. A teremben még nem vala senki. Mint a provincia
                  embere, nem tudtam, hogy a nagyvilágban még a meghívási óra sem igaz; s az első,
                  mit e házba lépve érzék, azon elszégyenülés vala, melyet az, ki a divat törvényeit
                  megszegi, inkább érez, mintha Isten s a természet törvényei ellen vétkezett volna.
                  - Emberek a nagy világban órákhoz hasonlók, melyeknek mindegyike előbb vagy később
                  jár, s csak az, ki a pillanat napjához tudá irányozni magát, tesz jól. Jaj annak,
                  ki a közönséges órához szabva tetteit, első lép be valamely terembe; a jól nevelt
                  ember tudja, hogy azon társaságban, hol senki sem dolgozik, mindenkinek
                  kötelessége legalább úgy tettetni magát, mintha nem volna ideje; tudja, hogy azon
                  körben, mely a századról megfelejtkezett, el kell feledni az órát is. Kétszer jaj
                  annak, ki ha nem a kiválasztottak egyike, a nemes társaságot váratta; tudnia
                  kellene, hogy az úgynevezett nagyvilág, mint e közönséges Isten alkotta világunk,
                  csak kevesek örömére teremtetett, s hogy neki, a közembernek, kitűnni nem szabad;
                  eléggé boldog, ha csak tűretik s tovább szabad tengődnie. Nevetségessé tette magát
                  s elítéltetett. Csodálkozol! te nem éltél e körben s nem tudod, mi könnyű bennök
                  nevetségessé válnod; egy szép tett, melyet elkövetve megbotlottál; egy szó nemes
                  felgerjedésben kimondva, de hibásan; maga szerény hallgatásod örökre tréfa
                  tárgyává tehetnek. Körülötted száz ember forog, kinek más tulajdona nincs, mint
                  hibáid, s ki önösségből keresi gyengeségeidet. A társaság egy nagy vígjáték, a
                  színészek külön életet élnek s színpadukon gúnyolják s nevetik azt, ki talán
                  közülük a legjobbik szerepet játssza; ti a karzaton ültök s az egészen
                  mosolyogtok.</p>
					<p>A terem, melyben a háziúrra várva, fel s alá járék, egyike vala azon keveseknek,
                  melyek Párizsban forradalom előtti formájokat megtarták. A rokokó, melyet az új
                  francia arisztokrácia divatba hozott, hogy lakásaiban, mint mindenben, elődeit
                  utánozza, itt a házzal együtt készült. A sötétveres kárpitok, a fejér aranyozott
                  keretben lévő fametszések a falakon, a köpcös angyalok a kandallónál, a festett
                  allegória a mennyezeten, egyszóval minden úgy álla, mint három ivadék előtt
                  felállíttatott; korunkból csak X. Károly képe talála helyet e multszázadi pompa
                  közt; búemlék ez is, ez is egy halott a halottak közt. - E teremben az idő nem
                  változtatott semmit, csakhogy mindent fénytelenebb, sötétebb alakban állíta
                  előnkbe. Egy lap vala ez a történetek könyvéből, melyet az olvasó továbbfordítani
                  nem akart, de mely végre elkopott; egyike azon helyeknek, hol a mult század
                  szelleme csak azért lép előnkbe, hogy halálára emlékeztessen! S mégis az, ki e
                  teremben lakott, hány csalódást talála elavult bútora közt! Nem gondolá-e ősi
                  karszékben, körülfogva rokonérzésű barátitól, hogy még minden visszajöhet, s hogy
                  végtekintete a társaságot úgy fogja látni, mint gyermekkorában megszokta? - Minden
                  ember önköre szerint ítéli a világot, s mert benne csak rokonérzetűeket tűr,
                  olyannak látja közönségesen, mint kívánja, s ha a legtúlságosabb véleményűt
                  kérdezed is, keveset találsz, ki többségről nem álmodoznék, főkép, ha emlékei
                  mellette szólnak. Ezért ragaszkodik minden legyőzött párt annyira legkisebb
                  emlékihez, ezért akarja feltartani legalább a formát, miután lényege elveszett,
                  mint a régi egyiptomiak, kik halottaik testét bebalzsamozták, mert azt hívék, hogy
                  egykor a lélek visszajő s egykori lakát fel fogja keresni. Hasztalan csalódás! a
                  levágott fa nem fog kihajtani többé, de a mag, mely lehullt, midőn földre
                  teríttetett, egykor felnő s ugyanazon gyümölcsöket hordja. Ez lehet vigasztalása
                  minden legyőzött pártnak. Az emberi nem sorsa nem leend boldogabb soha s a jövő
                  ivadék tűrni fogja azt, mi ellen az ősök küzködtek; míg végre ismét harcra kél s
                  ismét győz, hogy ismét szenvedjen; ez végzetünk. - Végre mégis mindenkinek
                  megmarad reménye, s habár az emberi nem nagyrészint csak olyanokból áll, kik vagy
                  előre vagy hátra akarnának menni, s habár minden eszmének vannak jósai, kik előre
                  láták, s Don Quixotejai, kik mellette küzködnek, ha már rég elavult: a világ
                  fennáll, s a politikus fogalmak végre csak azt tevék boldogtalanná, ki úgy is
                  boldog nem lehetett. - Ilyes gondolatokba merülve járék fel s alá.</p>
					<p>Végre az ajtó megnyílt s Juliám s atyja lépének a terembe. - Az öreg nyájasan
                  fogadott, Julia elfogultan, de mint látszék, örömmel. A marquis egészen az vala,
                  minek atyám leírásából ismerém, s a nélkül is, csak a házba lépve s egyszer
                  körültekintve gyaníthatám: francia nagyúr a mult századból. - Ki nem ismeri e
                  típust? Részint régi öltözetekben, mindig régi előítéletekkel tért vissza e
                  csoport Franciaországba, mindenről megemlékezve, csak arról nem, mit önszemeivel
                  látott; s így állt elkülönözve nemzetétől, egy dicső század negyed által, mint
                  idegen ősi földjén. Franciaország megváltozott, a nemesi várak omladékokban
                  álltak, a nemzet új neveket tanult tisztelni s a fejlődő ivadék jól tudá, hogy
                  dicsőség fosztá meg atyáitól. Az emigráció csak a hegyeket s folyókat látá, melyek
                  régi helyökön maradtak, s otthonosan érezve magát, újra kezdé régi életét. -
                  Nyájasan, oly szép móddal, hogy szívességet nem gerjeszthete nyájasságuk,
                  leereszkedve olyannyira, hogy senki hozzájok, a nélkül, hogy magát sértve érezné,
                  nem közelíthetett: így lépének fel ez urak arannyal hímezett köntöseikben ott, hol
                  a nép babért volt szokva látni; büszkén hangoztatva régi neveiket, hol egy idő óta
                  nyert csaták neveit viselték a nagyok, s így vesztek el még egyszer, de a nélkül,
                  hogy változnának.</p>
					<p>Az ebédnél vendégek valának, ebéd után látogatók, s így Juliával alig szólhattam.
                  Társaságokban esze csak annak van, ki nem gondolkozik, s beszél, mielőtt tudná,
                  mit; s mert még ehhez szokva nem valék és soha e művészetben, melynél, mint
                  aranymosásnál, homok s víz közt iparkodik az ember, míg végre a haszontalanságok
                  között egy darabka aranyra akad, nagy mesterré nem váltam, hallgaték. - Csak egy
                  ötlött szemembe. Míg a társaság a teremben politikai tárgyakról vitatkozva
                  mulatott, a komornok Juliának levelet hozott. Én nem vevék részt a beszélgetésben
                  s szemeimmel Juliát követém, ki egy mellékasztalnál levelét feltöré. Elhalványult,
                  keze reszketett, végre erőt véve önmagán, kezei között összegyűré a papírt s a
                  kandallóba veté. Az egész társaságból kívülem senki sem vevé észre mindezt; de ha
                  valaki rám figyelt volna, nem lehete észre nem vennie fölgerjedtségemet. Végre a
                  látogatók elmentek, a marquis egyik barátjához, hol játszani szokott, s magunk
                  valánk.</p>
					<p>Julia a kandallónál ült, mély gondolatokba merülve nézett a lángok közé, melyek
                  arcait fénybe boríták, mintha lobogó világukkal el akarnák takarni felgerjedését;
                  én elmerülve nézetében ültem mellette, az imádott vonásokon kémlelve érzeményeit,
                  boldog, mint a gyermek, ki a tiszta folyóba nézve, bármit látott fenekén, örül,
                  hogy oly mélyen lenézhetett. Végre megszólítám: - Julia, ön ma szomorú.</p>
					<p>Rámnézett s mosolyra kényszeríté ajkait. - Ki mondta azt önnek? - szóla - én
                  szomorú nem vagyok; nem látta, mi víg valék ebéd alatt; mennyit tréfáltam s
                  nevettem, s miért szomorkodnám?</p>
					<p>- Ebéd alatt, meglehet, - felelék - de mióta a levélkét vette. - Elpirult.</p>
					<p>- Kedves Juliám, - szólék tovább elfogult szívvel - közölje velem bánatát.</p>
					<p>- Bánatomat? gyermekség! asszonyi szeszély, - szóla erőltetett könnyelműséggel -
                  semmi más. Ne gondolja, hogy egy asszony arcáról szívét ítélheti; a tengeren ki-ki
                  láthatja a dúló vészt, a férfi arcain nagy szenvedélyeit; a kis vízmedernek egy
                  kavics, mely belé esett, s a fergeteg, egyformának ingatják felszínét, s így a mi
                  arcainkról nem mondhatja senki, nagy vagy kis bánat nyomta-e rá bélyegét. Nekünk
                  kis kört engedett a természet.</p>
					<p>- Oh Juliám, ne titkolja előttem, - szólék meghatva - szívét nagy teher
                  nyomja.</p>
					<p>- Ám legyen, - szóla remegő hangon ő - ha nagy szerencsétlenség érte volna e
                  szívet, egyike azoknak, melyeket nem felejtünk, melyek keserű cseppként esve
                  éltünk kelyhébe, elkeserítik az egészet: nem fogom-e hordhatni önerőmmel? - Önök,
                  férfiak, a teremtés urai, önöké a világ s minden, mi rajta él s tenyészik; önök
                  csodáltak lehetnek vagy önösek, egy nemzetért élhetnek vagy önmagoknak, mint
                  szívök kívánja; önöké a gyönyör, hatalom s dicsőség; az asszonynak csak egy
                  birtoka vagyon, a fájdalom, de ez az övé s ezt nem osztja senkivel.</p>
					<p>- S a barátnak nem volna joga bizodalomra? - szólék fájdalmasan - ő nem mondhatná:
                  e fájdalomnak, mely gyenge szívedet lenyomja, részét add nekem; fellegeidnek felét
                  hadd átszállni egemre, hogy fölötted világosabb legyen; engedd át fél terhedet,
                  mert szeretlek, s a teher, melyet kedveseink vállairól a mieinkre veszünk, kinccsé
                  válik, s én megérdemlem e kincset, mert szeretlek. Nem mondhatná-e ezt az, ki
                  egész életét egy asszonynak szentelé? s az asszony büszkeségében megtagadhatná
                  kérését? jól tudva, hogy e föld minden keservei nem érnek fel egy könnyel, kedves
                  szemektől sírva, melynek nem tudják okát.</p>
					<p>Mélyen meghatva néze rám. - Ön jó ember, - szóla végre - adja az ég, hogy szíve
                  soha ne változzék, s egyike legyen azon keveseknek, kik, mint a rózsa, bár soktól
                  megfosztva az idő által, végső levelökben is megtartják színöket s illatukat; de
                  ne gondolja, hogy vigasztalásai bánatomat enyhíthetik. Asszony szenvedései nem
                  olyanok, melyeket vigasztalhatni: szíve lágyabb, mint hogy józan okoskodások benne
                  visszhangot találhatnának; s ha bár milliónyi csillagokat mutatnak egén, ő tudja,
                  hogy napja leáldozott, s a fénypontok között csak éjéről emlékezik, mely körülötte
                  sötétlik.</p>
					<p>- Oh Julia! - szólék elragadva érzelmemtől - ön szenved!</p>
					<p>- Én? - szóla ő, mintegy föleszmélve ábrándjaiból s bánva a mondottakat - ki szólt
                  rólam, s honnan gyanítja, hogy szenvedek?</p>
					<p>- S a levél - szólék remegve, mert érezém szerénytelenségemet.</p>
					<p>Julia elhalványult. - Igaz, a levél, - szóla elfojtott hangon, kétségbeesett
                  tekintetet vetve az ég felé - a szerencsétlen levél. Kötelességemre int; e sorok -
                  folytatá remegő hangon - egy személyt illetnek, ki szívemnek kedvesebb, mint
                  enmagam, kinek biztosságáról gondoskodnom kell. Megengedi, hogy egy pár sort
                  írjak, mindjárt itt leszek.</p>
					<p>Kiment s magam maradtam a teremben. Minden hallgatott, csak az égő kanóc pattogása
                  s néha az utcáról egy kocsi magános zörgése szakítá félbe a csendet; kezemre
                  támasztva fejemet, ültem ott, a nagy hamuhalomra nézve, mely fölött csak egy darab
                  fa veté még néha kékes lángját. - Julia boldogtalan - boldogtalan másért, kit
                  önmagánál, kit talán az egész világnál inkább szeret s kit én nem ismerek, így
                  gondolék magamban; ő szeret s nem engem; szívemet a féltékenység kínjai tölték el.
                  - Ekkor lépett be Julia. - Mellém állt a kandallóhoz; ránéztem, arcai halványak
                  valának, keze, melyben egy levelet tartott, remegett. - Julia! - szólék
                  eliszonyodva a nyugodt kétségbeesés kifejezésétől, mellyel előttem állt - mi
                  történt?</p>
					<p>- Mindennek vége van, - felelé fájdalomelfojtott hangon - megírtam a levelet, el
                  akarám küldeni, de láttam, hogy balgatagság vala tervem; mielőtt e titkot e
                  szolgalelkek egyikére bízom, mielőtt magam adok fegyvert az árulóknak, történjék,
                  mit a sors rendelt, én kész vagyok.</p>
					<p>- S e levéltől függ sorsa? - szólék remegve.</p>
					<p>- Nem az enyim, - viszonzá Julia nyugodtan - de egy személyé, mely szívemnek
                  kedvesebb, mint enmagam; ha e sorok barátném kezébe jönnek még ma, talán még
                  minden rendbe jöhet.</p>
					<p>- Barátnéja kezébe? - szólék elragadva örömemtől.</p>
					<p>- Barátném, Valmont marquise kezébe.</p>
					<p>- Barátnéja kezébe, kit inkább szeret önmagánál nemde, - szólék magamon kívül -
                  nemes lélek, ki így tud szeretni. S én itt vagyok s ön kétségbeesik, vagy talán
                  nem érdemleném bizodalmát?</p>
					<p>- Ön, - rebegé Julia, s arcai még inkább elhalványultak - ön? soha.</p>
					<p>- Miért nem én? - szólék végre; - oly alávaló, oly megvetésre méltó volnék, hogy
                  még e sorokat sem akarná rámbízni?</p>
					<p>- Soha, - szóla halkan Julia - csak önre nem.</p>
					<p>- Julia! - szólék kétségbeesve - én szeretlek; mondhatatlanul, miként a szív csak
                  egyszer szerethet. Léted véghetlen üdvöt árasztott el lelkem fölött, s habár
                  mindig hallgattál, s habár szenvedélyemet talán nem viszonoztad: én boldog valék,
                  mert láttalak, mert hallottam szavadat, mert érzettem közellétedet, mert
                  léteztél!</p>
					<p>Meghatva néze rám s remegve nyujtá kezét, midőn így szólt: - S tudja-e ön, mi a
                  szerelem? Lemondani mindenről, min egykor függött, kiszakítani szívéből mindent,
                  mi azt egykor eltölté, még emlékeit is; búcsút venni az élet örömeitől, elhagyni
                  pályáját, melyen egy dicső cél után haladhatna, odavetni nevet, szívet, a
                  dicsőséget, az egész világot egy asszonyért; s miután végre jövendőjét egy
                  pillanatért, a világot egy szívért, hitének minden szent igéit egy halk igenért
                  odaadná, látni, hogy csalódott. - Ez a szerelem. Oh, ne szeressen engem, nem
                  érdemlem.</p>
					<p>- S tudod-e te, mi a szerelem? - szólék elragadva. - Lemondani mindenről,
                  kiszakítni szívedből emlékeidet, odavetni szívet, dicsőséget, a világot egy
                  asszonyért. Egy asszonyért minden reményidet, s érzeni, hogy az asszony igaz.
                  Érezni e világ közepett, hol mindenki szenved, hogy boldog vagy; ismerni a csalfa
                  emberek között egy szívet, mely hív fog maradni; tudni egy nyugpontot, melyen
                  fáradva megpihenhetsz, ajkakat, melyek érted imádkoznak, szemeket, melyek csak
                  néked nyílnak, egy lényt, melynek Istene vagy, mert boldogítád; egy világot,
                  elkülönözve attól, melyben mások élnek, világot, melyben más életet élsz, más
                  örömöket éldelsz, más reményekben gyönyörködöl, s melyet karjaiddal
                  átkulcsolhatsz, mert kedvesedben áll előtted: ez a szerelem! Ez az, mit általad
                  érzek, mitől az ég meg nem foszthat minden hatalmával. S most tudod, miként
                  boldogítál; add nekem a levelet!</p>
					<p>- S tudja-e ön, mit kíván? - szóla Julia halkan. - E levél áthághatatlan gát lehet
                  köztem s ön között.</p>
					<p>Elrémültem. Ő egy pillanatig hallgatott, utóbb pirulva halkan folytatá: - Ha atyám
                  valaha megtudná, hogy ön vivé e sorokat barátnémhoz, kit ő gyűlöl!</p>
					<p>- Atyja? - szólék elragadva - hiszi-e, hogy magamról gondolkozom? Szeressen s
                  boldog vagyok!</p>
					<p>- Gusztáv! - szóla elragadva, s én őt karjaim közé szorítva, érzém könnyeinek
                  záporát, mely arcaimon lefolyt, s a remegő kebel zokogását szívemen és sírtam
                  kínos örömömben.</p>
					<p>Midőn elváltunk, Julia ismét nyugodtnak látszott; én gyönyörrészegen rohanék a
                  marquisehoz.</p>
				</div>
				<div type="chapter">
					<head>XXI.</head>
					<p>Éjfél rég elmult, mikor a marquisetől, kiben szép s elmés nőt találtam, lakásomba
                  térék; hajnallott, mikor álomba szenderedém s dél volt, mikor nyugtalan álmaimból
                  felébredtem. - A Tuileirákba menék. Azon időben, melyről szólok, e júliusi
                  forradalom emléke még elevenen állt azon kevesek előtt is, kik később hasznait
                  élvezve, történetét elfelejték; s a nép, mint régi királyai alatt szokva volt,
                  szabadon jára királyi kertében, hol most, 1836-ban csak a jól ruházott talál
                  helyet, nehogy a szegény földmívelő, ki blousejában jő, a divatszerű sétálóknak
                  botránkozásul szolgáljon, vagy a rongyos koldusgyermek, ki talán e fák árnyéka
                  alatt játszani akarna, az úrfiangyaloknak elrontsa mulatságát. - Mind e nagyszerű
                  haladás, mely által a júliusi dinasztia a jogszerű családot el akarná felejteni, s
                  mely ellen nem volna kifogásom, ha érte egy párezer francia nem vesztette volna
                  életét s egy agg király nem halt volna meg számkivetésben, akkor még nem léteztek,
                  s mikor a kertbe lépék, körülöttem vegyült csoportokban járt körül a sokaság, egy
                  nagy folyam, melyben a csillogó és sötét habok vegyülve haladnak. - Reám e kert
                  mindig különös hatást tőn; a palota s a forradalom piaca a legnagyobb emberi fény
                  s a legszörnyebb inség helyszínei közé szorítva áll itt, mintegy arra alkotva,
                  hogy a fasoron végigmenő mérni tanulja a távolságot, mely boldogságát vesztétől
                  elválasztja, s lássa, mi csekély az. Ki mehet végig e helyen a nélkül, hogy eszébe
                  jutna, mennyi eltűnt álom fölött veték fái árnyékukat; ki tekinthet körül a
                  nélkül, hogy keblét egy sóhajtás ne emelné, midőn e palota épen álló falai között
                  a romokra emlékezik, melyekben egy fél század óta annyi fényes szerencse tűnt el.
                  Minden változott, csak e fák nőttek azóta: mintha a természet zöld diadalzászlóját
                  lobogtatná minden új tavasszal s inteni akarná az embereket, hogy ennyi csalódások
                  között csak benne bízhatnak, hogy csak ő ad árnyékot mindig s mindenkinek.</p>
					<p>Félóráig jártam így, midőn egyszerre Armand álla előttem. Örömrészegen szorítám
                  karjaim közé. - Nincs semmi kellemetlenebb ily pillanatokban a sokaságnál;
                  közönyösen halad el mellettünk, s a szív mégis szorongatva érzi magát jelenléte
                  által. Kimenénk a kertből az elisei mezők felé, hallgatva, mint nagy örömök után
                  szoktunk; az emberek, mint a visszhang, annyival szótalanabbak, mennyivel közelebb
                  állnak egymáshoz. Armand szomorú vala, képét egy örömsugár futá át, midőn
                  meglátott, de csakhogy inkább kitűnjék fájdalma rövid idő után, mikép téli napokon
                  messzebbre látjuk a pusztulást, mikor egy derült pillanat vonul át egünkön. - Mi
                  bánt, barátom? - kérdém végre; - szomorúbbnak talállak, mint mikor elváltunk.</p>
					<p>Megszorítá kezemet. - Oh, mikor elváltunk - szóla egy sóhajjal - boldog valék.
                  Akkor reméltem, most látok. Reméltem egy világot, hol más nemeslevélre nem leend
                  szükségem, mint melyet Isten lelkembe írt; hol én, a koldus, nemesen érezhetek;
                  hol magamat feláldozhatom, s gúnymosoly nem fogad, ha nemzetem elébe lépve,
                  lelkesen elmondom: érted fogok élni, hazám! Reméltem egy világot, teli erénnyel s
                  megelégedés-szülte örömmel; az embereknek, magamnak egy világot teli tettel s
                  dicsőséggel: mert hisz a régiek megkoszorúzták az állatot, mielőtt feláldozzák, és
                  én miért nem vártam volna koszorút, mikor áldozatra készen álltam. S láttam e nagy
                  színházat, melyben egy fenséges jelenet után a szomorújáték tovább foly; melyben
                  az új színészek nem éreznek többet az előbbieknél, s taps vagy díj után fáradva,
                  régi fortélyaikkal gyakorolják nagy mesterségöket, a csalást; melyben a nézőknek
                  egy része ásítozik, másika érzéketlen vagy páholyában más dolgokkal mulat, s
                  melyben azon kevés, ki a darabot érti, sír. Láttam Párizst, a helyet, mely a
                  távolban oly ragyogónak látszék, mintha nap emelkednék a föld közepett s mely most
                  mocsárként áll körülöttem. Láttam az embereket, e szorongatott sokaságot, mely
                  között senki sem állhat a nélkül, hogy társát ne nyomná. Reméltem egy dicső jövőt,
                  s láttam a multat, mely múlni nem akar, e százados szégyenbélyeget, melyet a
                  történetek arcainkra nyomtak, s melyet milliónyi könny s annyi nemzet vére le nem
                  moshatnak; álmodoztam mint Isten képmása, s felébredék mint proletárius.</p>
					<p>Mélyen hatottak rám Armand szavai. Szerettem őt, s arcain oly keserű fájdalom vala
                  kimondva, melyet vigasztalni nem remélheték, mert gyűlöléssé vált. - Barátom! -
                  szólék végre - mi máskép reméltelek látni! Midőn Avignon falai előtt végszer
                  szorítád jobbomat s én reményeidet hallám: akkor boldognak gondoltalak. Mint ha
                  hajó hosszú útra indulva, kieresztett vitorlákkal hagyja el kikötőjét az, kinek
                  rajta egy barátja távozik, szívét szorulni érzi, midőn a végköszöntéseket hallja,
                  s mégis örül, hogy ily jó szellő jutott a kedves utazónak: így néztem én utánad,
                  midőn a fasoron végigmenve, elhagyál; és most széttörve s remény nélkül látlak
                  ismét? Egy pár hónap, s remény nélkül! Oh de ne gondold, hogy azért minden
                  elveszett. - Kínos lehet csalódni az emberekben, s miután évekig reménylettünk,
                  végre lemondani arról, mit szükségesnek gondoltunk, s azért biztosnak tartanánk;
                  de e seb meggyógyul végre, s csak azon forradásoknak egyikét hagyja, melyeket
                  mindenki, ki emberismerethez jutott, szívén hord; csak ha kedveseinkben
                  csalódtunk, akkor keserghetünk méltán; csak ők találnak mindig mérges nyilakkal s
                  ettől legalább az ég megőrzé szívedet.</p>
					<p>- S tudod-e, mi az: egy eszmét vesztenünk? - szóla szomorúan Armand - egy
                  gondolatot, melynek sugáriban szívünk nagyra nőtt, mely létünknek világot adott,
                  mellyel életünket töltöttük el, s mely, miután valósítása után küzködtünk, miután
                  már közelnek véltük, egyszerre eltűnik, mint felleg a tenger fölött, melyet a
                  hajós partnak vélt, míg villámiból észrevevé, hogy sötét tömege csak vesztére
                  gyűlt láthatárán. Oh te ezt nem tudod, te gróf vagy, gazdag! Mi egy eszme neked?
                  Kinek az élet annyit adott, annak álmakra szüksége nincsen, s ha volna, a
                  szerencse kényelmes pamlagán önörömeiről álmodozhatik, vigalmak között
                  elfeledheti, mennyit szenvednek mások; vagy megelégedve sorsával, szükségesnek
                  gondolhatja a fájdalmakat, melyek nem őt gyötrik. De én a nép fia vagyok, nekem
                  más birtokom nincs, mint e világ; nem vagyok egyike azon boldogoknak, kik önösek
                  lehetnek, mert sorsuk a közönségtől különvált. Egy levél vagyok a nagy emberi nem
                  fájáról, egy cseppje a véghetlen tengernek, egy homokszem a nagy pusztában; s
                  mikor a fát ledőlve látom, a dagadó hullámokat rónára simulva, az emelkedő
                  homokfelleget földre süllyedve, ne keseregjek?</p>
					<p>- S valóban eléggé szerencsétlen voltál azt hinni, hogy boldogságod némely
                  politikus ábrándozásaid létesülésétől függ? Barátom! hagyj fel ábrándjaiddal; ha
                  létesülnének is, elvesztik szépségöket; a bájló egész helyett, melyet
                  képzelmeidben látál, a valóság csak azon nyomorult részleteket állítandja elődbe,
                  melyek a legszebb korban, mint a legszebb vidékben, mindig találtatnak; s azon egy
                  kínos érzemény töltendi lelkedet, mennyire csalódhatunk e földön csak az által is,
                  ha reményeink teljesülnek. Ne kösd össze ifjú létedet az emberi nem sorsával, mely
                  miként eddig szomorú vala, úgy, korunkban legalább, ezentúl is az marad. - Tégy
                  mint én, válassz egy lényt magadnak s öleld egész szereteteddel, fond ez egy körül
                  minden reményágaidat, vedd vezércsillagodnak nehéz utadon, vedd világodnak,
                  melyben élned kell, s boldog léssz, mint én. Ó, míg a szerelmet nem ismered, míg
                  szíved egy képpel csordultig el nem telt úgy, hogy benne más már helyet nem talál,
                  míg egy arc a világot nem felejteti veled, egy mosolygás keservidet, egy könny
                  azt, hogy más boldogságot találhatnál: addig ne átkozd emberi létedet, mert nem
                  tudod, mennyi boldogságot találhatsz benne.</p>
					<p>- Te megelégszel, - szóla keserűen Armand - jól teszed; körülépítve
                  szerencseváraiddal, mit bánod te, ha körükön túl minden pusztán áll; míg hajód a
                  kikötőben nyájas haboktól ringattatik, mi közöd a vészhez, mely künn dúl s ezer
                  sajkát széttör. Te boldog vagy s szerethetsz. De tudod-e, mi a szerelem nekünk,
                  kiknek a szerencse mostohább mértékkel mért? Képzelheted-e a fájdalmakat, ha végre
                  fáradtan hosszú küzdésed után, levert reményeiddel, vérző kebellel egy lényre
                  akadtál, ki lelkedet megérté; ha vigasztalva érzéd magadat általa s boldognak,
                  mert látod, hogy még boldogíthatsz; ha egy pillanatig megpihenve szívén, örömekről
                  kezdél álmodozni ismét, mint a beteg, ha egy pillanatra elszunnyadott, s egyszerre
                  a szükség lép elédbe s füledbe kiáltja: miből fogtok élni? Még remélsz talán;
                  mióta szeretsz, lelkedben új erőt érzesz, és, hisz írva van: az Úr eltartja az ég
                  madarait, s felruházza a liliomot - miért kételkednél te? De ha végre körüljártad
                  a várost, s nem hoztál estve magaddal semmit; ha házról-házra koldultál munkáért s
                  nem találkozott, ki elfogadna; ha kész volnál szívedből pénzt verni; ha éltedből
                  egy évet adnál egy rossz darab kenyérért, s nincs semmid, mit kedvesednek
                  adhatnál: mit téssz akkor? Ő nem panaszkodik, nem tesz szemrehányásokat; de nézd
                  elhalványult arcait, nézd a fájdalom bélyegét imádott vonásain s ne átkozd el
                  életedet, ne káromkodjál végzeted ellen, ha végre kisgyermekedet hozza elédbe,
                  mikor a kisded feléd nyujtja gyenge kezeit, s szíved, melyet természete késztet,
                  örömtelien dobog fel, egyszerre eszedbe jut, hogy nincs miből eltartanod! - A
                  szegénynek a szerelem csak kínokat hoz; mint amaz utas, ki a pusztában eltévedve,
                  s alig bírva szomját, egyszerre egy zsák aranyat talált víz helyett: ilyen a
                  szerelem neki; a világ legnagyobb kincse máshol, de a puszta szomjúzó vándorának
                  csak egy nehéz teherrel több, s csak a sors keserű gúnyjának látszik, mely
                  kincseket ad, midőn vesztét elhatározá. Mint a vak, kinek szemhályogát most vevé
                  le orvosa s kit egyszerre napsugár ért, ilyen ő boldogsága érzetében; fájdalmasan
                  látja ragyogását egy percig, de csak hogy ismét elvakuljon; a sugár, mely a
                  látóknak derült világot áraszta a táj fölött, neki villám vala, mely végreményeit
                  lesujtá. Szokni kell a szívnek a gyönyörhöz is! S ki szerencsét nem ismer, annak
                  az ég ne adjon boldogságot, ne adjon szerelmet, szíve nem bírná el. Oh! ti
                  gazdagok! mert boldogoknak nem akarlak nevezni, mivel végzetetek a helyett, mi
                  boldogítna, csak azt adá, mit mások irígylenek - ti nem sejdítitek, mennyit
                  szenvedhetni e világon. Ha leereszkedve kényelmes pamlagaitokra, a munkás sorsát
                  irígylitek, ki fáradtan egy fa alatt alszik, nem háborítva nyugtalan álmaitoktól,
                  mintha Isten vigasztalásul naponkint halálra intené; ha étvágyért sóhajtoztok
                  lakomáitok között, örömért ünnepélyes vigalmaitok közepett, s megúnva a hízelgést,
                  egy szívről álmodoztok, mely a tiéteket megértse: ekkor nem sejdítitek, mi nagy
                  kínokat tűrhetni az élet legszűkebb körében is; mennyivel kínosabb annak sorsa, ki
                  vágyait, nem mint ti, e föld közepén elérhetetleneknek, de éldelve s megvetve
                  látja ezrektől, míg neki csak a kívánat jutott s azon bizonyosság, hogy vágyai
                  általa eléretni nem fognak. - S ha végre lelkében az ambíció nagy átka támadott
                  fel, ha itt e diadalív alatt, hol annyi proletárius név áll, e város körében, hol
                  minden utcakő egy dicső tett emléke, nem tudná, nem akarná átlátni, hogy a nép,
                  mely győzött, győzedelmes gladiátorként ismét börtönébe záratik; hogy a diadalíven
                  nincs hely új nevekre, s korunk, a legnagyobb század utódja, csak arra derült fel,
                  hogy a nagy emlékekről letörölje az írást, nem hogy újat írjon reájok; ha a
                  szegény mind ezt nem akarná átlátni, ha cselekedni akarna, mint ősei cselekedtek,
                  egy nemzetért élni, mint ők s e földön, hol boldog nem lehet, legalább egy nagy
                  sírt hagyni maga után: s végre át kell látnia, hogy a világért semmit sem tehet ő,
                  ki bemenetelt koldulva állong kapuinál, hogy végzete földön csúszni s tapostatni,
                  s ha végre mint repkény egy más erősebbre felfonhatná magát, ismeretlenül eltűnni
                  ágai közt az erősebbnek, bár ő vete árnyékot helyette; ha vérével áztathatná a
                  földet, csak hogy nyomát hagyhassa tekéjén: s végre látja, hogy hasztalan
                  fáradott, mert az emberi nem nem szívesen tanul új neveket; s míg azt, ki a
                  társaság magasabb fokán állva csak hozzá leereszkedik, már repülni látja s
                  tapsolva éljent kiált, az ezer emelkedőkről megfeledkezik; ha átlátja, hogy a
                  dicsőség szükség jó ruhában, egy kis aranyhímzéssel, halni a hazáért, ha rongyokba
                  temetve felejtetni nem akarunk; ha mindünnen elébe hangzik: jaj neked szegény! e
                  föld, mely kenyeret nem ada, neked hírt adni nem fog: oh akkor marad-e még a
                  szerencsétlennek reménye e világon?</p>
					<p>Boldogabb valék, minthogy a hírvágyat érthetném; keveset szeretve, nem kívánva
                  viszontszeretetnél egyebet, mint a rózsa, mely virágait kihajtva, alacsony
                  helyzetében inkább egy hideg érintéstől, mint az ég villámitól retteg, a világ
                  nagy mozgalmai engem közönyösen hagyának; s habár csodáltam azokat, kik
                  boldogságukat nemzetök javáért feláldozák; ha gyermekkoromban néha Gracchusokról
                  álmodoztam is: most, miután Juliámat ismerém, a világ dicsősége nem ére fel
                  kedvesemnek egy tekintetével. S nem mondhatom, mi fájdalmasan hatottak rám Armand
                  szavai, melyekből először gyanítám egész szerencsétlenségét; mert látám, mennyi
                  önösség vala lelkesedésében, s jól tudtam, hogy míg az, ki csak eszméknek él, soha
                  egészen boldogtalan nem lehet, mert a síron túl is maradnak reményei: az önös
                  mindig s egészen azzá válik, mihelyt személyes reményeit eltűnni látja. - Szegény
                  barátom, - szólék végre - mint szánom sorsodat.</p>
					<p>- Oh szánj! - szóla elragadva Armand - bármi különböző lételt szabott ránk
                  végzetünk, mindenik tűrhető; s a vakond önásott sírjában, s a sas fenséges
                  magányában boldogok lehetnek: amaz nem látta a napot, ez nem vágyódik nyugalom
                  után; elátkozott csak az, kinek végzete vágyakat teremte lelkébe s hozzá
                  tehetetlenséget, s ez az én sorsom. Szánj meg, de ne vigasztalj; vannak fájdalmak,
                  melyeket vigasztalni nem lehet, s ez azoknak egyike.</p>
					<p>Érzém szavainak valóságát s nem bántám meg vigasztalásaimmal. Sokáig menénk
                  hallgatva egymás mellett, végre beszélgetni kezdénk ismét, ő szomorú
                  tapasztalásairól, melyeket Párizsban tett, én szerelmemről, s így értünk vissza a
                  Tuilleriák kertjébe.</p>
				</div>
				<div type="chapter">
					<head>XXII.</head>
					<p>Mintegy két óra lehetett, s mit Párizs divatszerűt ismer, vegyült csoportokban
                  sétála a hosszú fasorok alatt; egy párszor fel s alájáránk, egyszerre Julia s
                  Valmontné álltak előttem. Armand szabadulni akart, de oly közel valánk, s én
                  örülve az alkalomnak, oly hamar mutatám be a marquisenak, hogy többé nem
                  távozhatott, s kényteleníttetve, az asszonyokkal s velem körülsétált. Mikor
                  elváltunk, a marquise mindkettőnket estvére magához hítt, s Armand, mint látszék,
                  derültebb vala. - Valmontné szép volt, s nincs semmi vigasztalóbb asszonyi
                  nyájasságnál, mely, míg valónak hisszük, a szívet, s ha egyszer fortélynak
                  ismerjük, hiúságunkat kecsegteti s minden ifjú szívében reményeket gerjeszt. Mikor
                  haza tértünk, Armand ugyan ismét elszomorodék, sőt mondá, hogy a marquisehoz nem
                  menend, honnan szegénység s szokásai őt eltiltják, de miután kértem s
                  figyelmeztettem, hogy e teremben éppen a jelen mozgalom fő embereivel
                  ismerkedhetik meg s céljához juthat, elhatározá magát, s nem remény nélkül. Ó,
                  szegény emberek! kik, míg a szív dobog, reményleni meg nem szűntök! mint a vándor,
                  ki előtt éji útján egy lidérc tűnik fel, mint a szomjazó, kinek ajkait egy pár
                  szem eső enyhíti, így adatnak nektek reményeitek; a vándor lepihenne, a szomjazó
                  szívébe mártaná tőrét, mint ti fájdalmaitok között, de végig kell tűrni kínotokat.
                  Szegény emberek! kik az élet labirintjában zöldelő ágak között haladtok
                  veszteteknek elébe; kik szívetekben hordva már a nehéz sebet, mint a madár, melyet
                  nyíl ért, viruló tájakat láttok még magatok körül s nem gyanítjátok, hogy ibolyái
                  között reátok halál vár; kiknek vészeiben minden hullám, mely temetni fog, még
                  egy-két fényes tajtékcseppet csillogtat hegyén. Miért ennyi csalódás, minek ily
                  szép álmak oly szörnyű ébredés előtt? Miért e megrögzött szív, miután tapasztalta,
                  mi hamar vesztheti el egész birtokát, még tovább remél? A kínpadon szenvedőnek
                  enyhitalt nyujt hóhérja, hogy érzékenységét ne veszítse el, az embernek a sors
                  reményeket ad, hogy tűrni tanuljon. Szükség, hogy e világon, melynek valója kín,
                  legalább álmaink szépek legyenek - ki élne a nélkül.</p>
				</div>
				<div type="chapter">
					<head>XXIII.</head>
					<p>Marquise Valmont terme egyike vala azoknak, hol a két nagy párizsi társaság
                  találkozik. Születése által a Faubourg fő személyeivel rokon s férje által, ki,
                  mint sokan, a forradalom következtében nyeré címét, az új nemesség társaságába
                  vonva, mint egy központ álla ő a két különvált felekezet között, hol az néha
                  találkozik, csak hogy ismét nagyobb gyűlölséggel váljon el. Aki soha nagyvilágban
                  nem élt, s e társaság úgynevezett vigalmaiban sem részesült, s valamely terembe
                  lépve, a ragyogó gyertyákat látja s alattok a mosolygó asszonyokat, a fontos
                  arcokkal csevegő férfiakat s a nyájas háziasszonyt gőzölgő tea-katlana mellett: az
                  nem gyaníthatja soha, mennyi gyűlölés, mennyi irígység, sokszor mi mély fájdalmak
                  rejlenek e derült felszín alatt. A teremben, mint a világban, az első érzemény,
                  mellyel fellépünk, örömteli; s néha sok idő kell, míg e bájló csalódás eltűnik, s
                  az ember átlátja, hogy e társaság is, mint más társaságok, csak olyanokból áll,
                  kiket hiúság vagy szükségeik összetartanak, de a nélkül, hogy összeforrasztanának;
                  míg átlátja, hogy mind e lények, kik oly közel állnak egymáshoz, az ég
                  csillagaihoz hasonlók, melyek látszólag egymás mellett ragyogva, milliónyi
                  mérföldekre forognak; míg végre átlátja, hogy az egész társaság, mely oly
                  barátilag simul hozzája, mihelyt nehéz napjai jövendenek, ellene leend a tengerhez
                  hasonlón, mely a hajót, miután ringatva körülhorda - mihelyt zátonyra jutott,
                  hullámival széttöri. Én ifjú valék, most először Párizsban, s kiben nem volna
                  annyi hiúság, hogy magát jól nem érezné azon társaságban, hol jól fogadtatik?
                  Nincs biztosabb út az optimizmushoz, mint látni, hogy tiszteltetünk; mindenki
                  annyival tökéletesebbnek tartja a világot, mennyivel tökéletesebbnek tartatik
                  önmaga általa.</p>
					<p>Éppen a marquiseval szóltam, midőn az ajtók megnyílván, egy férfi lépett be, kinek
                  látására egész jókedvem eltűnt. Úgy rémlett, mintha az volna, kit az avignoni
                  templomban s pár nappal ezelőtt Juliával karöltve láttam. - Ki vala ez? -
                  kérdezém, amennyire lehete egykedvűen, de érezve, hogy hangom remeg.</p>
					<p>- S ön még nem ismeri - szóla ő mosolyogva - Dufey urat, a nap hősét, ki a júliusi
                  napokban keresztet nyert, könyveket ír s tudja Isten, mennyi tulajdonságban
                  bővelkedik? Ilyen a dicsőség! - folytatá tréfás pátósszal - mi párizsiak angyalnak
                  vagy ördögnek hirdetünk valakit, s a jámbor vidék nem ismeri.</p>
					<p>- Megvallom, - szólék elkedvetlenedve a dicséret által - nem ismerem e hírességet,
                  s most sem igen láthatom által okát, ha a mondottaknál többet nem tett.</p>
					<p>- Lássa ön, - viszonzá jókedvűen a marquise - mi párizsiak különvált életet élünk;
                  mint a méhkas a világban, ilyen társaságunk; a föld virágaiból élünk mi is, de
                  lakásunk egy különálló egész a föld közepett, ami kívüle történik, minket elzárt
                  körünkben csak távolabbról érdekel; ki az egészben nagy, termeinkben meg nem
                  férne; külön királynénk van s ezt imádjuk, s lássa ön, Dufey egyike azon
                  imádottaknak. A világ csak a maitre de requétet ismeri benne, s legfeljebb azt, ki
                  atyja által még a politikus világban előmehet; nálunk szerencséje kész, s kevés
                  férfi lesz e teremben, ki nem irígylené sorsát, s kevés asszony, ki hódolásai
                  által kecsegtetve nem érzené magát. - De engedelmet, barátját fogom neki
                  bemutatni; Párizsban nincs hasznosabb ismeretség, mint az övé, s jót állok, hogy
                  barátjának előmeneteléről senki jobban gondoskodni nem fog, mint Dufey.</p>
					<p>Mihelyt Valmontné magamra hagyott, egész figyelmemet Dufeyre fordítám. Ő szép
                  vala, szép századunk értelme szerint, mely mint mindenik, külön ideált alkota
                  magának. A görög derült szabályosság, a római szilárd akarat s erő nem illenek e
                  századhoz többé. Korunk a szenvedelem bélyegét keresi az arcokon; szépséget, de
                  szétrontva bánat által; erőt, de megtörve a sors nehéz csapásaitól; nyugalmat, de
                  milyen az éjé, teli sötétséggel; egyszóval - mert csak az szép minden kornak,
                  miben gondolatja képesül - a fájdalmat. Az arc, mely mást mutat, nem tetszhetik a
                  kornak, mely csak ezt értheti. Aki Dufeyt látá, akaratlanul hozzávonzódva érzé
                  magát, s habár szívemet féltékenység tölté, s csaknem gyűlölés, nem nézheték ez
                  ifjúra a nélkül, hogy akaratlanul be nem vallanám felsőbbségét. Vannak arcok,
                  melyeken az élet érthetőbb vonásokkal írja történetét. Ily arc vala az övé; s ki
                  komor nyugalmát látta, s közötte néha a hideg mosolygást, mely mint tengeren a
                  kisded hab, egy nagy vésznek töredéke játszott ajkai körül, annak szíve titkos
                  vonzalmat érze iránta. Sokáig szememmel tartám mozdulatait; de minden vigyázatom
                  mellett sem lehete észrevennem semmiből Juliával való viszonyát, s ha néha
                  Juliámra nézék s őt két lépésnyire Dufeytől oly mosolygón látám, ha vele szólék s
                  ő elméskedett, nem tudám elhitetni magammal, hogy azon férfit és azon asszonyt
                  látom magam előtt, kiket az avignoni templomban sírva, s egy elhagyatott utcában
                  karöltve láték. Az asszonyi szív nem oly tudomány, melyet huszonkét esztendős
                  korunkban megtanulhatnánk, s ifjú korunkban, minden hirdetett pesszimizmusunk
                  mellett sincs senki, ki ez életkomédia számtalan csalásait ismerné, mielőtt maga
                  nem állt a szcéna háta megett, s önmaga nem játszott.</p>
					<p>Julia atyja rosszkedvűen beszélgete néhány öregúrral egy szegletben, s ki feszes
                  tartását látá s a megvető, néha szánakozó tekintetet, mellyel az egyes belépőket
                  követé, észreveheté a nagy urat, ki magát elemén kívül érzi. Vannak emberek
                  Franciaországban, kiken nagyobb megbántás nem történhetik, mint ha más emberekkel
                  egy teremben találkoznak, s mint Isten nagy világán a ragyogó nap alatt, úgy kis
                  világuk gyertyafényében magok mellett lényeket látnak, melyeket hasonlóknak
                  ismerni nem akarnak s szolgáknak tartaniok nem szabad. Mennyivel szabadabbak
                  politikus intézeteink, mennyivel többet mesélnek törvényeink az egyenlőségről:
                  annyival messzebbre terjed az elválás, annyival elkülönzöttebben áll a néptől azon
                  társaság, melyet egy félszázad ellenének kijegyzett. Ivadékok küzködtek s győztek
                  ellene, a világ színe megváltozott, s a francia arisztokrácia, mely ellen nem
                  állott, mely elszegényedett, vérpadra vonszoltatott, számkivetve született -
                  fennáll. Csodálatos látmány, ha nem tudnók, hogy az emberi nem történeteiben
                  sokat, mit az idő halálra szánt, gyűlölés tart fenn; hogy, mit a nép büszkesége
                  levert, az egyesek hiúsága néha feltámasztja.</p>
					<p>Az öreg szembetűnő hidegséggel viszonzá Dufey köszöntését, s rövid idővel azután
                  leányával, ki még hamarjában megsúgá, hogy jöjjek utánok, elment.</p>
				</div>
				<div type="chapter">
					<head>XXIV.</head>
					<p>Fél órával később Julia termében valánk; az öreg rosszkedvűen járt fel s alá egy
                  ideig. - Látott-e már valaha ily társaságot? - szóla végre egy karszékbe vetve
                  magát; - minden, mit Párizs nemesedett pórból csak bír, együtt vala; ha
                  családomhoz nem tartoznék a háziasszony, jóízűen nevethetnék rajta, de így -
                  Valmontnéhoz nem mégy többé, Julia, érted? Vér vér marad, s magadnál elfogadhatod,
                  - noha már azért is megszólnak - de hozzá menni nem fogsz.</p>
					<p>- Amint atyám parancsolja, - szóla Julia szelíd hangon -, de -</p>
					<p>- De, de - szakasztá félbe indulatosan az öreg - csak bátran tárd ki szép
                  mondásidat; öcsém úgyis később-előbb megtudja gondolkodásmódodat, mely a
                  forradalomhoz inkább illenék, mint nevedhez.</p>
					<p>- Csak azt véltem, - szóla lesütve szemeit Julia - hogy a világ még inkább meg fog
                  szólani, ha nem megyünk cousinemhez.</p>
					<p>- A világ! - szóla keserűen nevetve atyja - s mily világ? talán néhány éhes
                  zsurnaliszta, vagy fukar bankár? Ha ez világod, ám iparkodjál dícsérete után, végy
                  férjül egy gazdag zsidófiút, vagy egyiket azon új marquis-k közül, kiket nemes
                  szerepet adó komédiásoknak tartanál, ha a parasztot nem vennéd észre minden
                  mozdulatban; én nem bánom. Az én világom csak hasonlóim körében áll, s azok velem
                  egy véleményűek.</p>
					<p>- Amint atyám gondolja, - mondá szelíden Julia - tudja, hogy ily dolgokban nincs
                  akaratom.</p>
					<p>- Elég szégyen, hogy nincs, - szóla közbe az öreg haraggal - hogy te, ki e hon
                  legtisztább véréből származál, ha nemzetséged díszéről van szó, akarni nem tudsz;
                  sőt talán bánkódva válsz meg egy társaságtól, mely minden közeledésével mocskot
                  hoz reánk.</p>
					<p>- Mocskot! - szóla felindulva Julia, s arcain pirosság futa át - ezt barátném nem
                  érdemli, - folytatá nyugodtabb hangon - Valmontné által szenny nem jött
                  nevünkre.</p>
					<p>- Gondolod? - szóla keserűen az öreg - s nem tudod, hogy Valmont, a nemes, a
                  méltóságos Valmont marquis kereskedő volt vagy inas, vagy tudja az ég, mi más neme
                  a pórnak, s hogy te vagy gyermekeid e kereskedő, e pór gyermekeit rokonaidnak
                  fogjátok nevezni, hogy házadnál fogod látni s lakodalmaikra meghívatni; hogy én,
                  ha meghalok, nagy büszkén három hónappal tovább fogok gyászoltatni általok,
                  csakhogy a város megtudja, hogy rokonuk vagyok; s tudod-e, hogy e név, melyet
                  viselsz, s mely Valmontné által a pórral rokonosodott, egykor tiszta volt; hogy e
                  vér, mely szívedben dobog, vérpadon folyt ugyan, de soha nemtelen erekben eddig
                  nem? S azt mered mondani, hogy Valmontné által szégyen nem jött reánk? Valóban
                  szánlak.</p>
					<p>- Valmont becsületes ember volt - szóla látszólag felgerjedve Julia -, és -</p>
					<p>- Valmont becsületes ember volt! - szakasztá félbe gúnnyal az öreg - kár, hogy nem
                  hall senki, a polgárkirály bizonyára megjutalmazná e nemes érzeményeket, s ki
                  tudja, nem ajándékozna-e neked is egy boltot, melyben a júliusi kereszttel
                  árulhatnád holmidat, mint már kettőt jutalmaza meg, kiket e dicső napokban egy
                  kevés pálinka vagy öt franc hősökké változtatott. De ha Valmont becsületes ember
                  volt, emlékezzél meg, hogy vele rokonságod még több becsületes emberrel
                  szaporodott, hogy bizonyára oly atyafit is találsz, ki hajadat göndörítheti s
                  ruhát varrhat, sőt talán, ha valahová mégy, mint omnibusz vezető pártfogolhat; s
                  örülj, ha tudsz, látogasd meg e becsületes embereket, menj velük sétálni, nevezd
                  cousineidnek, hiszen becsületes emberek ők is, s tán épp annyi érdemre tettek
                  szert, mint Valmont maga, csakhogy nagyobb tiszteletreméltók, mert nem
                  jutalmaztattak. Nemde, maga a gondolat elpirított, s ha Valmontnénak adom
                  tanácsomat, megbántva érzendi magát s miért? - Hát nem a szabadság századában
                  élünk, nem hirdették-e egyenlőnek az embereket s a nemességet balgatagságnak, mely
                  e korhoz többé nem illik? vagy csak annyira terjed a logika, mennyire bizonyos
                  uraknak saját érdeke kívánja, s kik magok fölött tűrni nem akarnak semmit,
                  feljogosítva gondolják magokat, mindent mi alattok áll, pórnak nézni, mintha a
                  legfenségesebb s legalávalóbb között törpe személyök elég távolságot képezne?
                  Nevetség! mit e hon fenségest bírt, letiportatott; az Úr templomai vérrel
                  fertőztettek, a trón vérpaddá vált; a bajnokok ivadéka hóhér kezével végeztetett
                  ki, s miért? hogy egy pár bankár nemességre emeltessék, s a szeplőtlen zászló
                  helyébe a törvényesség rongyaiból, a terrorizmus vérfoltjaiból s álmodott egetek
                  kékéből egy háromszínű lobogó foltoztassék össze; s én ne vessem meg őket? s én ne
                  nézzek büszkén őseimre? kik a népet talán elnyomták, de legalább nem csalták soha,
                  kik rossz elvekért küzdöttek, de legalább nem hazudtak szépeket önhasznukra; kik
                  megvetve néztek alattvalóikra, de tisztelettel a királyhoz; kik csak e haza sötét
                  századaiban ragyogtak, de legalább nem kölcsönözték sugárikat, mint e nap
                  csillagai, kik holdvilágként, mihelyt napjok, a nép, lenyugodott, feltűntek s
                  felejteni akarnák, hogy csak tőle vevék világukat. Mutass egy helyet
                  Franciaországban, hol az egyenlőség álma létesült; mutass egy gazdagot, ki a
                  szegény előtt büszkén nem emelné fejét s karöltve akarna végigmenni az utcákon
                  embertársával, ha ruhája rongyos; mutasd fenséges teóriádnak csak egy helyen
                  praxisát, s bámulva a kort, le fogok talán mondani címeimről: mindaddig megengedi
                  a világ, ha nemességemről megemlékezem, míg ők pénzökről; ha magamat magasabbnak
                  tartom azoknál, kik alantabb születtek s az egyenlőségnek önmagok mondanak ellent,
                  s ha nem megyek társaságukba, hol komornyikomnak unokája játsza a főszerepet.</p>
					<p>- Komornyikjának unokája? - kérdezém bámulva.</p>
					<p>- Atyám komornyikjának unokája - felelt szárazon az öreg. - Talán észrevett ön egy
                  magas fiatalembert, fekete haj- s szakállal; az asszonyok Adonisnak hirdetik, a
                  férfiak lángésznek, mert arcait a feslett élet elhalványítá, s mielőtt a júliusi
                  napok a címeket eltüntették, az ajtót nyitó komornyik egy hangos gróf Dufeyt
                  kiálta be, ha a szobába lépett. E gróf komornyikomnak unokája.</p>
					<p>- S hogy’ történt ez? - kérdezém tovább, mindinkább növekedő érdekkel.</p>
					<p>- Mint minden Franciaországban, - szóla rosszkedvűen az öreg - a forradalom által.
                  Ki e hazában a nemzet s egyesek félszázadnyi történeteiben valószínűséget keres,
                  az a valót hazugságnak fogja tartani. Mikor a természet mélyében megrázkódik,
                  mikor tetők leroskadnak s helyökbe újak támadnak, mi csoda, ha a mélyen feküdt
                  kődarab csúcsra emeltetik, s a fergetegtől felkapott mag, mely a völgyben érett
                  meg, a tetőn hajtja gyökerét; így történt sokkal Franciaországban. Mikor a
                  forradalom kitört, Dufey öreg atyja komornyik vala házunkban, de revolucionárius
                  gondolkozásmódja miatt, mindjárt a Bastille ostroma után, elküldetett. - A
                  terrorizmus alatt atyám s én számüzettünk, s egy ideig száz veszély között
                  lappangva, már alig vala remény megmenekülésünkre, midőn egy nap Dufey, ki addig a
                  vér embereivel megbarátkozott, hozzánk jött s megszökésünkre útilevelet s minden
                  szükséges segédeket ígért. Atyám, noha nem bízva benne, de mert más reményünk nem
                  maradt s lakásunk úgyis tudva vala előtte, ajánlatát elfogadá, s részint, hogy ily
                  embertől ingyen szolgálatot ne fogadjon el, részint, mert pénzünket nem vihettünk
                  magunkkal a nélkül, hogy gyanússá ne lennénk, 100,000 frankot ada Dufeynek által
                  azon feltétellel, hogy e pénzt, ha egykor visszatérünk, kezünkhöz adván, addig
                  maga hasznára kezelje. - Elmenénk s évekig nem hallánk semmit Dufeyről, kivévén
                  egyszer, hogy magasabb hivatalba lépett s jószágainkat nevetségesen olcsó áron
                  megvevé. Mikor Napoleon császárrá lett s Franciaország belső gyulladásából, vért
                  vesztve, kigyógyult, az öreg Dufey tudtunkra adá, hogy neveink a
                  proscripció-listáról letöröltettek s hogy bátran visszatérhetünk. - Az igaz ügy
                  diadalához akkor nem vala remény s Párizsba jövénk. Az öreg Dufey, ki azalatt
                  pénzünkből meggazdagodott, örömkönnyekkel fogadá atyámat, s tudtára adva, hogy az
                  általadott pénzt ősi birtokunk megvásárlására használta, jószágainkat visszaadá. -
                  Az öreg Dufey hű ember volt, s habár hűségeért azon nagy nyereséggel, melyet
                  pénzünk kezelése által szerzett, dúsan meg vala jutalmazva, nem mondhatja senki,
                  hogy el nem ösmertük érdemeit. Atyám azalatt meghalt, s kevés hónappal később
                  Dufey is, de Caesar atyja között s köztem nem szűnt meg azon barátság, mellyel őt
                  s atyját házunkban, hol közszolga volt, mindig elfogadók. Végre a hatalmas császár
                  porba dőlt s vele délibábként támadott hatalmasai, s a gróffá lett Dufey barát s
                  befolyás nélkül álla a világon, egy meggazdagodott pór és nem egyéb. De a
                  törvényességgel visszalépék én is természetes helyzetembe s ha valaha
                  háladatossággal tartozám atyjának, ő maga mondhatja, nem fizettem-e vissza
                  adósságomat. Nevén vérfoltok függtek, ő maga egyike vala azoknak, kik végsőleg
                  legállhatatosabban álltak törvényes királyunknak ellent; egyike azoknak, kik,
                  midőn a forradalom zászlója még egyszer felemeltetett a nagy vezér által, legelőbb
                  csatlakoztak a veszendő ügyhöz. De mikorra a béke visszajött, én annyit fáradék,
                  oly tartalék nélkül használám egész befolyásomat, hogy Dufey régi hivatalába
                  visszahelyeztetett, s mert ügyessége őt kitünteté, fokonkint még magasabbra
                  emelkedett. S mit mond ön ahhoz, hogy az, ki nekem s a kormányunknak ennyivel
                  tartozott, egy pár év óta az ellenzékhez csatlakozott, s végre, míg fia a júliusi
                  napokban jóltevői ellen küzködött, királyának megfosztását aláírá; mit mond ahhoz,
                  hogy egyike vala e bitor hatalom első szolgáinak, s most is egyik azok közül, kik
                  minden jogot legmerészebben tapodnak lábaikkal.</p>
					<p>Julia mély gondolatokba merülve néze a kandalló elhaló lángjaira; én hallgaték,
                  részint, mert nem éppen annyi háladatlanságot láték a Dufeyek tettében, részint, s
                  talán inkább, mert le nem győzhetém féltékenységemet, s azt, kit talán okom vala
                  gyűlölni, védeni nem akartam. Ez egyik bélyege századunknak: ha vannak emberek,
                  kik nem hazudnak, nincs talán az úgynevezett művelt világban egy, ki előítéletei
                  vagy körének szelleme ellen az igazságot kimondaná, ha érdek vagy hiúsága nem
                  buzdítják. Hazugságra s színlelésre nevelve, gyáva tettetés közt folynak el
                  napjaink, míg végre érezve, hogy azoktól, kik iránt soha igazak nem valánk,
                  igazságot nem érdemlünk, a csaló kételkedni kezd, s éppen, mert talán senkit
                  magától elidegeníteni nem akart, elhagyatva áll. Ne csodálkozzék senki, ha e
                  században, hol anyagi kényelmeink annyira növekedtek, mégis oly kevés megelégedett
                  embert találni; a hit eltűnt az emberek között, s nélküle nincs élet. Ne higgy az
                  embereknek, így szóla atyám, mikor őt elhagyám. Ifjú szívem akkor még ellentmonda
                  a bús oktatásnak, de önkeblembe tekinték s látám, hogy igazat szólt; mert nem
                  valék-e hazug én is, nem neveztem-e én is százat barátomnak, ki iránt szívem
                  semmit sem éreze; nem tanultam-e én is hajlongni azok előtt, kiket megveték, kezet
                  szorítani azokkal, kiket nem szerettem, s mit várhatnék a társaságtól, melynek
                  udvariassága hazugságokból áll? A műveltség az érzemény szavait s jeleit
                  olyannyira magáévá tevé, hogy a való érzeménynek hallgatásánál egyéb nem marad; s
                  ki ne kételkednék a való aranyon is, miután annyi hamis pénz forog az emberek
                  között; s ki ne vonulna inkább vissza azon társaságtól, melyben szívének
                  táplálékot nem talál? De nem állhatunk magányosan e földön; miként az ember
                  legnagyobb gyönyörei éppen szükségeiből fejlődnek ki, melyekkel embertársai
                  szeretetéhez folyamodik s ez érzemény áldásait élvezni tanítják: úgy válik a
                  magányosnál kínná a gyönyör is, mert vele csak inkább érezteti elhagyatottságát.
                  Az ember, hajdani daliaként, erős páncéllal és pajzzsal védheti magát elleneinek
                  csapásai ellen, de el nem bírhatja sokáig biztosságának nehéz terhét, s ha önjét
                  várként hideg falakkal körülfogá, csakhamar rabnak érzi magát, midőn látja, hogy a
                  fal, mely őt elleneitől mentve tartja, egyszersmind az, mely az egész világból
                  kizárja.</p>
					<p>Az öreg gróf, kinek hosszú hallgatásunk látszólag kellemetlen vala, végre hozzám
                  fordulva így szólt: - Ön hallgat? talán jónak tartja Dufey tettét? Természetes!
                  Irántunk szigorú a világ, a mi hibáink észrevétetnek, a pór tehet, amit akar. -
                  Mert csak mi irígyeltethetünk, - feleltem végre beszédre kényszerítve - a szegény
                  iránt adományaiban igazságtalan a világ irántunk ítéletében, s úgy tartom, nem
                  rajtunk a sor panaszkodni. - Nem akarok önnel vitatkozni, szóla rossz kedvvel az
                  öreg; minden kornak megvannak előítéletei, melyeket ellentmondhatlan igazságoknak
                  tart s hirdet, s ki századunkban a születés különbségeit védné, a természetjog
                  sértőjének tartatnék, mint egykor az, ki egyenlőségről álmodott volna. De óvja
                  magát a pórtól, s ha érte valamit tesz, legyen bizonyos előre, hogy háladatosságot
                  találni nem fog, s végre száz veszteség s szenvedések után még azzal sem
                  vigasztalhatja magát, hogy valakinek használt; e földet megváltoztatni nem fogja
                  senki, s habár száz s ezer új elv s rendszer tűnik fel láthatárunkon, az emberi
                  szív, mint a fa, száz tavasz sugárai alatt ugyanazon növényeket fogja teremni.</p>
					<p>Éjfél elmult, s én látva az öregúr rossz kedvét, elmenék. Lelkem teli vala
                  bizonytalansággal; mit Dufey egykori viszonyairól Julia családjához hallék,
                  mindinkább nevelé aggodalmaimat, s midőn ismét Julia nyílt arca támada fel
                  képzetemben s nyájas tekintete s meleg kézszorításai, valószínűségeim
                  lehetetlenségeknek látszának, minden kétely véteknek, mely által Julia szeretetére
                  érdemetlenné tevém magamat. Most, hol annyit tapasztaltam, hol az életfolyamnak
                  fenekére nézve, csillogó felszíne alatt csak sarat találtam, szinte nevethetnék
                  bizonytalanságomon; de az ifjú máskép számol: vannak dolgok, melyeket
                  lehetetleneknek gondol, s bármi erős bizonyságok emelkedjenek mellette, ő behúnyja
                  szemeit s hisz, mert hinni akar, mert hinnie kell. Mint rossz hírekre lassanként
                  szoktatjuk az embereket, hogy a lélek egyszerre le ne süllyedjen nehéz terhe
                  alatt; így bánik velünk a végzet, lassanként tanít emberismeretre, hogy bírni
                  tanuljuk a szörnyű tudományt; elébb egy ember csal, s a seb, bármily nehéz,
                  kigyógyul, s szívedet megkeményíté héjagával; később többeken tanulsz kételkedni,
                  kedvenc eszméid egyenkint eltűnnek előtted s elbírod, mert már kevésbé bíztál;
                  utóbb barátaid elhagynak, s csak végre látod, hogy kedvesed is csalfa volt, és
                  senkiben sem bízhatol e világon. Szörnyű tapasztalás! de az idő, mely annyi
                  kincseket elrabolt, magadba vonulni tanított, s ha végre elhagyatva állsz,
                  eltűröd, mert már önössé váltál. Nekem még hosszú iskolán kelle átmennem, mielőtt
                  ennyire jutottam.</p>
				</div>
				<div type="chapter">
					<head>XXV.</head>
					<p>Hazatérve, Armandot találtam szobámban; egész létében a legnagyobb változás
                  látszott, lángoló arcokkal jöve előmbe s szokatlan melegséggel rázá kezemet.
                  Annyira elszoktam volt ily vígan látni őt, hogy el nem titkolhatám
                  csodálkozásomat. - Nemde, - szóla mosolyogva - mióta nem láttuk egymást, nagyon
                  megváltoztam; lám, mennyit tehet egy kis remény. Szerencsétlennek gondolál már
                  természetemnél fogva és sokszor mondád, hogy oly környülállást nem is képzelhetsz,
                  melyben én megelégedném; ím, sötét jövőmön egy reménysugár tör át s én boldognak
                  érzem magamat. Oh hidd el, minden szív megnyílik az örömnek, s ha annyi embert
                  találsz, kiknél ez érzemény oly ritkán vagy soha fel nem szólal, légy meggyőződve,
                  hogy a sugár hiányzik e Memnon-oszlopának.</p>
					<p>- De mi boldogított ennyire? - kérdezém csodálkozva.</p>
					<p>- Mi boldogított? Kérdezd a szerencsést, miért örül? Beszéltesd el magadnak
                  gyönyöreit, s ha tenkívánataiddal véletlenül össze nem találkozik, mosolyogni
                  fogsz. Egy darab száraz kenyér, melyet a koldusasszony gyermekével megoszt, egész
                  mennyországot zárhat magába; minden dolognak érdeke csak helyzetünktől függ, mely
                  képzetünket meghatározza s a szerencse végre nem más, mint az, mit annak
                  gondolunk. Ha valakinek örömét érteni akarod, ne kérdezd soha a jelent; nézd a
                  vigadó multját, s át fogod látni, hogy minden csak a mult s jelen közötti
                  különbségtől függ, s maga a könny, mely a fájdalomszorongatott szívnek enyhet ád,
                  nagyobb kincs lehet India minden gyöngyeinél.</p>
					<p>- Hát szeretsz - szólék, meggyőződve, hogy ily örömet csak szerelem nyujthat.</p>
					<p>- Én? - viszonzá Armand keserű mosollyal, mely arcainak vidámságát ismét
                  eltünteté. - A szerelem mennyország, melyből csak egyszer süllyedhet le az ember,
                  s melyre a lesüllyedett, mint Lucifer az egekre, egy szörnyű átkot mond el kínjai
                  között; azonfelül - folytatá gúnyoló hangon - a szerelem oly élvezet, melynek
                  megszerzésére mai időben több érték kell, mint mivel én bírok s melyet ily szegény
                  proletáriusnak már azért sem kellene elfogadni, mert annak, ki a sorstól csak
                  csapásokat várhat, két hátat, s annak, kire éhség vár, két gyomrot keresni
                  esztelenség. Az én boldogságom szegény emberek módjára nem más, mint egy kis
                  remény, hihetőkép csaló, mint a mi reményeink lenni szoktak, de boldogító mégis,
                  mert az egyetlen, s mert érzem, hogy az utolsó.</p>
					<p>- S mi más remény lehetne, mely boldogít, mint az, hogy szerettetünk? - szólék
                  sóhajtva, mert Julia képe álla előttem.</p>
					<p>- Az, hogy szeretetet érdemeltünk, - szóla lelkesülve Armand - nem egy asszonytól,
                  kinek szeretete érzékinknek éldeletet s lelkünknek örömet ígér; nem egy családtól,
                  mely nyájas körével meghálálja fáradozásainkat; hanem hogy szeretetet érdemeltünk
                  attól, kitől viszontszeretetet nem várhatunk, kinek ölelései öldöklőbbek
                  csapásainál, kinek babérja töviskoszorú, hogy szeretetet érdemeltünk a néptől, ez
                  szebb a szerelem szelíd örömeinél.</p>
					<p>- Hála az égnek, - szólék - hogy ily lelkesedve látlak; a boldogságnak egy módja,
                  bízni az életben, mely kereskedőként hitelre adja holmiját s veszi áldozatainkat,
                  s melytől másként nem várhatunk semmit. De mi gerjeszte egyszerre ennyi reményeket
                  szívedben?</p>
					<p>- Ki ne nevess, barátom! - szóla Armand - mind e reményt, mind ez új terveket egy
                  ígéret gerjeszti bennem. Nemde csodálatos, hogy én, ki annyit csalódtam, ismét
                  bízom emberígéretekben; de ki tehet róla? A szívnek szüksége van egy reményre
                  legalább; a nép megcsalt várakozásaimban, s a süllyedő szív a gyenge ághoz
                  ragaszkodik, hogy el ne merüljön. Talán Dufey is megcsalja várakozásaimat, mint
                  annyian; de végre legalább reméltem egy pár napig, s e föld oly szegény örömökben,
                  hogy balgatagság volna elűzni szép álmainkat, ha előre tudnók is, hogy teljesülni
                  nem fognak.</p>
					<p>- Dufeytől várod szerencsédet? - kérdezém elijedve a gondolattól, hogy ő, ki talán
                  kedvesemtől foszta meg, most barátom szívét fogja osztani velem; s midőn Armand
                  hosszasan elmondá Dufey hatalmát s ígéreteit, midőn egyenkint kezdé magasztalni
                  tulajdonait, s hogy tőle, ki a nép embere, önmaga is bátrabban remélhet hűséget,
                  mint másoktól, szívemet különös fájdalom s gyűlölség tölté el, melyet le nem
                  győzheték. - Ne bízd magadat Dufeyre, - szólék végre - ő meg fog csalni.</p>
					<p>- S miért ne ő rá? - kérdezé Armand - rá, ki az idegent, a szegényt oly barátilag
                  fogadá, ki tőlem semmit sem várhat s mellékcélra ígéreténél nem gondolhatott;
                  megvallom, nem látom által tanácsod okát.</p>
					<p>Elmondám neki gyanúimat, találkozásomat az avignoni templomban s itt Párizsban;
                  elmondám, mi boldog volnék Julia szerelme által, ha Dufey képe nem állna
                  közöttünk, s hogy őt gyűlölöm, s hogy meg vagyok győződve, miképpen átkomnak
                  teremté a végzet őt, ki barátomtól meg fog fosztani, miként már kedvesemtől
                  megfoszta, ki által barátom s kedvesem egykor szerencsétlenek leendnek. Armand
                  hallgatott, kezeit egymásba fonva álla előttem s arcán le nem írható fájdalom
                  tükrődzött.</p>
					<p>- Miről gondolkozol? - szólék végre, mélyen meghatva látásán, s már sajnálva
                  vigyázatlan beszédeimet, melyekkel talán végeredményét rontám el.</p>
					<p>- Arról gondolkozom, - szóla komoran - hogy el kell válnunk.</p>
					<p>- Elválnunk? - szólék elijedve. - Hogy mondhatod ezt? S elfelejtéd a multat, hogy
                  neked köszönöm éltemet s hogy kebleden kívül más hely nincs, hol megpihenhetnék?
                  oh szíved nem hallá e szót, melyet ajkaid mondtak; mi el nem válhatunk.</p>
					<p>- El kell válnunk, - szóla komolyan Armand - érdekeink különbözők, s kiket jövőjök
                  szétvezet, azokat a mult, bármi szép legyen, össze nem tarthatja. Mikor még
                  gyermekek valánk, sokszor sejdítém, hogy egykor e barátság meg fog szakadni, s
                  lám, igazam volt. Te, kit a végzet élvezni teremtett, s én, kinek jövője oly komor
                  vala, hogy maradhatnánk együtt? s ha gyermekségünk kiegyenlíté is a távolságot, s
                  te, a sasfi, s én a föld állata együtt járhatánk gyengeségünkben, én érzém, hogy
                  egykor szárnyaid meg fognak nőni s hogy nem foglak követhetni röptedben. Akkor nem
                  hivél jóslataimnak, a gróffi nem gyaníthatá, mire az élet a pórfiút régen
                  megtanítá; de a jóslat igaz vala s teljesedni fog.</p>
					<p>- Nem értelek.</p>
					<p>- Örülj, hogy nem értesz, - szóla szomorúan Armand - örülj, hogy a sors még oly
                  keveset érezteté veled erős kezét, hogy intéseit észre nem tudod venni; de én bús
                  tapasztalások tanítványa vagyok, s mint az, kinek szeme a homályt megszokta,
                  messzebb látok a jövő térein, s előre kijelölhetem az akadályokat, melyeken
                  barátságunk szét fog oszlani. Tekints szívedbe, barátom! a fájdalmat, melyet
                  érzesz, örömöm gerjeszté; már most is, hol az élet küszöbén állunk, az, kitől én
                  szerencsémet várom, ellened; minden, mit ő barátod javára tenni fog, lelkednek
                  kín; barátodnak legbúsabb csalódása, mely őt végreményeitől megfosztaná, benned,
                  bármiként küzködjél érzeményeid ellen, titkos megelégedést fogna gerjeszteni, s
                  ím, e pillanat képe egész jövőnknek. Bármi erős legyen a szív, a körülmények
                  hatalmának nem állhat ellent, s kiknek az életben egy közreményük sincs, melyben
                  összetalálkoznának, azok hasztalan ragaszkodnak egymáshoz. Mit használ, hogy
                  szíveink egykor közel álltak; mit használ, hogy gyermek-álmainkban örök hűséget
                  esküvénk: nekünk a végzet, már mikor születtünk, külön utakat jelölt ki, s el kell
                  válnunk, mint a folyóknak, melyeknek forrásaik egymás mellett csörgedeztek s
                  melyek mégis minél tovább folynak, annál távolabb esnek egymástól.</p>
					<p>- Oh barátom! - szólék, elragadva fájdalmamtól - hogy’ beszélhetsz így; hogy
                  hasonlíthatod szíveinket a hideg ingatag folyóhoz, melynek első habjait egy
                  kődarab eltérítheti útjából, melynek feneke érzéketlen kő, síma felszíne tükör,
                  mely választás nélkül vet vissza minden képet; nem vagyunk-e mi szabad emberek,
                  nem teremtett-e az ég egymásnak támaszul s örömül, s mit tehetnek körülményeink,
                  ha szíveink közelebb állnak, mint e világ hideg behatásai?</p>
					<p>- Hidd el, barátom, - szóla Armand mosolyogva - az ég nem sokat gondol emberi
                  bajainkkal s aki barátot kíván, ha fel nem keresi, bizonyára nem fog olyanra
                  akadni, kit az ég egyenesen számára teremtett volna. Gondolj csak vissza a multra,
                  s mondd, legszebb érzeményeid miként támadtak? nem egy véletlen eset vagy néha az
                  unalom volt-e kútfeje legboldogítóbb viszonyaidnak? s ha egykor, talán ebéd alatt,
                  más helyre ülsz, vagy midőn égjelölte barátoddal összejössz, más tárgyról szólsz,
                  nem maradtatok volna-e örökre távol egymástól? Szíveitek egybe hangzanak; de hány
                  szív dobog egyhangban? s mit ér, ha nem a te hangkarodban zengene; mit ér, hogy a
                  pórfiú veled egyetérez, ha ruhája rongyos; hogy a polgárleány szívedet jobban
                  megértené, ha táncmestertől nem tanulá nyájasságait? Ti távol fogtok örökre állni,
                  bármi hasonlóknak alkotott a természet; távol, azaz: idegen; mert a szív, mint a
                  repkény, a legközelebbhez ölelkezik, s ha boldognak érzi magát helyzetében,
                  bizonyára nem azért, mert egy bizonyos neki teremtett lényt, hanem mert valamit
                  ölelhete körül s így természetének megfelelt. De mit helyzet s körülmények
                  kötöttek, azt szét is téphetik; mint a jegesen évről-évre új hasadékok támadnak, s
                  a szikladarabok, melyek egykor egymás mellett feküdtek, évek után távol állnak:
                  így az emberek az életben. A föld meg nem rendült s az életben nem történt semmi
                  olyan, mire csak emlékeznél; ma és holnap között soha nem vala különbség: s ím, a
                  sziklák s emberek mégis elváltak a lassú haladásban; mert bármi hatalmasan
                  küzködjék is hiúságunk a való ellen, mi szabadok nem vagyunk még érzeményeinkben
                  sem; s habár a végzet reánk, mint őrültekre, láncok helyett a szokás és társaság
                  kényingét adá, hogy a csörgés fel ne ébressze dühünket, tagjaink lekötve így is;
                  hasztalan ellentállnunk. - Hasztalan, barátom, hű ragaszkodásod; hasztalan a szent
                  akarat, mellyel barátomnak esküvél; az élet fel fog ébreszteni téged is ifjú
                  álmaidból, s bármint mondj is ellent, te is önös leendsz, mint mások.</p>
					<p>Soha szó fájdalmasabban nem rezgé át lelkemet, mint e jóslata Armandnak; nem mert
                  sértve érzém magamat, de mert egy belső szó mondá, hogy való. - Hallgaték,
                  szemeimet könnyek tölték. - Armand szomorúan tekinte rám, meghatva vala ő is, s
                  hangja remegett, midőn kezemet szorítva így szólt:</p>
					<p>- Ne neheztelj, barátom, s habár szívednek fáj, mit nyiltszívűségemben mondék,
                  gondold, hogy e meggyőződés egyike azoknak, melyeken át kell mennünk. Mint kit egy
                  napsugár álmából ébreszt, könnyezve nyitja szemeit a nem szokott világosságnak:
                  így jut könnyezve önmagának s az embereknek ismeretéhez az ember; de egykor oda
                  kell jutnia; s jobb, ha akkor ébresztetik, mikor még a föld korányi világában ezer
                  más élvezetet nyujt álmai helyett, mint tikkasztó délkor, hol nem marad hátra más,
                  mint árnyékot keresnie. - Csalódások nem tarthatnak örökké, s habár az, melyben
                  ifjú korunkban csaknem mindegyikünk élt, hogy mást magunknál inkább szeretünk, a
                  legszebb, meg kell szűnni ennek is. Önös az ember természeténél fogva, ősi
                  tulajdona ez, melyből kivetkőznie nem lehet s melyből hibái s erényei egyformán
                  fejlődnek. Ifjú korunkban, hol még inkább becsüljük magunkat, hogysem egész
                  létünket oly csekély tárgynak, mint saját érdekünk, feláldoznók, hazánknak, a
                  művészetnek vagy kedvesünknek élünk, de vajjon nem keressük-e ezekben is csak
                  önmegelégedésünket? S ha később iparkodásaink célja nem változik, nem változnak-e
                  inkább örömeink tárgyai, mint azon bennszületett kívánat, mely az öröm
                  felkeresésére ösztönze? S a férfi, ki eléggé szerencsétlen, hogy szívét hírvágy
                  többé nem dobogtatja, ki ezer tapasztalások után végre átlátá, hogy embertársait
                  nem boldogíthatja, s ki, miután hajójából szélvész közt kincseit a tengerbe vetve
                  csak önélteért küzködik a habokkal, vajjon miben különbözik az ifjútól? egy
                  kikötőhöz iparkodnak, csakhogy az egyik boldogtalanabb s inkább érdemli
                  szánakozásunkat!</p>
					<p>- S nem kereshetem-e én a te boldogságodban önösségem kielégítését? - szólék közbe
                  - s miután ifjú koromban hírvágyamat elölé nevelésem, s miután nagy célt nem tűzék
                  ki magamnak, mely után fáradva boldog lehetnék; miután talán családi boldogság nem
                  vár reám: nem lehetsz-e te világom, családom, mindenem? te az egyetlen kincs,
                  melyet az élet vészei közt hajómból nem vetek ki, melyet magammal hordok
                  kikötőmig?</p>
					<p>- Oh miért kelle annyit tapasztalnom! - szólt Armand szomorúan - miért nem vagyunk
                  gyermekek ismét, hogy karjaid közé borulva kisírhatnám az örömet, melyet nyájas
                  szavaid bennem gerjesztének. De az egyenlőség kora megszűnt; te gróffá, én
                  koldussá lettem, s habár szívünk széttörik bánatunkban, el kell válnunk. Téged
                  örömök várnak, engem talán új csalódások; de bármi távol álljunk is egymástól, egy
                  összetarthatja szíveinket: az, hogy egyikünk sem gondolhat legboldogabb napjaira a
                  nélkül, hogy barátja eszébe jutna; emlékeinkben barátok vagyunk örökre.</p>
					<p>- Emlékeinkben s az életben! - szólék elragadva érzelmeimtől. - Oh miért tagadod,
                  minek küzdesz érzeményeid ellen? E könny, mely szemedben ragyog, többet mond
                  okoskodásaidnál; a csillagokra nézz, s fényök változik; a virágok hervadnak s
                  kihajtanak ismét; a tenger dagadva s apadva új határokat keres magának; ahová csak
                  nézesz, minden változik, s az állandóság képét hasztalan keresed a világon: de
                  borulj szívemre, érezd dobogását s itt fel fogod találni. Történjék bármi,
                  változzék a világ, mi barátok maradunk örökre!</p>
					<p>- Örökre, - ismétlé Armand s arcain fájdalmas mosolygás lejte át, midőn
                  szenvedelmesen keblemhez szorítám. - -</p>
					<p>Künn szélvész dúl, a hó sziszegve csapdossa ablakomat s a temetőn fejér
                  kísértetekként emelkednek hófuvatok szemeim előtt; minden komor s elhagyott messze
                  körülöttem, mintha nyögve halálával küzködnék a természet. Mi más, mikor a vész
                  viruló tavaszi mezőkön dulong át; a fákról virágeső hull, milliónyi virág ingatja
                  szép fejét, s a téren illatfergeteg repül végig, míg a tölgyes zúgva mozgatja
                  ágait, mintha küzdésre híná ki a felbőszült elemeket. Oh mik a te vészeid, ifjú!
                  ki még egy nagy virágteli világot bírsz, s kit, ha szenvedései elvonultak,
                  legfeljebb egy könny int mult fájdalmaira; mik a férfi szenvedéseihez képest, ki
                  virágot nem veszthet vészek által s utánok mégis csak hideg, örömtelen nyugalmat
                  talál.</p>
				</div>
				<div type="chapter">
					<head>XXVI.</head>
					<p>Kértél, hogy egész életemet írjam le, mert reménykedél, hogy fájdalmam enyhülni
                  fog, ha okairól emlékezem; csalatkozál, barátom. Én többé nem követhetem
                  tanácsodat. Elég, hogy a szív elvérzék kínja között, minek tapintgassam mély
                  sebét, minek verjem fel érzéketlenségéből, gyógyulni úgy sem fog. Kinek fájdalmai
                  a külvilágtól jönnek, azt az idő vigasztalja; mennyivel távolabbra jő
                  szenvedéseitől, annyival kisebbeknek látszanak, míg végre szemei elől eltűntek; s
                  kinek akkor eszébe nem jut, hogy miként mögötte csak szenvedések állanak, úgy azok
                  állnak talán előtte is, az megnyugodhatik, sőt talán örülhet emlékeinek, mert azt
                  hiszi, hogy a rámért terhet már elviselte. Mint a gyermek, ki mihelyt tőle
                  játékait elvevéd, pillanatnyi sírás után másokhoz nyúl s végre mindentől
                  megfosztva a föld porában leli játszószerét: ilyen az ember. Míg a szív magában
                  hordja az öröm csiráját, addig hasztalan múlnak évei, azt hasztalan vigasztalod új
                  adományokkal. Mit ér, ha vaknak új képeket állítsz szemei elé, s mit a
                  szívbetegnek, ha új éldeletet adsz: a baj magában fekszik s azt nem gyógyíthatod.
                  Ne gondold, hogy az idő gyógyereje ellentállhatlan; csak elmult fájdalmaidat
                  felejteti, de nem szoktathat azokhoz, melyek még szívedet töltik; miként a tenger
                  habjai a sziklát, mely csak mellettök áll, sokáig mosva végre ledöntik, míg az,
                  mely mélyében fekszik, szigetté nő: úgy tesz az idő fájdalmainkkal, a külsőket
                  lerontja, de azok, melyeket kebleinkben hordunk, növekednek azalatt.</p>
					<p>Az emberek jövője a multban fekszik egészen, s miként ha zord napok vetéseidnek
                  csiráit elronták, hasztalan árasztja el felettök meleg sugárait a nap, úgy az
                  életben a férfiúság derült napjai nem virágoztathatják a csemetét, mely csirájában
                  elromlott. Oh míg felejteni nem taníthatsz, hasztalan szólsz új reményekről.</p>
					<p>Csalódás! így szólsz te, csalódások csalódása; az emberi szív oly gyenge, hogy még
                  fájdalmait sem tudja megtartani. Kérdezd a tapasztalást, s vajjon láttál-e egy
                  embert, ki végre nem vigasztalódott volna? vajjon láttál-e egy nemzetet, mely
                  síremlékeket nem emelne halottainak, mintegy vallomásként, hogy kőre kell bíznunk
                  a hálát s keservet, mert minden, mit csak emberek hordanak keblökben, eltűnik? A
                  meggyőződés, hogy örökre boldogtalanok vagyunk, betegség s nem egyéb; romlott máj
                  vagy lép talán, melyből ha kiüdülsz, a sötétnek látszott föld egyszerre
                  rózsaszínben áll előtted. - De vajjon hát e gondolat vigasztaljon-e? Ha
                  keserveimnek okát patológiáddal megmagyaráztad, s végre átlátom, hogy a lélek
                  szenvedéseit testem okozá; hogy egy meghűlés az, miért e föld oly virágtalannak
                  látszik; hogy egy latnyi velővel több vagy kevesebb, hogy egy nyomás, melyet
                  dajkám véletlenül fejemen tett, egy esés, mely gyermekkoromban agyamat megrázá,
                  más színekben mutatná a világot - mit bánom én? Nekem ez az élet mégis csak az,
                  minek látszik, annyival elbúsítóbb, ha átlátom, mi kevés kelle szerencsém
                  elrontására. Mit is bánja a kis féreg, hogy az, mi árnyékot vet rá, s előtte a nap
                  meleg sugárait eltakarja, egy fűszál csak; mit bánja a moly, hogy egy kis gyertya
                  lángjában enyészett: a fűszál, a gyertya, nekik annyi, mint nekünk bérc, szikla s
                  villámok, s rossz vigasztalás, ha a gazdát, kinek házát lángok emészték fel, arra
                  inted, mi csekély szikra kelle egész vagyonának elrontására vagy miként lehetett
                  elkerülnie romlását; ő koldus, bármiként vált is azzá. Vigasztalása: felejteni s
                  megvetni az örömöket, melyektől végzete őt megfosztá; megvetni e világot, melynek
                  pusztáján a leggyengébb szellő hátrahagyott nyomának eltörlésére elég vala,
                  melyben fárasztó napja, minél tovább tart, annál nagyobbra növeszti árnyékait;
                  megvetni az életet, melyben erényeiért a közönség, hibáiért önérzete bünteté;
                  melyben a szív Tantalusnál nagyobb kínokat tűre, mert vize el nem folyt, de nem
                  enyhíté szomját; gyümölcsei el nem vonultak előtte, de keserűek valának; s melyben
                  végre átlátá, hogy reményleni sem szabad a nélkül, hogy később ne lakolna érte;
                  vigasztalása: megvetni az embereket, e szerencsétlen elátkozott fajt, mely tűrni
                  gyenge, ellentállni gyáva, csak gyűlölni tudja elnyomóit s példájokat követni;
                  vigasztalása: megvetni mindent, mint én, s magányba vonulva, mint a haldokló
                  római, palástjába takarni arcát, hogy a világ ne lássa vég fájdalmas vonaglásait;
                  hogy annyi alávalóság tekintete el ne keserítse ellenálló szíve végérzeményeit;
                  magányba vonulni, s mint éltünk hosszú tapasztalásainak végeredményét széttépett
                  kebellel elmondani a szentírással: elátkozott, ki emberekben bízik.</p>
					<p>Ha szívednek remények kellenek, keress egy virágot magadnak, ásd körül földjét,
                  ápold, öntözd, őrizd meg a fergeteg ellen s a virág háládatos leend: ágain bimbók
                  fognak fejledezni, s ha reményeidet ezekbe helyezéd, csalva nem leendsz, minden
                  bimbó végre megnyílik s minden kehelyből köszönet fog illatozni elődbe. Ha
                  részvétet keressz, s néha egy baráti tekintet vagy egy szív kell szívednek, mely
                  csak érted dobog - végy kutyát magadhoz, a kutya hív leend; asztalodról néha egy
                  falatot vetél neki, néha térdeden pihentetéd fejét s megsimogatád, s lám, a kutya
                  elfelejti, mennyiszer koplaltatád, mennyiszer űzéd el kegyetlenül, midőn nyájasan
                  hozzád közelgett, mennyiszer veréd ki szobádból, csak csekély jótéteményidről
                  emlékezik: s ha mindenkitől elhagyatva látandod magadat s szíved nehéz keservei
                  között vigasztalást már nem is keres a világon: hív követőd hozzád fog simulni, s
                  addig járni körülötted s fejével addig taszigálni kezeden, míg végre egy
                  tekintetre méltatod; s ha becsületes szemébe nézve szomorúságából látod, hogy
                  bánatodat megérté, talán egy nem várt könny fogja tölteni szemedet, midőn eszedbe
                  jut: Isten vajjon nem azért teremté-e a kutyát, hogy az ember szerencsétlenségében
                  egészen elhagyatva ne álljon a világon, s hogy annak sírja fölött is, ki örökséget
                  nem hagy, legyen egy lény, mely utána eped. Ha nyom nélkül eltűnni nem akarsz s
                  lelkednek jól esik, hogy emléket hagysz magad után, vágd egy fa héjába nevedet, s
                  fádon a betűk évről évre nőni fognak, míg végre, midőn nem leszesz és senki az
                  emberek között rólad már nem emlékezik, elvesztve formájokat, nagy,
                  eltörülhetetlen sebként fognak állni, meddig a fa áll; - csak emberektől ne remélj
                  semmit, csak bennök ne bízzál, csak tőlök ne várj emléket; a legjobbik is csak
                  hozzád hasonló, s te önös vagy.</p>
					<p>Vannak igazságok, melyeknek szívünk ellentmond, s ilyen az önismeret. Mint e föld
                  lakói évezredekig állónak képzelék tekéjöket s a föld forgása által okozott
                  jeleneteket a napnak tulajdoníták: így hiszi állhatatosnak szívét az ember is, s
                  ha változásokat lát, mindennek inkább tulajdonítja, mint magának. Ámde, habár
                  későn, végre eljő szívének Galileije s elmondja nyugodtan a bús valóságot, s így
                  szól: ha fényes napjaidat éj váltja fel, s kebledben annyi a sötét, mint a
                  világosság, csak annak tulajdonítsd, hogy szíved önmaga körül forog szüntelen,
                  ember, te önös vagy. El tőlem, rágalmazó! így kiált fel szívünk. Nem hivém-e
                  állandónak e keblet, mióta élek; nem mutatkozott-e nemesnek e szív, mióta dobogni
                  kezde s ennyi áldozat s minden, mit kedveseim iránt érezek, önösség volna-e ez is?
                  Hasztalan küzködés! A valót eltagadnunk lehet, de legyőznünk nem; s mint Galilei
                  börtönében, úgy lelkünkben egy szó mindig felszólal mellette. Te, ki oly állandóan
                  ragaszkodál az erény parancsaihoz, ki a jó ösvényein járva csak hazádnak s
                  embertársaidnak éltél, vajjon voltál-e már szerencsétlen? Éheztél-e, midőn a
                  koldusnak egy darab kenyeret adál? előre tudtad-e, midőn hazádnak áldozád fel
                  tenmagadat, hogy az utókor tettedért magasztalni nem fog? az, mit másokért tevél,
                  volt-e ten-károdra? Oh, ha nem, köszönd végzetednek erényednek, s meg ne vess
                  senkit, ki nálad boldogtalanabb, de nem gonoszabb, s ki helyzetedben, mint te, az
                  erény ösvényein járna, szeretne s áldozna, mert önössége csodáltatni akarna, mint
                  a tiéd, s mert az anyagi kívánatok kielégítése után nemesebb éldeletek kellenek a
                  szívnek. Szomorú megvallanunk, de igaz: az erény sokszor nem más, mint szerencsés
                  véletlen.</p>
					<p>Ismerd tenmagadat, így szóla a bölcs. Jaj annak, ki tanácsát követi; kínos egy
                  tudomány az emberismeret, de ha benne annyira haladtunk is, hogy az egészet
                  megvetni kezdők, egy vigasztalásunk hátra van: az, hogy enmagunk jobbak vagyunk.
                  Az ember láthatja az alávalóságot, mellyel a sokaság minden új jövevényre, ki
                  közötte feltűnik, elébb követ emel, s ha látja, hogy nálánál erősebb, tiszteletnek
                  magyarázza lehajlását; az ember gyűlölve, sőt megvetve láthatja az erényt,
                  lesujtva a sors nehéz csapásai alatt, mint a magas tölgyest ledönti a villám, míg
                  az alávaló fű, mely körülötte hajlong, a meleg nyári esőben virul s tenyészik; az
                  ember hosszú tapasztalások után meggyőződhetik, hogy miként minden
                  emberosztályzatok ugyanazon szemrehányásokat teszik egymásnak, s miként a nemtelen
                  gőggel vádolja a nemest, ki rá lenéz, s ez gőggel a nemtelent, ki helyzetével meg
                  nem elégszik; miként a szegény szívtelennek nevezi a dúst, ki éldelve elfelejti,
                  mennyien szenvednek, s ez szívtelennek a szegényt, ki jótéteményeiért háladatlan:
                  úgy hibáik is egyenlők; s hogy az emberek között, tömegben véve, nincs is más
                  különbség, mint hogy egynek több mentő okai vannak, mint a másiknak; az ember
                  láthatja s tapasztalhatja mindezt, s míg magát a közönségnél jobbnak véli, boldog
                  lehet. Mint az, ki magas bércen áll, így érez ő; amit maga körül lát, az emberi
                  lak s kis mezeje parányinak s alávalónak látszik; de ő maga fentebb áll, s
                  bármennyi szép csalódástól fosztja meg nagyobb látköre, fenségének érzete elég
                  vigasztalás mindenért. De ha végre képzelt magas állásunkról lelépünk, ha erényünk
                  önösségünkkel egyszer ellenkezésbe jött s legyőzetett s keblünkbe tekintve látjuk,
                  hogy nem egyéb, mint tükrözete annak, mit másokon megveténk; ha észrevesszük, hogy
                  a szív, mely egykor hangosan ajánlkozott minden áldozatra, mint a visszhang,
                  annyival hallgatóbb lőn, mennyivel közelebb ére hozzá; ha magunkat ismerjük, akkor
                  fájdalmunk orvosolhatatlan; akkor, ha végre látjuk, mi keveset bízhatunk
                  önmagunkban, mondjuk elkeseredett szívvel: elátkozott, ki emberekben bízik!</p>
					<p>Minden ember egyenlően önös, s ha nem volna a hit, mely a földi javakról
                  lemondónak nagyobb javakat ígér, s ha nem volna hiúságunk, ez őrültsége az
                  embernek, melyet végzete okosságának ellenőrül adott, talán rég szétoszlott volna
                  a társaság. - - - De kinek hite nincs, ki szenvedések közt lelkének azon részét,
                  mely egykor reményleni tudott, elvesztve a véghetlen égben mást nem talál egy nagy
                  pusztánál, melynek ürességén csillagok ragyognak s fellegek szállongnak, de emberi
                  szavunk visszhangot nem talál; ki az embereket inkább ismeri, mint hogy tőlök
                  tiszteltetni vagy magasztaltatni szerencsének tartaná; kinek képzelete fel nem
                  hevül, ha arra gondol, hogy századok vagy évezredek után gyermekektől csodáltatni,
                  hiú íróktól magasztaltatni s pároktól példának használtatni fog, nem azért, amit
                  tett, hanem azért, mit róla tart a jövő kor, hová a jelen az érdemet, melyet
                  jutalmazni nem akar, utasítja, s mely ha szabadságról szól, a Gracchusokat, kik a
                  népért véreztek, elfelejti, s csak Brutusról, a római patriciátus képviselőjéről
                  szól; a jövő kor, mely a jelennél csak azért szebb, mert alávalóságát nem ismerjük
                  s melynek gyermekei, mint mi a hajdankorra, tán bámulva néznek majd vissza ránk, e
                  héroszokra, kiket én megvetek - az, kit hit jó tettekre nem buzdít, hírvágy
                  áldozatokra nem lelkesít, hiúság jóra nem csal, s ki élvezve annyira elfáradott,
                  hogy végre önösségének sem talál többé tárgyakat: mi marad annak hátra a világon?
                  - - A sír, e sötét bölcsője boldogságunknak, hol a szív megpihen fárasztó útja
                  után, hol remény fel nem veri csendünket, emlékezet el nem keseríti álmainkat: a
                  sír! s ha más számodra nincs a világon, ha körültekintve más reményed nem marad
                  annál, hogy szenvedéseid egyszer megszünendenek, miért kétkedel?</p>
					<p>Körültekintek. Az égen vad vegyületben repülnek szétszaggatott fellegek, a téli
                  vihar a bércek havában dúl, mintha a földről le akarná rántani sírtakaróját, hogy
                  meztelen testén irtózva lássuk a rothadást, s a nagy fenyvesek feljajdulnak
                  csapásai alatt. Szobámban néma minden, a kandalló lángjai elapadtak s csak itt-ott
                  kóborol egyes szikra a hamuhalmokon, melyek meleget nem árasztanak többé. S künn e
                  bércek s erdők mögött áll egy világ, télileg hallgató s elfagyott, melynek
                  csillogó felszíne alatt ezer tavasz rothadása fekszik, mint itt, s melynek
                  egyetlen szava a viharban megrázott tömegek jajkiáltása; s benn a kandalló előtt
                  ül egy ember, ki keblében rég elfogyni érzé a lángokat, kinek hamuvá égett
                  érzelmein legfeljebb azért tűnik fel itt-ott egy egyes szikra, hogy elpusztulásra
                  intsen, nemhogy új meleget árasszon el - s ha az ember, ki a kandalló előtt ül,
                  nem tűrheti többé kínjait; ha a külvilágra s önkeblébe tekintve érzi, hogy itt,
                  mint ott, csak szenvedés vár reá, hogy sehol nyughelyet találnia nem lehet; a
                  világban, mert az emberek, a magányban, mert önérzelmei nem engedik pihenni,
                  vajjon vétkezik-e, ha köréből elkívánkozik, ha kinyitva ablakát s temetőt látva
                  szemei előtt, mint én, s érezve, hogy azok, kik itt fekszenek, édesen pihennek,
                  végre egy nagy ellentállhatlan kívánatot érez szívében s így szól: Nagy,
                  ismeretlen hatalom, mely engem e földre tevél vétkem nélkül, mely e kebelre
                  bánatot s keserveket halmozál, s vigasztalásait elvevéd, mely e szívet a világ
                  iszapjában el hagyád merülni, míg végre vétkezni s önmagát megvetni tanulá,
                  szolgád széttöri láncait. Halmozd fel fellegbástyáidat egeden s rettentsd, ki
                  dörgéseidtől fél, áraszd el kínjaidat e föld fölött, hogy a messze pusztulás
                  bizonyságot tegyen hatalmadról; vagy nézz le áldva szegény földünkre, áraszd el
                  pazarolva adományaidat az emberek között, teremts virágokat minden ágon, hadd
                  napodat melegebb sugárokban ragyogni, legyenek csillagaid fényesebbek, eged
                  kékebb; míg végre maga a madársereg új, szebb dalt kezd a megújult világban, mit
                  bánom én, e szív többet vesztett, mint hogy ígéretedtől valamit reménylenie
                  lehetne. Én szabad vagyok.</p>
					<p>Miért szorulsz, te szív, e gondolatnál? kezem, miért remegtél, midőn tőrömhöz
                  nyúltál? hát annyi szenvedés még nem felejteté dajkám meséit, oly világosnak
                  látszik-e még a föld, hogy a sír elejétől félnék? oly boldogító vala-e az éberség,
                  hogy az álmot önként elűzzem magamtól? Balgatagság! s miért hát e kétkedés, miért
                  forgatom bizonytalan ujjaim között tőrömet, e biztos kulcsot, mely, ha egy új,
                  jobb lét kapuit nem zárja is fel előttem, legalább elzárja örökre azon helyet,
                  melyen szenvedék; vagy a pillanatnyi szenvedéstől félek-e, mely szétszaggatott
                  inaimat még egyszer átrezgi, midőn e vasat keblembe döföm; de a gályarab fél-e a
                  kalapácsütésektől, melyekkel bilincsei lábáról leveretnek? s van-e szenvedés, ha
                  tudjuk, hogy általa szabadok leszünk?</p>
					<p>S mégis van e kebelben valami, mi halni nem akar, egy titkos erő vagy gyengeség,
                  mely az élethez ragaszkodik, s miután a szív édes kötelékei szétszakadtak, ott
                  marad, mint nehéz lánc.</p>
					<p>Ha egy családapa hűnek gondolt neje karjai között, körülfogva gyermekektől, kikért
                  élnie gyönyör s kötelesség, nehezen válik meg a világtól; ha utolsó szülöttje
                  mosolygó ajkait látva, egy pillanatig elfelejti, mi örömtelen, nejének
                  fájdalmainál, mi érzéketlen a világ, ám legyen; ha az, kinek egy barátja maradt,
                  nehéz évek után egyenlően hív, ragaszkodó, midőn tőle végbúcsút véve kezét
                  szorítja, keblében csak fájdalmat érez, csak arra gondol, hogy őt a halál e hív
                  kéz szorításától megfosztja, s nem, mennyi nyomasztó gondjától fog szabadulni
                  általa: nem csodálkozom; ha valaki nagy terveket alkotott s az életet félti,
                  melyet hazájának vagy a tudományoknak, vagy egy gyermekség óta lelkében hordott mű
                  kivitelének akarta szentelni: értem azt is; kinek egy kutyája van a világon, ki
                  érte epedni fog; kiknek csak egy virága maradt, melyet nyílva szeretne látni: az
                  ragaszkodjék az élethez, remegjen, imádkozzék, jól teszi. De én? Mit bírok én a
                  világon? atyát, ki szeretni megszűnt, mióta tőlem többé semmit sem remél;
                  társaságot, melyhez csak kínos emlékek kötnek; úgynevezett barátokat, kik e szívet
                  s kiket e szív sohasem ismert; hazát, melyet nem szerethetek, s bár merre
                  forduljak, sem egy eszmét, sem egy lényt, melyért lelkem még felhevülne. Múljék el
                  tizennégy nap halálom után s atyám nyugodtan jár ismét fel s alá könyvtárában, a
                  beszédek, melyeket öngyilkom talán okozott, elunattak; te orvosi naplódban
                  sóhajtva feljegyezted tapasztalásaid között, hogy lelkibetegségek is vannak
                  olyanok, melyeket az ember el nem bír; tizennégy nap s mindennek vége van, s
                  nyugalmam nem bánt többé senkit, nem facsar egy könnyet; miért tűrök hát még?</p>
					<p>Jaj az öngyilkosnak! így szól a világ; emléke elátkozott az emberek között, sírja
                  fölött nem könnyezik senki, s az anya egy ájtatos fohásszal mondja ki nevét, hogy
                  fiai ne legyenek, mint ő. S miért hát ennyi irtózat e tettért, miért e
                  közkárhoztatás a szerencsétlen fölött, ki magának nyugalmat szerzett, de a nélkül,
                  hogy egy embernek jogait sértené? Ki veszi rossz néven az állatnak, hogy terhe
                  alatt lesüllyedve, a rárakott poggyászt nem vivé addig, meddig keményszívű ura
                  akará; ki átkozza a koldust, hogy éhen halt; ki a sebész kése alatt vérző beteget,
                  hogy fájdalmát el nem bírhatá? A szívnek is megvagyon mérlege, s ha nagyobb
                  fájdalomterhet raksz rá, nem természetes-e, hogy ellensúlyát vesztve a földtől
                  fölemeltetik? a szív is éhezik s az nem veszhetne el éhsége által? a léleknek is
                  megvannak fájdalmai s azok nem enyhülhetnének soha? s miért nem? Mert egy
                  előítélet áll előttem? mert az emberek Isten parancsának hirdetve öngyávaságuk
                  parancsait, az öngyilkost pokollal fenyegetik; s én hallgassak erre? s én higgyek
                  beszédeiknek, ha rólad, mindenható, ki engem e földre teremtél, azt mondják, azt
                  merik mondani, hogy kínaimon gyönyörködöl s örökre büntetni fogsz, mert
                  fájdalmaimat nem türhetém tovább. Oh az istentelenek! ha nem örömnek teremtetted
                  világodat, vajjon keserű gúnnyal ily szépnek alkottad volna-e, vajjon ily bájló
                  csodákkal környékezted volna hajnalodat, ha azt akarnád, hogy csak kínokra
                  ébressze teremtményeidet? Oh nem! a fájdalmak, melyeket szenvedünk, minmagunkban
                  fekszenek, azokban, kik most mint álszónokid lépnek elémbe. Évezredekig dolgozott
                  e nem, hogy felépítve társaságát, kínzóeszközöket gyártson önmagának; évezredekig
                  fáradt milliónyi elme, hogy e szép világodnak bús értelmet találjon, hogy kínzóvá
                  tudja tenni a szerelmet, melyet boldogságunkra teremtél, csalóvá a barátságot,
                  önszívünket gyűlölővé; évezredekig iparkodott büszkeségében, hogy e bájló
                  természeted közepett, hol minden hinni kényszerít, kételkedni tanítson; s most,
                  midőn annyi fájdalmakat teremte szép világodra, hogy e szív nem tűrheti többé;
                  most, midőn lelkem lerázva porát, hozzád emelkedik, rémképet fest elémbe, hogy
                  tovább hordjam láncaimat. Oh én nem ellened panaszkodom; e kör, melyből
                  elkívánkozom, nem a te világod; ezt ők teremtették, kik parancsaidat mindig
                  megveték, kik embereidet gyötrik, virágaid fölött csatatereket keresnek; s te
                  elátkoznád szolgádat, mert az alávalók között tovább haladni nem akart s
                  fájdalom-terhelt szívvel hozzád tére meg, kitől egyedül vára enyhet; - oh ha
                  csakugyan szenvedni küldél e földre, nézd terhemet, mellyel elődbe jövök, s mondd,
                  nem eleget hoztam-e rövid utamról?</p>
					<p>De ha Istenedben bízol, - szól ismét a világ - miért nem várod a pillanatot, hol
                  magához hív? hogyan mersz lepihenni, minekelőtte napod leáldozott s napszámodat
                  bevégezted? Ím, Isten nem vevé el a keserű kelyhet önfia elől s te el merted azt
                  taszítani ajkaidtól? - De hát azok, kiket az utókor csodál, s kiket ti emberek
                  például állíttok gyermekeitek elébe, mit tettek ők? Regulus, ki halni ment, hogy
                  szavát meg ne szegje; Sokrates, ki inkább kiivá a méreg poharát, minthogy az
                  igazságot eltagadja; annyian, kik egy képzetért, egy előítéletért haltak; hőseitek
                  s mártírjaitok várták-e e pillanatot, vagy vétkesek-e, mert belső szózatjokat
                  követve, e test bilincseit idő előtt elveték magoktól? S én vétkezném, mert e
                  belső szózatot meghallgatom, mert szívem intéseit követem; mert teszem, mit tennem
                  kell; mert te teremtéd lelkembe gondolatát? Oh nem, te jó s kegyes vagy, s mikor e
                  szívet alkotád s annyi keserveket halmozál rá, jól tudtad, hogy tovább elbírni nem
                  fogom.</p>
					<p>El valék határozva.</p>
					<p>Egyszerre ajtómon át ének hangozék be szobámba. A szerzetesek éji ájtatosságukra
                  gyűltek össze s a De profundis nyugodt, fájdalomteli hangjai tölték el a hallgató
                  kolostort. Soha ez ének szívemre nem hatott így. Kezemben tartottam tőrömet,
                  szívemhez irányozám, de határozatom ingadozni kezdett, szívemben anyám képe támada
                  fel: ő, kinek sírjánál e hangokat először hallám; eszembe jutott szerelme, szent
                  türedelmessége, mellyel annyi szenvedéseket elbírt; eszembe jutott imája, melyre
                  tanított, s az áldás, melyet haldokló ajkai fölöttem elmondtak, fölöttem, az
                  öngyilkos fölött - és borzadni kezdék önmagamtól.</p>
					<p>A mélységből kiáltok hozzád, Uram! - így hangozék a dal - Uram, hallgasd meg
                  szavamat.</p>
					<p>Hallgasd meg, Istenem, e szenvedő szív kínos sóhajtásait; nézz le kegyesen
                  szolgádra, ki hozzád emelve kezét, könnyezve mutatja bilincseit s felsóhajt: vedd
                  el uram, én nem bírom többé.</p>
					<p>Ha csak vétkeimre nézesz, - hangozék tovább - Uram, Uram! ki áll meg előtted? De
                  nálad kegyesség van.</p>
					<p>Oh légy irgalmas irántam is, Istenem! Csak szenvedéseimet nézd s légy irgalmas
                  irántam; mert nálad kegyesség van, s midőn e szívet ily gyengének teremtéd, nem
                  akartad, hogy ennyit szenvedjen. Kit egykor szerettem, azt a szív lángolón
                  gyűlölni tanulta, mint csak az gyűlölhet, kinek szíve szerelemben nőtt oly naggyá
                  - nem vala-e ez elég! Ki egykor barátom vala, azt tőrömül rendeléd, hogy keblemben
                  hordva évekig, fényes vasában, mint tükörben, önképemet látva, végre általa kapjam
                  halálos sebemet. Nem vala-e elég ez? S e szív önmaga, a szív, mely egykor oly
                  tiszta lángokban ragyogott, melyben szent parancsaid hangoztak, e szív maga nem
                  tartá meg ígéretét: mit kívánsz még tőlem, Istenem!</p>
					<p>Lelkem remélt az Úrban, hangozék az ének, virradattól estig remélt Izráel az
                  Úrban.</p>
					<p>Oh én reméltem, éltem korányától alkonyáig, reméltem benned, Istenem! de erőm
                  elfogyott. Oh légy irgalmas irántam! Lám, mikoron Loth neje visszanézett s az égő
                  városokat látá, te oszloppá változtatád, mert hisz kegyes vagy, Uram s nem
                  akartad, hogy ki ily szörnyeket látott, tovább éljen! s lám, én is visszanézek s
                  mögöttem is pusztulás terjed, én is szétrontva látom mindenemet. Oh Istenem,
                  Istenem! hogy menjek én tovább?</p>
					<p>Földre borultam fájdalmamban s imádkozám a halálért, mint soha ember életért nem
                  könyörgött; szívem feszült vágyában, mintha szét akarna repedni.</p>
					<p>Ő maga meg fogja menteni Izráelt! - hangozék a dal végszavaiban, s anyám képe
                  áldva emelkedett lelkem előtt.</p>
					<p>Te magad meg fogod menteni e szívet bánatjától - rebegék végerővel, oh, Istenem,
                  vedd el előlem a keserű poharat.</p>
					<p>Másnap magamon kívül találtak szobámban.</p>
				</div>
				<div type="chapter">
					<head>XXVII.</head>
					<p>Két hete, hogy e naplót betegségem miatt nem folytatám; oly közel az
                  öngyilkossághoz még nem álltam soha, mint mikor utolsó lapjait írám. Elragadva
                  gondolataim fergetege által, elfelejtve jelent s jövőt, mintegy elszédült állék
                  ott, ki borzad a mélységtől, mely előtte tátong, s mégis ellenállhatatlan erővel
                  lehúzva, érzi vesztét s mégsem emelheti szemeit a borzasztó látmánytól fel az
                  éghez, melynek tiszta kékén szegény feje visszanyerhetné nyugalmát, veszendő, ha
                  egy hív kéz nem tartja vissza a már süllyedőt. Oh vannak őrző angyalok; anyám
                  sokszor beszéle felőlök, s én újra hiszem most, mióta az ő áldott emléke
                  kétségbeeséstől őrze meg. Az éppen legszebb tulajdona szeretetünknek, hogy
                  boldogító ereje a síron túl hat; s miként a fa alatt, mely virult s gyümölcsözött,
                  miután kivágatott is, egy új csemetének magva maradt: úgy a szívben, mely a
                  szeretet árnyékában fejlődött, kedvesének veszte után is marad valami, mi újra
                  kivirít s azt pusztán nem hagyja. Minden eltűnik e világon; a hullám, mely
                  vesztével fenyegeti a szegény hajóst, s a nyájas fuvalom, mely part felé lengeti
                  sajkáját, egyformán felejtve tűnnek el: csak a szerelem nyoma nem veszhet el; s
                  miként, míg a lenyugodott nap végsugáraiban pirul a láthatáron, a föld, habár fény
                  nélkül, még el nem sötétedik: úgy létünk nem homályosul el egészen, míg egy kedves
                  lénynek emléke deríti látkörünket, s ha nem tudjuk is, merre visz az út, melyen
                  haladunk, legalább arra emlékeztet, honnan indultunk ki, s nem engedi, hogy
                  egészen eltévedjünk.</p>
					<p>Most ragyogva áll a nap bérceink fölött, a fenyvesek zúgása megszűnt a viharral s
                  a vidék egy téli nap hideg pompájában terül el ablakom előtt; így nyugszik szívem
                  nehéz viharai után, és sok téli nap hideg terhe alatt eltemetett virágozással, de
                  mégis édesdeden. Légy áldva, sorsom, ezért is, s te anyámnak szent szelleme, ki
                  mentőként közelgél gyermekedhez legnehezebb pillanataiban, lebegd körül szent
                  emlékeiddel mindig, hogy a szív, mely remélni megszűnt, a multban találja
                  vigasztalását. S mint egykor boldogabb napokban te ringatád álmába gyermekedet:
                  úgy képed álljon előtte, midőn majd szemeit hosszú végpihenésre zárja be. Mert ha
                  csakugyan van álom az élet után, szép leend az, ha te valál véggondolatja az
                  elszunnyadónak.</p>
				</div>
				<div type="chapter">
					<head>XXVIII.</head>
					<p>Nem születtem történetírónak, legalább nem önéletem leírására. Legyen, hogy
                  emlékeim még újabbak, semhogy rólok részrehajlatlanul írhatnék; legyen, hogy
                  miután, mint tükörüveg, úgy az ember is csak akkor reflektálhat tisztán, ha semmi
                  sugár többé rajta át nem hat, és hogy e szív még ifjabb, minthogy erre alkalmatos
                  volna: elég az, én érzem, tudom ezt, s csak mert kívántad s mert feltevém
                  magamban, folytatom elbeszélésemet, bármi nehezen essék. Az emberi élet tenger,
                  melyben az, ki egy utat folytat, talán végre partot talál, de az, ki irányát
                  változtatja, a véghetlen rónán mindig eltéved; ezentúl állhatatos leszek, s a
                  mennyire lehet, többé félbe nem szakasztom elbeszélésemet. Ha néha a beszélő
                  sóhajtozva megáll, ha néha könnyei váltják fel történetét: gondold, az utas is
                  akkor érzi leginkább fáradtságát, mikor leült pihenni, s hogy a szívnek, mint a
                  földnek mélyébe nem vájhatunk a nélkül, hogy forrásra akadnánk; s szánd meg
                  barátodat.</p>
					<p>Vannak, kik azt hiszik, hogy szeretők vagy barátok között nincs édesebb, mint
                  rövid viszálykodások után a megbékülés. Csalatkoznak. Mint nyári vészek után,
                  bármi rövidek legyenek s bármi tisztán ragyogjon a nap, ha elvonultak, a levegő
                  mindig kihűl: úgy mindig hidegség marad viszálykodásainkból, s ha nem is más,
                  legalább az, ki magát hibásnak érzi, el nem szokta felejteni a pillanat
                  keserűségét. Hasztalan tagadja szívünk, hasztalan ragaszkodunk lelkünk minden
                  erejével barátunkhoz ismét, inkább iparkodunk felejteni, mint hogy valóban
                  felejthetnénk, s barátságunk, megszakadva egyenlő folyásában, olyan, mint a patak,
                  mely, ha a zuhanáson átment, sima tükörré egyesül ismét, de nem választhatja ki
                  iszapját, melyet estében fölvett.</p>
					<p>Így vala Armand s közöttem; kezet szorítánk egymással, örültünk, ha
                  összetalálkoztunk, szóval látszólag még talán inkább barátok valánk, mint elébb,
                  mert mindenikünk érezé, hogy a másiknak elégtétellel tartozik; de mit használt? a
                  régi egyetértés mégis megszakadt s viszonyunk csak egy új bizonyítvány vala arra,
                  hogy jó céllal talán éppen annyiszor hazudunk s tettetjük magunkat, mint rossz
                  szándékból. Egyébiránt Armand jelleme úgy megváltozott, ő oly egészen más lett,
                  mint akit egykor barátomnak választék, hogy viszonyunk semmi esetre sem lehetett
                  tartós.</p>
					<p>Lakást véve magamnak, hosszú kérés után végre egy szoba elfogadására bírám őt, s
                  így alkalmam vala naponkint észrevenni a változásokat, melyeken át az egykor oly
                  tiszta lélek mindig mélyebb- s mélyebbre szállt. Oh Armand, az az Armand, kit én
                  szerettem, kinek lelke, lemondva önös éldeletekről, az emberi nemért lángola; ki
                  mint a fa, melynek tövére mennykő csapott le, mely virulás helyett lángokkal
                  borítja ágait, szomorúan, de ragyogva emelkedék képzetem előtt; ő, ki büszkébb
                  vala, mint hogy hiú lehetne, s kiben bíztam, mint sziklában, mely annyival erősebb
                  támaszt ad, mennyivel keményebbnek látszik: mi máskép álla most előttem! Az ifjú
                  erő megtörve, a szent gyűlölség nyomorult irígységgé, a nagy törekvés önös
                  iparkodássá alázva; s mindez kevés hónapok alatt, mindez azon egy szomorú
                  tapasztalás által: hogy a nép nem az, minek gondolá. Oh, nem hiszi senki, mennyire
                  süllyedhetünk, ha egyetlen reményünk megcsalt!</p>
					<p>A marquise s Dufey által az akkor igen fényes chaussé d’Antin társaságába
                  bevezetve, Armand napjai szüntelen szórakozások közt folytak. - Meg kell
                  ismerkednem, szóla sokszor hozzám, ha fáradtan vagy egy más szalonból hazatért -
                  meg kell ismerkednem, bármily kellemetlen legyen is ez életmód, mert csak így
                  remélhetek befolyást; a nép által nem lehet a porból fölemelkednem, pártfogókat
                  kell hát keresnem, s ha érdemek által nem lehet hibákat szinlelnem, hogy hatáskört
                  nyerjek; de hatáskört kell nyernem, nem élhetek nélküle. S nap folyt nap után, s
                  hét hétre, s élte mindig elszóródottabb, szíve mindig búsabb lőn.</p>
					<p>Voltak pillanatok, hol egész valójában egy le nem írható bánat mutatkozék;
                  hallgatva ült ilyenkor mellettem, mély gondolatokban bámulva ki ablakomon s ha
                  megszólítám, reám nézett; néha egy nehéz cseppet láték remegni sötét szemében. Bár
                  titkolá érzetét, s felébresztve ábrándjaiból, tegnapi mulatságairól kezde
                  beszélni, a víg szavak nem rejtheték el a mély meghatást, mely hangját remegteté,
                  s ha néha társasági köre nevetségeiről szólva ajkain mosolygás lejte át, maga e
                  mosoly meghazudtolá az örömöt, melyet színlele; s mint a kőszobor mindinkább
                  elhalványul, ha rajta napsugár borul el: így ő is szomorúbbnak látszék
                  ilyenkor.</p>
					<p>- Te nem vagy megelégedve - szólék egyszer, nem nézhetve többé néma szomorúságát s
                  nem tűrhetve ez állhatatos hallgatást, mellyel érzetét előttem, leghívebb barátja
                  előtt, titkolni igyekezék.</p>
					<p>- Megelégedve? - szóla bús tekintetet vetve reám - s ki az, ki sorsával
                  megelégednék? A megelégedés egyike azon szavaknak, melyek gyermekek s hígvelejűek
                  számára állnak szókönyveinkben s melyek haszontalanokká válnak, mihelyt az életben
                  egy keveset körültekinténk. Gyermekálom a boldogság, s ha eltűnt, e földön nincs
                  semmi, mi ezt elfelejtetné vagy életünknek annyi éldeletet nyujtana, hogy
                  visszatekintve reményeinkre, megelégedhetnénk; szerencsés az, kinek természete
                  keservek elhordására erősebb keblet ada, s én talán ezek közé tartozom.</p>
					<p>- Szomorú egy nézet ez, - szólék meghatva szavai által - elég göröngyösek s
                  nehezek az élet útjai, miként fogsz haladhatni, ha még e meggyőződés nehéz terhét
                  is szíveden hordod?</p>
					<p>- Miként fogok haladni? - szakaszta félbe bús mosollyal - mint te, barátom, mint
                  százan s ezeren, mint mindazok, kiknek szívük más örömökért dobogott, mint miket e
                  földön föltalálhatni. Vagy te boldog vagy-e hát? te, ki egész boldogságodat egy
                  lénybe helyezéd; kinek megelégedésére több nem kell, mint hogy egy szív legyen
                  igaz; vajjon nem látod vagy nem félsz-e magadat csalatva látni ebben is? s a
                  többiek, kik más, nagyobb célokat kerestek éltök pályadíjául, nem csalódtak-e ők
                  is, s nem áll-e minden élet végén, a sír mellett, azon meggyőződés, hogy boldogok
                  nem valánk? - Végre egy vigasztalása marad a szerencsétlennek mindig, azon
                  meggyőződés, hogy nemének közös sorsát hordozza.</p>
					<p>- S nem volna semmi más, mi szívedet bántaná? - szólék. - Oh ne tagadd, ismerlek
                  gyermekséged óta, s többször keseregve, mint vígan; de jelen bánatod nem az, mely
                  lelkedet akkor elnyomá, s melyet most is színlelni akarnál előttem. Téged egy
                  nagy, új gond súlya nyom, s miért rejtegeted előttem? Szíveink oly távol
                  állanának-e már egymástól, hogy nem lehetne osztozkodniok érzeményeikben?</p>
					<p>Meghatva néze rám, s kezemet szorítva, hallgatott egy ideig. - Hagyjuk ezt,
                  barátom, - szóla végre - ismerem nemes lelkedet, szeretlek, mint mindig; de vannak
                  fájdalmak s gondok, melyeket éppen barátjaink előtt nem lehet kitárnunk, s engedd
                  meg, ha hallgatok.</p>
					<p>Mit előbb csak gyaníték, most szavaiból világos lőn, hogy szívét új gond terheli,
                  s képzelheted, miként kérém, hogy közölje velem bánatát. Azon korban valék, hol a
                  szív még semmit inkább nem kíván, mint alkalmat, hogy áldozhasson; s hol érezve,
                  hogy mindent tenni kész, mindenhatónak hiszi magát. Armand meghatottnak látszék,
                  de hallgatott. - Hasztalan, barátom, - szóla remegő hangon - szereteted
                  örömkönnyeket facsarhat szemeimből, de azon bánatot, mely e szívet tölti, nem
                  orvosolhatja. Nem az élet nagy bajai, nem azon tőrszúrások, melyekre a szív egy
                  órában elvérzik, nyomják le legmélyebbre lelkünket; nem az fáj leginkább, ha földi
                  utunk végre annyi sírokon vezet át, hogy alig haladhatunk. Nagy fájdalmaknak
                  könnyeket adott a végzet s erőt ellentállásra vagy gyengeséget, hogy mikor kínunk
                  nagyobbra nőtt, mint tűrhetnők, megszakadjon a szív. Oh de azon kis bajoknak, azon
                  számtalan tűszúrásoknak, melyekkel a társaság lelkünket bántja, azon kis
                  veszteségeknek, melyeknek még emléke sem marad s melyek által éltünk örömeit
                  garasonkint vesztjük el, a nélkül, hogy csak valaki által szánatnánk, ezeknek
                  nincs, aki ellentállna, s bármi szilárd lelket ada az ég, bármi keménynek acélozá
                  a sors szíveinket, e szakadatlanul hulló vízcseppek a követ, melyről a golyó
                  visszapattanna, kivájják végre.</p>
					<p>- S nem emlékezel-e gyermekkorunkra? - szólék kezét fogva kezembe - hol oly kis
                  gond nem vala, melyet nem közlénk egymással s melyre vigasztalást nem találtunk
                  volna barátságunkban; hol éltünk közös birtoka vala szíveinknek, melynek bajait
                  együtt hordók, s hol még keserveink is édes emlékeket hagyának magok után, mert a
                  barátra intének, kiben vigasztalást találtunk.</p>
					<p>- Oh miért emlékeztetsz erre! - szóla fájdalmasan Armand. - Hozz fel mindent, mi e
                  szívet keservvel töltheti, halmozz szemrehányásokra szemrehányásokat, csak ily
                  emlékeket ne ébressz fel lelkemben; szívem nem bírja el szépségüket. Oh boldog
                  kor, hol még barátot találunk, mert mi is még barátok lehetünk; hol a szív, az
                  élet tengerén még fennúszva, mindenhez ragaszkodik, hogy fennmaradhasson; hol
                  egész valónk még könnyekből áll s mégis, mint a korány-fellegek, napsugárokkal van
                  eltelve; hol szívünk még ép, mint az Isten alkotá, s hol, mint a művész kezéből
                  jött óránál első napokban, felhúzás s igazításra még szükség nincsen, hogy jól
                  mutasson. Oh bájló kor! ki hozhat vissza csak egy napot is boldog éveidből? Idővel
                  a szív legbüszkébb álmai talán megvalósulnak, csak az, hogy egykor ily bájlón
                  álmodhatánk, csak az, hogy a szív, mely, miután vele annyi tárgyat megragadtunk,
                  üresen áll, egykor oly kevéssel eltelve boldog lehetett, ez tetszik álomnak,
                  hihetetlen álomnak. Oh ne szólj akkori keserveinkről. Mik egy gyermek keservei?
                  Könnyei, mint a harmat a még nyíltalan bimbókon, peregnek el szívén, s ha azt a
                  föld felé hajolva látjuk, teljessége, nem keservei nyomák le. Mik valának
                  keserveim, mikor még veled oszthatám terhemet, s megértve általad mindig, hív
                  kebleden kisírhatám keservemet s vigasztalást találtam?</p>
					<p>- S miért ne oszthatnád meg keservedet most velem? - szólék szomorúan.</p>
					<p>- Most, - szóla keserűen mosolyogva - most az idők változtak; akkor gyermekek
                  valánk, magánosan állva mindketten, egy nevelőintézet szigorú rendszabályai alatt
                  egyenlőn hordva egyenlő láncainkat; elnyomatva ugyanazoktól, gyűlölve ugyanazokat,
                  kis körünknek határai között egyenlők valánk. Ha kertünkben egy virág nyiladozott
                  s te elhívtál s megmutatád, én veled örülheték: a virág oly kevéssé vala a tiéd,
                  mint az enyém; ha szívemet nevelőinknek érdemetlen megbántásai keservvel tölték,
                  megmondhatám, mert hisz téged is ért már ily bánat, s jól tudtam, hogy egy pár nap
                  s talán egy pár óra mulva viszont én lehetek vigasztalóddá. De most, barátom, a
                  gyermekek felnőttek, az egyenlőség álma eltűnt, s ha közleném is keserveimet, te
                  nem érthetnél többé. Vagy mit mondanál, ha kérdésedre azt felelném, hogy e szívnek
                  az fáj, hogy szegény vagyok, hogy ruhám ócska, hogy gyalog vagyok kénytelen járni
                  s hogy minden lépésnél valamely kocsi mocskot freccsent ruhámra; fáj, hogy nevem
                  ismeretlen, míg a tietek büszke címmel hangozik fülembe; fáj, hogy utolsó vagyok
                  köztetek s hogy hazudnom kell, s színlelnem, mert ha valaki helyzetemet sejdítené,
                  e fényes termekben nem volna egy, ki meg nem vetne. Mit mondanál, ha azt felelném,
                  hogy szívem az irígység kínjait tűri? Megvetnél, s legfeljebb azt mondanád, hogy a
                  vagyon nem boldogít. Elhiszem, e földön boldogságot nem találni. Nap a boldogság,
                  mely örök távolban ragyog fölöttünk, s mi e földet világgal tölti s melegével
                  kevés virágait kifejti, csak a remény, e messze fény áldott sugárzata. De ha a sas
                  nem emelkedhetik is a naphoz, csodálatos-e, ha a féreg, mely földön csúszik,
                  irígykedve néz fel az ég szárnyasára, ha ez csak azért volna is, mert amaz a
                  földet maga alatt láthatja s félnie nem kell, hogy lábbal fog tapodtatni; s
                  csodálatos-e, ha a szegény irígykedve néz fel hozzátok, kik, habár nem boldogok,
                  nálánál mégis annyival magasabban álltok? De nem szép-e a világ s nem nyujt-e néha
                  éldeletet élete a szegénynek is: így szóltok ti, ha sardanapali ünnepeitek után
                  néha a természethez, mint egy új mulatóhoz, fordultok, s a zöld vetéseken
                  gyönyörrel végigtekintve elfelejtitek, mennyi könny s nehéz izzadás közt nőttek
                  fel a kalászok. A hernyó megfelel hideg okoskodásotoknak: mikor a mező
                  legédesebben illatozik körülötte, s e föld legbájlóbb, befonja magát s
                  szorgalmasan szövi sírját önmaga; mint lepke akar feltámadni egykor, mit gondol e
                  föld bájaival ő, ki benne csak csúszhatik? S ha tűrni nem akarom, minek maga a
                  hernyó ellentáll; ha lazzaroniként nem tudok örülni a napnak, mely fényes
                  sugárival csak nyomorúságomat tünteti elémbe; ha a hold, mely egy nagy tallérként
                  ragyog egünkön, mintha a jó Isten a szegény embereknek nehéz napi fáradságokért
                  általa bérét fizetné, e lelket nyugalomba nem szenderíti; ha élni akarok én is, ha
                  érzékeim éldeletet, erőm hatalmat kíván, vajjon neked, a gazdagnak, ki e kínokat
                  nem érezéd s nem érezheted, rokonérzet fogja-e tölteni kebledet? Vagy ha úgy volna
                  is, hihetem-e, hogy vigasztalni fogsz? Oh ne hidd, hogy a szegénynek nincs
                  vigasztalása e földön; kínjai nem oly költőiek, hogy velük jól nevelt embereknek
                  sokáig foglalatoskodni lehetne: a rossz szagú mocskos rongyok undorodást
                  gerjesztenek bennetek, s elfordulva vetitek oda alamizsnátokat, hogy a halvány
                  arcok szemrehányásként ne álljanak köztetek s az öröm között. De vannak a
                  szegénységnek oly fájdalmai, melyeket pénzetek nem orvosolhat, vannak köztetek s
                  az éhenhaló között fokok, melyeken állni talán éppen oly kínos, mint éhezni, s
                  melyeknek sebei inkább fájnak, mert eltakarva a vérző helyet, hallgatni kell.</p>
					<p>- Hála az égnek! - szólék közbe - ha szívedet más nem terheli, ezen könnyen
                  segíthetünk; ismered helyzetemet.</p>
					<p>- És - szakaszta félbe keserűen Armand - koldulhatok, nemde; te nyitva tartod
                  erszényedet, s én veszek szükségem szerint, s minden jól van. - De hát azt
                  gondolod, hogy én azt tehetem? gondolod, hogyha tenném, s te, mint hiszem,
                  nemeslelkűen el is felejtenéd jótettedet, szívemben nem fájna szüntelen azon
                  gyalázó érzemény, hogy koldus vagyok, alávaló szolga, ki gyalázatból él s kinek
                  más erénye többé nem lehet, mint azon hűség, mellyel kutyaként jótevőjéhez
                  ragaszkodik? Nem, - szóla rövid hallgatás után, - ne gondolj így felőlem;
                  barátságod többet ér, mint hogy a jogot, melyet szívedhez formálhatok, pénzen
                  eladnám; s ha talán jobb napok jövendenek s a célt, melyért küzködöm, elérem,
                  legfőbb öröme e szívnek az leend, hogy mindenét magának köszönheti. - Felkelt,
                  kezemet szorítá s elment.</p>
					<p>Ez egész beszélgetést azért írám le, mert általa Armand jellemét, s vele azoknak,
                  mik későbben történtek, okait könnyebben értheted. Egy szomorú kép ez századunk
                  mindennapi történeteiből, de mennyivel közönségesebb, annyival szükségesb, hogy
                  egészen ismertessék; hogy látva a tiszta kútfőt, melyből a folyam eredett, s
                  miként s mennyit kelle süllyednie, csakhogy haladhasson, ne egészen neki, hanem
                  inkább szerencsétlen helyzetének tulajdonítsd későbbi elmocskulását.</p>
					<p>Az emberek szerencsétlensége nem annyira a világban s körülményeikben fekszik,
                  mint inkább azon természeti ösztönben, mely szerint mindenki, megvetve önkörét,
                  azon túl kívánkozik, s mintegy önmagát ítéli tantalusi kínra. Nincs kör, melyben
                  lelkünk legszebb tulajdonainak foglalatosságot nem találnánk, s a legfőbb erények,
                  melyeket a história dicsőít, egy házi kör boldogítására használtathatnak; ki ezt
                  tisztán átlátja s teszi, az boldog lehet. A szerencsétlenség nem más, mint azon
                  különbség, mely kívánataink és a való között van, s ha korunkban több
                  szerencsétlen embert látunk, mint talán valaha, mióta a világ áll, oka bizonyára
                  leginkább az, mert ezen különbség soha nagyobb nem volt, mint éppen most. A
                  középkor szigorú rendszabályaival szűkebb kört szabott az egyes reményeknek; a
                  szolga tudá, hogy személye urának lekötött, s hogy élete a falu tornya létkörében
                  folyand el; a polgár józanon nem vágyódhaték a jólét egy bizonyos fokán vagy egy
                  városi méltóságon túl; s ha valakit magas remények nyugodni nem hagyának, e
                  szerencsétlen elégedetlenség legfeljebb csak a nemeseket, s így azon kis osztályt
                  éré, mely az egész fölött állva, korlátlan szabadságában mindent remélhetett, s a
                  középkori nyugvó emberiségnek mintegy élesztőül szolgált. De mi máskép állnak a
                  dolgok most, főkép itt Franciaországban! Minden francia szabad és egyenlő, így
                  szól a törvény; s ki akarná hinni, főkép ifjú korában, hogy ez, minek kivívásáért
                  majdnem félszázadig vérzett nemzete, puszta szónál nem egyéb? ki akarna korlátokat
                  szabni kívánatainak s reményeinek, melyeket a törvény nem szabott elébe? Az ifjú
                  francia telve magas vágyakkal lép az életbe, s mint Napoleon alatt a közkatona
                  tarisznyájában vélé hordani parancsnokpálcáját: így ő iskolakönyvei között már
                  miniszteri tárcájáról álmodik. De mi ennek következése? Mihelyt az életbe lép,
                  hidegen áll elébe a valóság, nem haladhat egy lépést a nélkül, hogy reményei
                  kisebb- s kisebbre ne sorvadnának, míg végre, mint a bércek, melyektől távozunk,
                  eltűnnek, s az élet véghetlen rónává simul. Az ember nem teremthet Istenként;
                  nála, ha kimondaná is teremtő szavát, csak lassanként áll össze új világa, s mi,
                  kik félszázad előtt már világosságot hirdeténk, félhomályban járunk még most is; s
                  habár oszlani kezd a középkori káosz, messze vagyunk azon rendtől, melyen virulás
                  terülhetne el. Mi csoda hát, ha ifjaink meg nem elégszenek, ha fényes álmakban
                  nevelve, a valót eltűrni nem tudják, s küzködve sorsukkal s eltévedve útjaikról,
                  végre elkeseredésökben minden jó- és nemesről lemondanak, mert az egyet, mit
                  legjobb- s legnemesebbnek tartanak, el nem érheték; mi csoda, ha azok, kik
                  születésük óta szabadságról álmodoztak s a nagy forradalom emlékeivel táplálák
                  lelköket, végre az emberiségtől csalattatva, önfelemelkedésökről kezdenek
                  álmodozni. A szabadság s uralkodás eszméi közel állnak egymáshoz, s ha majdnem
                  minden forradalom romjain zsarnokot látunk emelkedni, ok az: hogy miután a nép
                  izgalmaiban elfáradott, mindig maradnak egyesek, kik vágyaikat megtarták.
                  Uralkodás nem egyéb, mint a szabadságnak azon legnagyobb foka, melyen nemcsak
                  önerőnkkel élhetünk, hanem másokét is magunkévá tehetjük, s Caesarhoz nem áll
                  közelebb senki, mint Brutus, ki őt legyilkolá.</p>
					<p>De ha korunk azáltal, hogy kívánatokat gerjeszt, melyeket ki nem elégíthet,
                  számtalant tett szerencsétlenné; s ha azáltal, hogy a remények országában a
                  lehetőségek körét annyira kiterjeszti, nagy fájdalmakat okoza: ennél az egészre
                  nézve még károsabb az, hogy lemondva vallásáról, a lehetőségek sorát az erkölcsi
                  világban éppen úgy kiterjeszté, s kiknek nagy vágyakat ada, azokat minden féktől
                  felszabadítá, melyet erkölcsiség s nemesebb elvek rájok vethetnének. Minden
                  tettnek mérlege a siker; korunk mindent csodál, mi nagyszerű; a tízszer hitszegő
                  herceg előtt hódolva meghajtja magát, a vér embereit dícséri, a nagy imperátort
                  egekig magasztalja, mintha az, ha valaki nagy emléket hagyott maga után, nem
                  lehetne gyalázat éppen úgy, mint dicsőség; miként némely ázsiai népnél minden
                  átmenő egy követ vet a hitszegő sírjára, hogy szégyenoszlopa évről-évre nagyobb
                  legyen. Oly korban, hol mindent reményleni s reményeink elnyerésére mindent tenni
                  szabad, nagy erény kell arra, hogy erős szenvedélyű emberek el ne romoljanak. S
                  most, ha Armand tetteit élete történetével összehasonlítom, bár senki nálánál
                  inkább nem sérté szívemet, nincs senki, kinek nálánál inkább megbocsájtok.</p>
				</div>
				<div type="chapter">
					<head>XXIX.</head>
					<p>Oh első szerelmem emlékei! hova tűntetek el? Mint kinek lelkén egy hosszú álom
                  vonula át, felébredve érzi, hogy szíve örömben dobogott, s látja párnáján
                  könnyeinek nedves nyomát, de elő nem idézheti az egyes képeket, melyek örülni s
                  kesergni készték: így érzem én, hogy boldog valék s keseregtem, de miként s mi
                  által, ki számolhatná fel azt? Mikor a nap egünkön áll, világosság tölti el
                  láthatárunkat, a virágtelt mező ragyogó színekben terül előttünk, a lomb között
                  csillogó sugárok reszketnek, s amerre szemünk néz, csak virágzást lát maga körül:
                  vagy ha a vándort néha homályos erdőn vezetik is át útjai, s ha látja, hogy e
                  ragyogónak látszó világon mégis minden fának, sőt minden illatozó virágnak
                  megvagyon árnyéka; ha látja, hogy a legkisebb felleg, mely egén átvonul, homályos
                  nyomot hagy a mezőn: maga e homály inkább feltünteti az egésznek szépségét s csak
                  mintegy azért látszik adatva, hogy szemei a fénytől, feje a forrón lesütő
                  napsugároktól megpihenhessenek. S ilyen az ifjú élete, szép s boldogító, hol a
                  szerelem látkörét napként áthatá, s szép s boldogító ismét, hol sötét árnyékokat
                  vetett útjaira; de ki írhatná le egyes szépségeit? ragyogott az s eltűnt; s ha
                  későbbi sötét egünkön azon táj, hol lealkonyodott, világosabbnak látszik, s ha
                  mindenfelől cseppek állanak a mezőn: szívünk érzi, hogy nem egészen álmodánk, s
                  hogy az, mi egykor lelkünket mint egy nagy áldás tölté el, egészen mégsem
                  tűnhetett el az idő rontó befolyása alatt; miként a templomokban, miután az isteni
                  szolgálat elhallgatott, a tömjénfüst áldásként soká fennlebeg boltjai alatt.</p>
					<p>Nem foglak untatni szerelmem egyes kis történeteinek leírásával. Bármi szép legyen
                  a rózsa, széttépett egyes leveleiből nem sejdítheti senki szépségét; s ha az egyes
                  levél sem veszté el egészen illatát, csak az örülhet neki, ki a virágot ismerve e
                  gyenge illat által szebb napokra emlékeztetik. Neked elég legyen mondanom, hogy
                  Juliát napról-napra inkább szerettem. Mióta a marquisehoz este nem menénk, s
                  Dufeyt csak ritkán s soha Juliámmal együtt nem látám, kételyeim mindinkább
                  eltűntek. Szenvedélyesebben szerettem, hogy sem elhihettem volna, miként ez
                  érzeményt ily ügyesen titkolni lehessen; s midőn többször Dufeyre hozván a
                  beszédet, Juliát nyugodt egykedvűségben látám, midőn sem dícsérete, sem az
                  ócsárlások, melyekkel néha atyja felőle szólt, arcait lángokba nem boríták: meg
                  valék győződve, hogy csalatkoztam s mindig bájlóbb reményeknek engedém át
                  lelkemet.</p>
					<p>A Faubourgban, a júliusi forradalom után, minden társas örömök megszűntek, s az
                  egyes családok, mintha királyuk iránt, kinek vesztét leginkább ők okozták,
                  legalább keseregve akarnák leróni tartozásukat, kizárólag házi körükre
                  szorítkoztak. Így én is boldog nyugalomban élvezhetém szerelmem csalódásait,
                  annyival boldogabb, mert köröm mindazt összefogá, mit szereték. Egy idő óta
                  tudniillik Armand is e körhöz tartozott. Julia atyja, emlékeit írván s e munkához
                  segédet keresvén, ajánlatomra titoknokának fogadá, s így barátomat is, habár nem
                  fényes, legalább oly helyzetben láthatám, melyen pénzbeli szükségletektől menten,
                  s naponkint egy pár órán kívül függetlenül, nyugodtan várhatá Dufey fényes
                  ígéreteinek teljesülését. - Nem képzelheted, mi boldog valék.</p>
					<p>Nincs ember a világon, ki a nyugodt családélet gyönyöreit jobban tudná élvezni,
                  mint én. Talán, mert gyermekségemben anyám nyájas befolyása szívemet jókor
                  előkészíté ez élvezethez; talán, mert nyolcadik évemtől az atyai háztól távol, ez
                  örömöket alig, vagy legfellebb pillanatokra ízlelhetém csak; elég az, hogy
                  legforróbb óhajtásom mindig egy nyugodt házi kör vala, s hogy visszaemlékezve a
                  múltra, szebb emléket nem találok azon napoknál, melyeket a zajos Párizs közepett
                  Julia s atyja nyugodt körében tölték.</p>
					<p>A reggeleket közönségesen könyveim közt vagy a Louvre galériájában töltém; az öreg
                  Armanddal dolgozott; Julia Valmontnénál vagy más barátnéjánál mulatott, hova őt
                  követnem megengedve csak ritkán vala. De mihelyt este lett s az első lámpák
                  meggyujtattak, az ódonszerű terembe sieték, s nem örülhet gyermek karácsony
                  estéjén inkább a gyertyáknak, melyek ajándékait körülragyogják, mint én a
                  kivilágított ablakoknak, valahányszor kocsim a házhoz közelíte. Ott ültünk boldog
                  nyugalomban a tág kandalló körül, s míg künn a nagy Párizs zajgott, míg az öröm
                  vagy kenyér után fáradó sokaság küzködött, míg messzünnen áthangzó dobhangok néha
                  új forradalommal fenyegeték a palotát: itt egy boldog család pihene házi tüzénél,
                  s mint télben annyival édesbnek tetszik tűzhelyünk, mennyivel vadabb viharok
                  ingatják ablakainkat; mint pusztának közepette zöldebbnek látszik az oázis a homok
                  után: úgy e kör e zajgó város közepett csak melegebbnek, bájlóbbnak látszék
                  szíveinknek is. Néha, ha egy vagy más régi ismerőse látogatá meg az öreg háziurat,
                  s a mult jobb időiről szóltak egymással, a nép háládatlanságáról, s miként tűnik
                  nap-nap után, a nélkül, hogy a fejér lobogó fenn lebegne Notredame tornyain,
                  homloka komoly redőkbe vonult, s Armand, ki a hosszú reménylésben fáradni kezde,
                  néha keserű panaszokra fakadott; de körünk behatásai erősebbek, mint a világé, s
                  ki házánál boldog, azt országos gondjai sokára el nem szomoríthatják; így öregünk
                  ismét jókedvű lőn s Armand maga is; csak Juliám egy szavára vala szükség s minden
                  kebel reménytelien emelkedék. - Te boldog vagy, - szóla ilyenkor Armand hozzám -
                  kit nagyravágyás kiskörű szerencséjéből ki nem ragad, ki csak mint ember akar élni
                  az emberek között, s szabad lehet, mert parancsolni nem akar: az már magában
                  szerencsés, ha angyala nem volna is, mint neked, ki e földet jelenlétével
                  paradicsommá varázsolja; de boldog leszek végre én is, ha nem is annyira, mint te,
                  legalább módom szerint. Hajlongani kell az ívnek, hogy erőt nyerjen, s így kell
                  hajlongnom nekem is: de mennyivel nehezebben hajlik, annyival erősebben sújt
                  egykor; s e remény feltartja lelkemet. Hazámnak, az emberiségnek áldozni
                  napjaimat, ez vala gyermekkoromnak legszebb reménye, s ez egyetlen reményem most,
                  miután a többiek mind eltűntek. Születésem e reményt megtagadta; a kor, melyben
                  élek, nemzetem romlottsága, szegénységem, szóval minden ellentáll vágyaimnak; meg
                  kell hát küzdeni sorsommal, repkényként a földön csúszni, míg egy magasabb tövet
                  átfogva felfonhatom ágaimat; de egykor felérek, s ne félj, ha majd a tetőn látsz,
                  mint a vándor, ki meredek bércre menve, a hágás közt ruháját bemocskolá, fenn
                  kitisztítom magamat. - - -</p>
					<p>Így múlt el a tél.</p>
				</div>
				<div type="chapter">
					<head>XXX.</head>
					<p>Nem ismerek szomorúbb látványt, mint tavaszkor egy várost. Ha künn a mezőt zölddel
                  takarták az első meleg napok, a fák újra kihajtanak s minden berekből örömteli
                  madárének zeng az utas körül, a város lakóját csak a sár, mely az utcákat tölti,
                  inti arra, hogy a fagy felengedett. Az örömzaj, mely a téli napokat felvidítá,
                  mindinkább elhallgat, s míg a természet ünnepi köntösét ölti magára, a házsorok
                  között mintha tömlöcben érzenék magokat, szomorúbban járnak körül az emberek. - S
                  ki nem érzené így magát? A tiszta ég, mely a tetők fölött látszik; itt-ott egy
                  magányos fa vagy sétakert, mely zöldelve áll a kőhalmok között, maga a fű, mely az
                  elhagyottabb utcák kövezetje között kinő, mintha a természet újra meg akarna
                  küzdeni az emberekkel s visszakívánná elrabolt birtokát, vággyal tölti el a
                  szívet; s mintha a rabnak rostélyán repkény fonná fel magát, mind e természeti
                  szépség a szívet csak arra bírja, hogy inkább elkívánkozzék. - Hová? Ki a mezőre,
                  hol minden zölden áll s a fák szebben virágoznak s a szív szabadabban emelkedik.
                  Boldog, ki, ha e kívánat teljesednék, még feltalálhatná remélt örömeit.</p>
					<p>Nem messze Párizstól, a Seine partjain, Julia atyjának birtoka vala; s noha
                  jószágai között egyike a legkisebbeknek, mégis közelfekvése Párizshoz, talán még
                  inkább némely családi emlékek, s főkép e helyen töltött ifjúsága azt oly kedvessé
                  tevék az öregnek, hogy nyarait mindig itt tölté. Ide menénk most is, mihelyt az
                  első kellemesebb tavaszi napok eljöttek. S valóban, ki csak egyszer ott volt s e
                  nyájas vidéket tavaszi köntösében látá, az meg fogja érteni az öreg gróf
                  előszeretetét, ha nem tudja is, hogy tölgyesében IV. Henrik egy szarvast lőtt s
                  hogy XIV. Lajos kétszer ebédelt a kastély nagytermében, mely nevezetességek iránt
                  a házi úr úgyis sokáig tudatlanságban hagyni nem fogja, mint egyáltalán semmiről
                  sem, mi családi emlékeihez tartozik s nevének régiségét s egykori fényét
                  bizonyítja. Századunkban ez nevetséges, sőt néha alig érthető, miként
                  találkozhatnak emberek, kik miután oly nagy dolgokat történni láttak, még időt
                  találnak e középkori kicsiségek fölkeresésére, s kedvet őseik hőstetteiről szólni,
                  hol az utcán alig találnak embert, kinek az austerlitzi vagy jenai, vagy más
                  óriási csatában ne lettek volna atyjafiai; de ki tehet róla: könnyebb egész
                  osztályokat megsemmisíteni, mint előítéleteiket; s ez egynek legalább mentségül
                  szolgálhata az, hogy erényeket is alkota s ha mást nem, legalább a legnemesebb
                  érzelmeknek neveit hagyá korunknak; ha nem is élő példákat, legalább az erények
                  tradícióját, utánzásra. Az öreg gróf valóságos személyesítése vala nemének:
                  büszke, de jóakaró, kevély mindazok iránt, kik magokat hasonlóinak hiheték, de
                  leereszkedő s nyájas mindenkor, hol felsőbbsége kétségbe nem jöhetett; hajlékony,
                  sőt ingadozó mindenben, mi szabadságától függött; tántoríthatatlan osztálya
                  előítéleteiben, melyeket egyszer hitként elfogada; szóval oly ember, ki vagyonát
                  kész volna feláldozni más javáért, de ki nem akarna lekötelezettje lenni senkinek;
                  oly ember, ki kertészeivel órákig enyelge s a legutolsó koldussal szóba áll, de
                  nem akar összejönni a gazdag új nemessel; olyan, ki minden ember kedvéért százszor
                  fogja változtatni tervét naponkint, hogy valakinek örömet csinálhasson, de készebb
                  feláldozni gyermekét, barátját, sőt önmagát, mint valami olyant tenni, mi által
                  címerére mocsok jöhetne. A gróf egyik végmaradványa vala azon francia nemességnek,
                  mely ha vesztét romlottsága által megérdemelte, bizonyára leginkább jó
                  tulajdonaival sietteté azt; s midőn a néphez leereszkedett, midőn a legnemesb
                  elveket hirdeté önmaga, elkészíté azon nagy katasztrófát, melyben vesznie
                  kelle.</p>
					<p>Senkinek sem szükségesebb a következetesség, mint annak, ki zsarnoki hatalmat űz;
                  mihelyt egyszer elfelejti, hogy annak, ki uralkodik, éldelni nem lehet; mihelyt
                  egyszer szívére hallgat s csak mások javára akarja használni hatalmát; mihelyt
                  egyszer a láncok közé, melyekkel népét leköté, a háladatosságot is fölvevé: ereje
                  megszűnt. A lánc éppen ez utolsó szemnél fog megszakadni, s ő akkor veszti
                  hatalmát, mikor talán először vala érdemes viselésére. Hogy a francia nemesség nem
                  tanult s nem felejtett semmit hosszú számkivetése alatt s visszatérve honába, e
                  még ingadozó földön új várakat képzelt építhetni magának; hogy még át nem látá,
                  miként vészek közt a gyengének egyetlen ereje a hajlékonyság, valamint a meredtség
                  még az erősnek is fő gyengesége: szomorú bizonyosan, de nem csodálatos. A história
                  mindennek jó lehet, de bizonyára példának nem; nem követi senki tanácsait. Ha
                  körülépítve reményei bástyáitól, nyugodtan megpihen a győző fél nehéz csatái után;
                  ha a nemes visszatérve ősei lakába, mint Julia atyja, elfelejti, hogy falai csak
                  kiigazíttattak s még az új vakolás alatt hordják régi bomlásuknak nyomait; ha
                  elfelejti, hogy bérruhás inasa egyike azon népnek, mely őt elűzé birtokából; s
                  hogy a templomharang, mely most misére hí, egykor ismét félre fog veretni: ki
                  vehetné rossz néven neki. A csalódás szebb, minthogy ellenállni akarna, s ha már
                  Damokles kardja lebeg feje fölött, talán jobb, ha részegen ül vendégségénél,
                  legalább nem sejdíti veszedelmét; talán jobb, ha minden kellemetlen emléknek
                  nyomát szorgalmasan eltörölve s tapasztalásairól megfeledkezve, álmait iparkodik
                  teljesíteni, bármi rövid időre legyen is. Ezt tevé Julia atyja birtokában.</p>
					<p>A forradalom alatt e lakház is szenvedett, mint akkor minden, mi a gyűlölt
                  feudalizmusra inte, s főkép Párizshoz közel vala; szerencséjére később a
                  municipalitás benne vévén lakását, egyik részét s a harangtornyot majdnem
                  épségében tartotta meg. Mihelyt a gróf számkivetéséből visszatért, lakának teljes
                  helyreállítása vala egyik kedvenc foglalatossága életének; s miután majdnem húsz
                  esztendeig fáradott, s költséget nem kímélve, néha egy darab kőért vagy bútorért,
                  mely háza egészéhez illett, hosszú utakat tőn: a ház mint egész álla ismét régi
                  helyén, s ódonszerű kinézéséből senki nem gyaníthatá, hogy kijobbításra valaha
                  szüksége lehete. S mint külseje, olyan vala belseje is; a magas, sötét szobák, a
                  nagy úri terem roppant kandallójával s tölgypadozatával, a falakon körös-körül
                  szarvasbogak, középett IV. Henrik képe fölött azon híres huszonnégybogasé, melyet
                  a király maga lőtt, s melyet a gróf atyja a forradalom alatt elásott, nehogy
                  szentségtörő kezekbe kerüljön, szóval minden a középkor színét viselé. A gróf
                  szobáinak falain hosszú sorban sötét családképek függtek, vasban öltözött lovagok,
                  egy közöttök a connetable pálcájával, utána bírák s kancellárok fekete köntösökben
                  aranyláncokkal, itt-ott egy egyházi méltóságot viselt nagy úr; s közöttök
                  elhalványult arcokkal a család ősasszonyai, majd színtelen virágot tartva
                  kezökben, majd pásztor-ruhában, elhalt mosolygással bárányt cirógatva, s mind oly
                  régiek, hogy már maga a vászon enyészni kezde a festék alatt. Ki veheté rossz
                  néven a grófnak, ha itt arisztokrata maradt, s kinézve erkélyén, mely századok óta
                  meg nem mozdíttatott, mert ő a ház régi részét választá lakásul, s látva a zöld
                  pázsitot a ház előtt, nem messze tőle a tisztán haladó Seine tükörét, melyen ősei
                  egykor vámot szedtek, s a folyó túlsó oldalán rétek s szántóföldek között a falut,
                  őse által épített templomával, s a tölgyet a ház mellett, melyet a monda szerint
                  egyik előde fia születésének emlékeül ültete egy félezred előtt, s mely most már
                  az erkélyig terjeszté ágait, s őseit mindig s mindenfelől: - ha néha elfelejté,
                  hogy koruk megszűnt, s magát ismét hatalmas bárónak érezé, mint ők.</p>
					<p>Julia s én nagyrészint a szabadban töltők napjainkat. A tavasz éppen legszebb
                  fokára ért, a mezőt ezer virág hímezé színeivel, a gyümölcsfák fejéren, mintegy
                  hóval elborítva álltak, sőt magok a tölgyek, mint egy erős kebel fájdalmait,
                  magukon hordva elszáradott leveleiket az egész télen át, végre zöldelni kezdének.
                  Mindünnen virágok, a kis bogár s méh dongásától a pacsirta elragadó énekéig
                  mindünnen örömzaj, mindenfelől egy nagy illatár s tiszta ég és csillogó habok. Oh
                  e földi s szép első ébredése napjaiban, ha mint a gyermek fejlődő erejében még
                  multat nem ismer s annyi bimbók között nem mutat egy virágot, mely már
                  elfonnyadott. S mi boldog valék én e napokban! Kételyeim eltűntek. Dufeyt hetekig
                  nem láttam s itt csak ha Valmontné jöve néha ki látogatásra, volt szó felőle.
                  Julia oly nyájas vala hozzám, oly elzavarodott, valahányszor szerelmemről szólék;
                  miért ne gondoltam volna szeretve magamat? Nem kell csak annyi valószínűség sem a
                  szívnek, hogy azt, mit lételére szükségesnek vél, remélhesse; a szív csodákat
                  hisz, ha vágyainak teljesülése másként lehetetlennek látszik.</p>
					<p>Volt egy hely a Seine partjain, melyet Julia különösen kedvelt. Egy nagy
                  szikladarab vala ez, tudja az ég, hány ezredelőtti földfelforduláskor e nyájas
                  vidékre vetve, mely előtt a vadászok Julia kedveért mohülést csináltak. A folyó,
                  mely itt sokkal keskenyebb, mint Párizsnál, dombok között folytatva tekervényes
                  útját, egészen elkerítve látszik a szemnek, úgy, hogy hozzávéve csendes folyását,
                  tónak hihetnéd, míg zöld koszúrként sűrű erdőség keríti a vízmedert, s az ágak
                  lenyulva tiszta tükörére, valahányszor gyenge fuvalom ingatja lombjaikat, habokat
                  sepernek nyugodt felszínén. Különös nyugalom tölti el e tájt, s habár sok vidéket
                  ismerek, melyen több szépség van, nem láttam soha olyant, melyben édesebben
                  ábrándozhatnánk. Itt tölték órákat Juliámmal. Ne gondold, hogy szerelemről
                  szóltunk; minek is? Nem áll-e itt előttünk egy nagy véghetlen szerelem képe, a
                  folyó, nyugodt keblébe egészen felvéve az ég képét, tisztán s ragyogó kéken, ha
                  fenn derű vala: elborulva, ha fenn fellegek vonultak át; reszkető fényben kettőzve
                  minden csillagot, hogy egy darab égnek hinnéd, annyira elveszté önszínét, oly
                  hamar simítá el egyes habjait, melyeket netalán egy beléesett kő vagy az esti
                  szellő támaszta; mintha csak azért volna teremtve, hogy egét tükrözze, s nem volna
                  szabad megindulnia önérzetében; s nem virul-e egy bájló tan a szerelemről minden
                  ágon? azon szerelemről, mely a világot meleg sugárival áthatja, s mint a nap a
                  fának lombot, úgy a szívnek reményeket ad, hogy szerencse közt tágult kebellel,
                  kik egykor távol álltak, mint tavaszkor az ágak lombjaikkal, találkozzanak
                  boldogságukban; s nem zengett-e szerelemről minden madár a sűrűből; s nem
                  dobogott-e szerelemtől szívem? ha néha ott ülénk s az esti szellő fejér virágokat
                  hinte a folyóra, tudám, hogy közel hozzánk egy virágzó fa áll, s ha Juliát
                  mosolygani látám s pirulni, s néha a természet szépségeitől meghatva vagy egy
                  titkos érzeménytől felgerjesztve kezeinek gyöngéd szorítását érzém, ne hihettem
                  volna, hogy boldogságom közel áll?</p>
					<p>Estve, ha a nap végsugarai reszkettek a lomb között s hazafelé indulánk, utunk egy
                  dombon vezete át, mely az egész táj fölött uralkodva a legbájlóbb kilátást nyujtá;
                  itt megálltunk. A tájt piros sugárokkal borítá a nyugvó nap, nyájasan
                  visszatekintve, mint egy anya, ki gyermekitől búcsúzva vissza-vissza néz, s
                  megválni nem tud, s ha végre távozott, áldását hagyja maga után. S most lement, s
                  nyugat felől felgyúlt az est hajnala, mint egy elmult boldog pillanat emléke, ha a
                  fénypont, melynek ragyogását szemünk alig tűrheté, lement, de egész színpompája
                  megmaradt, gyengébb, de szelídebb s messzebbre terjedő fényt áraszta
                  láthatárunkon. Oh ki írhatná le ezt; körös-körül az elhaló sugárokat, melyek az
                  eget eltöltik, s minden fellegtől visszavetve, mintegy a világosság visszhangjaivá
                  lesznek előttünk, mely minden akadályon újra felgyúl, minden fellegtetőről
                  ragyogva visszapattan, míg a messze légben pirosan elhal; s a fényvonalakat,
                  melyek az esti pírt áthatják, s e lassú halványulást s eltűnést, a világosság
                  fokonkinti mulását, az elhalás életét, e mozdulatlan változást, a színdagálynak
                  lassú apadását. Oh ki ezt leírhatná, vagy ki, mint akkor én, kedvese meghatott
                  arcain láthatná e fenséges pillanat tükrözetét s lábaihoz borulhatna, mint én,
                  midőn elragadva érzetemtől, egyszer így szólék: oh miért nem halhatok most
                  elárasztva fölötted lelkemnek egész világát, miért nem temethetem magamat
                  kebledbe, mint e nap, mely a hegyek mögé száll, hogy belőlem nem maradna más, mint
                  egy világos emlékezet lelked tiszta egén felvonva, egy könny szemedben, mint
                  harmat a nap után. Érzém remegni kezét, s midőn feltekinték, egy könny ragyoga
                  szemében. Oh ki gondolta volna akkor, hogy nem öröm, hanem szánakozás könnyje vala
                  ez?</p>
				</div>
				<div type="chapter">
					<head>XXXI.</head>
					<p>Így mult el majdnem egy hónap boldog nyugalomban. Valmontnén kívül házunkhoz
                  idegen nem jött, ő is ritkán s kevés órára; így csak Armand s Julia által - ki
                  barátnéi meglátogatására hetenkint egypárszor a városba ment - valánk összekötve a
                  világgal. Én magam rendesen otthon maradtam. Nincs ember, ki helyhez úgy tudna
                  ragaszkodni, mint én; e sötét szoba kopár falaival, melyben most egy pár hónap óta
                  tartózkodom, egész valómnak már oly szükségessé vált, hogy tőle fájdalom nélkül
                  többé meg sem is válhatnék; s így vala mindig. Engem szűk köröknek alkotott a
                  természet, s miként szívemben mindig csak egy érzemény férhete meg, s eltelve ez
                  egytől, nem is érthetém, miként lehetne még ezen kívül más valamit szeretni: úgy
                  gondolataim is csak szűk határt fogának körül, s ha egyes tárgyakhoz szokva
                  gondolataimat velük összeszövém, minden változás kellemetlenül hatott lelkemre. Ha
                  egy pásztori kunyhóban születtem volna, nem látva mást a világból, mint keskeny
                  völgyemet, az időnek nem ismerve más mérlegét, minthogy az árnyék a fát
                  körüljárja, nem tapasztalva más történetet életemben, minthogy az első viola
                  kihajtott, vagy az első hó a tetőket elborítá: boldog leheték; nekem egy kilátás
                  elég lett volna egész életemre. S boldog leheték egy gyár falai között is, örülve
                  ügyességemnek, mellyel munkámat folytathatom, örülve az estharangnak, mely
                  nyugalomra int, s garasonkint gyüjtögetett kis kincsemnek; legfellebb ha egy
                  szegfűszál kelle még ablakomra, hogy látva virágait, s a fokonkinti fejlődést,
                  mely által a bimbó kitolul, nő, duzzad, virít s elvirul, az emberi élet képét
                  lássam, melyben az öröm, mint a virág, kifejlődött s ismét eltűnt, a nélkül, hogy
                  észrevehetnénk pillanatnyi változásait: én ez egy virágszálon csodáltam volna az
                  egész természetet. Nincs kör a világon oly csekély, oly szerény, melyben boldog
                  nem leheték, csak szűk határok kellének nekem, hogy lelkem eltölthesse egészen s
                  ne tévelyeghessen útjában. Ha visszatekintek mult életemre s látom, mi erősen
                  ragaszkodott szívem minden érzeményhez, ha meggondolom, mennyi kelle, míg hitem
                  eltűnhetett, s mennyi tapasztalásnak ellenére tartám meg gyermeki bizodalmamat; ha
                  keblembe tekintek s látom a változást, melyet kolostori életem benne máris tett;
                  ha érzem a nyugalmat, mely belsőmet oly csodálatosan eltölti, s melynek
                  teremtésére csak egy pár hónap kelle: napról-napra inkább meggyőződöm, hogy inkább
                  szerencsére teremtve csak azért nem lettem azzá, mert végzetem által nagyon is tág
                  körbe helyheztettem. Vannak gyenge természetek, kiknek, mint a lábtöröttnek,
                  kötésekre van szükségök, hogy megállhassanak, s én ezek közé tartozom.</p>
					<p>Falusi magányomban boldogabb valék, minthogy szórakozást kerestem volna.
                  Nyugalmunkból egy szomorú történet veré fel körünket. Éppen kedvelt helyünkről
                  jövénk vissza, Armand aznap velünk vala, s oly levertnek látszék, hogy őt
                  vigasztalva, az órát, melyben közönségesen hazatérni szoktunk, elmulasztottuk.
                  Majdnem fél esztendő mult, mióta Dufeyvel megismerkedett s ígéreteknél nem
                  nyerhete egyebet. Türelemre intők, s ő türelmes volt: hét hét után, hónap hónap
                  után mult, s ő nem szólt; de most bizodalma elveszett, s vele a végremény, mely őt
                  az élethez köté. Vagy egy nagy úr titoknoka maradjon-e egész életén át, függve
                  minden rossz kedvtől, mely urának kedélyét felzavarja? vagy szolga legyen-e,
                  miután szabadságról álmodozott, csak azért folytatva napjait, hogy mit mint ifjú
                  leginkább megvetett, azt mint férfi tapasztalja? - Inkább ezerszer meghalni, mint
                  tovább élni így - szóla többször, s alig lehete vigasztalnunk fájdalmát. Julia
                  egyébiránt annyit beszélt Valmontné ígéreteiről, s én, ki azalatt Dufeyvel
                  megismerkedtem s általa Armand jövője iránt becsületszavával valék biztosítva, oly
                  erősen mondám ki meggyőződésemet, hogy végre nyugodtabb lőn, velünk házunk felé
                  jött, szokása ellen az éjet falun töltendő.</p>
					<p>A nap rendkívül forró vala; az ég mindinkább fellegekbe borult, s mikor a
                  halomtetőre érénk, honnan a ház először meglátszik, már távol dörgés s egyes
                  esőszemek jelenték, hogy a vész közelg. A házban rendkívüli mozgalom látszék, az
                  ide s tova futó világok, melyek majd egy, majd más ablakon csillámlottak át s
                  ismét eltűntek, az udvaron több lámpa vad rendetlenségben szaladozva egymás
                  között; minden valami rendkívüli történetre mutatott. - Itt valami történt - szóla
                  remegő hangon Julia, s valamennyien, kiket már maga e nagyszerű, de komoly
                  természeti jelenet szomorúbb gondolatokra készített elő, hallgatva kettőztetők
                  lépteinket. Van valami a természet nagyszerű csodáiban, mi szívünk fölött nagyobb
                  befolyást gyakorol, mint büszke filozófiánk meg akarná vallani; s bármily merész
                  vagy hitetlen légyen, nincs ember a világon, kinek keble fel nem indulna, midőn
                  egén a mennydörgés szava felhangzik, s a föld a vészrázott erdő sóhajtásaival
                  eltelt; légyen, hogy csak öngyengeségét érzi e nagy s kormányozatlan erő
                  ellenében; légyen, hogy egy magasabb lény szavát hallja e hangokban, s nem
                  tűrhetve önparányiságának érzetét, azt hiszi, hogy a nagy természet egét
                  fellegekbe borítja, mert ő szenvedett vagy veszélyekkel fenyíttetik: mindegy;
                  legyen Isten vagy a vak sors, mi előtt hódolunk, szívünk egészen nyugodt ily
                  pillanatokban nem maradhat soha.</p>
					<p>A vész azalatt kitört, villám villámot, csapás csapást ére, a zápor zúgva hullt.
                  Mikor a párizsi úthoz érénk, melyen át kelle mennünk, hintó szágulda el
                  mellettünk. - Ez a mi kocsink volt, szóla Julia, Istenem, mi történt? s ismét
                  tovább menénk, inkább futva mint járva patakká vált utunkon, s így értünk a
                  házhoz.</p>
					<p>A pitvaron az öreg kertész jöve elénkbe, egy agg szolga, ki még a zendülés előtti
                  időkből maradt a háznál. - Mi történt itt? - szóla Julia sápadt arcokkal. - A gróf
                  beteg, - felele az öreg elfojtott hangon; de, tevé hozzá látva Julia megindulását
                  - nem lesz semmi baja; oh édes jó grófné, ne ijedjen meg, csak egy kis változása
                  van, nem lesz semmi baja - s a jó öregnek egy nagy könny perge le arcain. Julia
                  atyjához repült, a szoba sötét vala, csak egy lámpa álla az asztalon s az is
                  körülkerítve világernyőkkel. A gróf ágyán feküdt, arcain halotti sápadtság,
                  behúnyt szemekkel nyugodva, úgyhogy alig lehete észrevenni, hogy lélegzik. Az ágy
                  mellett a falusi plébános imádkozott, a beteg fejénél komornyikja állt, kendővel
                  törölgetve urának homlokáról az izzadságot. Mikor beléptünk, a plébános Juliának
                  elébe ment, és suttogva mondá, hogy még él. - Az Isten jó, - folytatá nyugodt
                  hangon - talán még megtartja; imádkozzunk érette. - S az ősz férfi letérdelt Julia
                  mellé s ismét hallgatás lőn a szobában, csak néha az ima mormogása vagy az
                  elvonuló vész távolabb dörgéseitől félbeszakasztva.</p>
					<p>Nem írhatom le, miként hatott az egész jelenet reám. Mikor a házat pár óra előtt
                  elhagyám, az öreg még egészséges vala, jókedvűen, mint itt falun közönségesen
                  lenni szokott, járt körül velünk a kertben, s mutatva a változásokat, melyeket már
                  tett s melyeket tenni készül, oly biztosan szólt a jövőről, mintha még félszázadra
                  számolna: s most - Ablaka mellett állt egy rózsa, melyet éppen e napokban kapott
                  Párizsból, mint egy egészen új nemet, mely csak most hozatott be Angliából. Ágai
                  már teli voltak bimbókkal, bimbóinak egyike ma reggel már fakadni kezde, s az öreg
                  örvendve várá az estét, hogy megláthassa nyílt virágát; s lám, még ez sem, ez egy
                  kis remény sem teljesedett. Most a virág teli kehellyel állt az ablak mellett, de
                  ő nem láthatá többé. - S ilyen az ember élete. A nap, mely bércek fölött
                  emelkedik, talán nem fogja átfutni pályáját; a harmat, mely a mezőkön áll, még fel
                  nem szikkadott: s ő nem lesz többé. S mi mégis a távolba helyezzük reményeinket; s
                  mi mégis nagy kört keresünk e parányi élet céljául, s bizonytalanok, vajjon
                  marad-e csak egy napunk, melyben éldelhetünk, napról napra feláldozzuk jelen
                  örömeinket, egy távoli bizonytalan jövő reményeinek. Oh balgatagság! s ha e jövő
                  eljő, ha a régen várt napok, melyeknek annyit áldozánk, végre feljönnek: vajjon
                  édesebben fogunk-e éldelhetni később, mint most? vajjon a szív, melynek szerelmét
                  elnyomtuk, melegebben fog-e érezni akkor, ha majd szabadságot engedünk neki?
                  munkafáradt testünk élénkebb érzékekkel fog-e bírni, lelkünk magasabb
                  gondolatokkal, mint most, hol elmélkedését visszatartva, minden erőt talán csak
                  arra használánk, hogy később függetlenséget szerezzünk? S vajjon e rövid
                  függetlenség maga fogja-e pótolhatni azon hosszú éveket, melyek alatt érte
                  szolgáltunk? Oh balgatagság! hányadik játszó nyerte vissza csak tételét is? s nem
                  vala-e jobb egészen elmaradni a játéktól, s éldelni azt, mit bírt, mint hosszú
                  fáradás után csak azon örülni, hogy idejénél többet nem vesztett? - Ily
                  gondolatokba merülve álltam az ablaknál, majd kinézve a sötét égre, hol a fellegek
                  oszlani kezdének, s míg a láthatár fölött még villámok hasogaták a szétfoszló
                  fekete tömegeket, már egyes csillagok tűntek fel; majd a beteg ágyára, hol Julia
                  állt, fájdalma egész szépségében, angyalként őrizve a haldokló végpillanatait. S
                  nem angyal-e ő, gondolám magamban, angyal, kinek boldogságát elvevé az ég, de
                  kinek könnyeket adott helyébe, hogy az emberek között járva, rokonnak érezhesse
                  magát velük s jobban vigasztalhassa fájdalmaikat.</p>
					<p>Éjfél elmult, mikor az orvos Párizsból megérkezett. Jobban találá, noha még a
                  legnagyobb veszedelemben; a szélütés, amint látszék, nem vala halálos, de új
                  rohamoktól kelle tartani. Az orvos aludni ment, a komornyikot és plébánost Julia
                  maga küldé el, s magunk maradunk a szobában. Hallgatva ülénk az ágynál egymás
                  ellenében, s csak az óra percegése szakasztá félbe a csendet.</p>
					<p>Végre a beteg felnyítá szemeit, bámulva tekinte maga körül, mintha egy nehéz
                  álomból ébredve, még fel nem találhatá magát. Julia felébe hajolva kérdezé: mit
                  parancsol.</p>
					<p>- Semmit, kedves leányom, - szóla az agg gyenge hangon - de szép tőled, hogy nálam
                  maradtál; legalább láthatlak, s ez jól esik. - S az aggnak arcain egy gyenge
                  mosolygás lejte át, midőn leányát látá s érzé a csókot, mely kezét fölmelegíté. -
                  Hogy érzé magát, kedves atyám - kérdezé Julia ismét. - Igaz, mikor láttalak,
                  szinte elfelejtém, hogy beteg vagyok, - viszonzá az agg nyugtalanul - pedig ki
                  tudja, talán kevés pillanataim maradnak s még sokat kell beszélnünk egymással.
                  Julia vigasztalást akara rebegni, s helyette zokogni kezde. - Ne sírj, kedves
                  leányom, - szóla az öreg ismét - habár magamon kívül látszottam, hallottam
                  mindent, mit az orvos beszélt s nem ijedtem meg; én nem félek a haláltól, csak te
                  légy boldog s megelégszem. - Felőlem kérdezősködött. - Jó, hogy itt vagy, - szóla,
                  midőn észrevett - éppen küldeni akartam érted, hozzád is van egy kérésem, te nem
                  fogod megtagadni. - A beszéd látszólag nehezen esvén neki, kértük, hogy ne szóljon
                  holnapig, előre megígérve minden kívánatának teljesítését.</p>
					<p>- Holnap! - szóla az agg szomorúan mosolyogva - ki mondhatja nekem, hogy holnap
                  még élni fogok; hogy e szemeket, ha még egyszer álomra behúnyom, még
                  felnyithatom-e? Nem, kedveseim, mindjárt kell szólnom s ha megígéritek kérésem
                  teljesítését, nyugodtabb leszek. - Egy pillanatig hallgatott, mi az ágy mellé
                  térdelénk, hogy jobban hallhassuk elgyengülő szavát; végre így szólt. - Végivadéka
                  vagyok családomnak, címerem velem sírba száll; nevem, mely egy ezredig fénylett,
                  elhangzik; ám legyen. Évekig imádkoztam Istenhez fiúgyermekért: nem hallgatá meg
                  imámat s én nem panaszkodom. De hogy téged adott gyermekül, kedves Juliám, hogy
                  téged állíta haldokló ágyam mellé, hogy nehéz fejem kezed között pihenve, még e
                  földön mennyei nyugalmat érezhete: ezért áldom bölcs végzetét, mely irántam oly
                  kegyes vala. Én büszke valék s vagyok reád, gyermekem, habár nevemet nem
                  viselheted is. Csak egy fájt sokszor, hogy magányosan foglak hagyni a világon;
                  tőletek függ e végaggodalomtól fölmenteni lelkemet.</p>
					<p>Julia márványhalványan állt az ágy mellett, minden tagjain reszketve; szívem
                  szenvedélyesen doboga, mintha szét akarná törni mellemet.</p>
					<p>- Te Juliát szereted, - szóla hozzám fordulva - bár soha nem mondád, én régen s
                  talán elébb sejdítém, mint tenmagad. Akarod-e nődnek venni leányomat?</p>
					<p>Magamon kívül valék, alig bírhatva a gyönyört, mely keblemet vészként eltölté,
                  ajkaimhoz szorítva kezét, záporként törtek ki könnyeim.</p>
					<p>- Értelek, - folytatá az agg - most nyugodtan fogok meghalni, mert Julia maga
                  mondá, hogy szeret. Oh mondd ki még egyszer itt, haldokló atyád előtt mondd
                  Gusztávnak, hogy szereted s övé léssz. - Julia hallgatott. - Oh miért nem mondanád
                  ki nyíltan, miért hallgatnád el álszemérmességből azt, mi atyádat végpillanataiban
                  boldoggá teszi? Volt egy idő, hol e szó nekem mondatott s hol véghetlen boldog
                  valék általa; s ha majd ajkaidról hallom, elpiruló arcaid anyád képét fogják
                  előmbe teremteni, s ha éltem végórájában legszebb pillanatjára emlékezem,
                  biztosabb leszek, hogy ifjúságom boldogítóját fel fogom találni.</p>
					<p>- Oh atyám! - szóla Julia s könnyei elfojták szavait.</p>
					<p>- Ne sírj, leányom, - szóla az agg meghatott hangon - te mindig kedves jó leányom
                  voltál, s míg élsz, boldogítani fog a gondolat, hogy atyád végpillanatjait
                  megédesítéd, s haldokló szívének azt adád, mi legszükségesebb, mikor a földtől
                  búcsút veszünk - nyugalmat. Lebegjen mindig áldásom körülötted! - így szóla
                  gyengülő hangon, remegő kezeivel simogatva leánya arcait - te Gusztáv nője
                  léssz?</p>
					<p>- Leszek - szóla halkan Julia.</p>
					<p>- Adjátok kezeiteket, - szóla végerővel fölemelkedve ágyában - úgy kedveseim, s
                  most itt, egy haldokló ágya fölött, itt atyátok kezében esküdjetek örök hűséget
                  egymásnak.</p>
					<p>- Esküszünk! - szólánk mindketten s az öreg az éghez emelé szemeit. - Legyetek
                  megáldva e világon, gyermekeim - szóla, s halványan visszaesett párnájára. Még
                  elhűlt újjai között tartá kezeinket, mikor az orvos ismét a szobába lépett.</p>
				</div>
				<div type="chapter">
					<head>XXXII.</head>
					<p>Három nehéz napot tölténk az öreg ágyánál; a rendkívüli felindulás, mellyel szólt,
                  lelkének erejét fölemésztette; s mint az elalvó tűz, mely felfúva még egyszer
                  lángot vet, de csak hogy hamarabb aludjék el: így fogyott e pillanattól kedve
                  ereje. Az orvos megszűnt reményleni, a cselédek sírva vagy munka nélkül
                  tévelyegtek körül, majd urok állapotjáról beszélve egymás között, majd kérdésekkel
                  fogva körül a komornyikot vagy mást, ki éppen a beteg szobájából jött ki; minden
                  szomorú alakot vőn magára, az egész házat csak egy gondolat tölté el: a halál.</p>
					<p>Csak egy boldog vala a házban: én. A boldogság nem örömeinktől függ, sőt néha
                  közelebb áll a fájdalomhoz; miként a föld soha több virágot nem hajt, mint miután
                  sokáig téli álmában kopáran álla, miként a nap legszebb pillanatja az, mely éppen
                  az éjre következik: így szívünk akkor telik el a legszebb érzeményekkel, akkor
                  sugározik legtisztább fényben, mikor soká kopáron, soká sötéten állt; mintha az
                  örömnek is könnyek kellenének, mint a napnak eső, hogy sugáraival felépíthesse
                  szivárványát a tér fölött. Ha visszagondolok egész életemre, nem emlékezem
                  napokra, melyekben oly boldog valék, mint ezekben, miket Juliával atyja
                  betegágyánál tölték. Ne gondold azért, hogy szenvedései szívemet érzéktelenül
                  hagyák. Ifjabb valék még, hogysem önszerencsém az idegen szenvedéseket velem
                  elfeledtetheté, s azonfelül házában töltve majdnem egész időmet, igaz vonzalommal
                  ragaszkodám a nyájas öreghez. Korának jó tulajdonait úgy bírva, mint hibáit,
                  valamint az országos életben nála embertelenebb elvű férfit nem ismertem, úgy házi
                  körében nyájasabb, udvariasabb nem lehetett senki; s maga Armand, minden elvbeli
                  ellenkezése mellett, nem állhata ellent e jó tulajdonoknak, s többször megvallá,
                  hogy iránta, kit gyűlölnie kellene, inkább hajlandóságot érez. De nálam e jó
                  tulajdonokra szükség nem is vala; legnagyobb jóltevőmet látám a grófban, s
                  szívemből keseregtem betegségén; s lám, mégis boldognak érzém magamat ágya
                  mellett; nemcsak mert ápolhatám s mert az önösség mindenikünknek annyira
                  természetében fekszik, hogy még a legjobbik is, midőn másnak fájdalmait enyhítheté
                  vagy baját vigasztalja, a megelégedés közben, melyet, ha máson jót tesz, érez, az
                  idegen szenvedésről szinte megfeledkezik, hanem boldognak szerelmem által is,
                  boldognak Juliám körében, kinek birtoka egy világ kínjait elfelejtette volna
                  velem. Nem voltam-e Juliámmal? nem oszthattam-e vele a szeretet nehéz gondjait?
                  nem éreztem, nem sírtam-e, mint ő? Beszínlelve magamat lelke szentségébe, nem
                  vettem-e magamra keserve felét, hogy könnyebben hordhassa? Oh s ha még láttad
                  volna őt, amint ott ült könnytelt szemekkel, atyja halvány arcain kémlelve
                  érzeteit, a hallgatónak minden kívánságát sejdítve; ha láttad volna, midőn a
                  betegnek vizet nyujtott vagy orvosságot vagy párnáját igazította; hallottad volna,
                  mint vigasztalta beteg atyját, s ha az agg elszunnyadott, önmagát; ha hallottad
                  volna, midőn velem az ablakhoz jött, és atyjáról beszélt, s a boldog napokról,
                  melyekben még egészséges vala, s azután megint az ágyhoz ült, órákig minden
                  lélegzésére figyelve: imádtad volna. S ha végre éj lett, s az álom rajta is
                  hatalmat vőn; ha fáradt szemei hosszú küzködés után behúnyódtak, s atyja vánkosára
                  támasztva fejét, az angyal pihenve feküdt előttem, körülöttem a homályos szoba, s
                  az éj véghetlen csendje s a nagy álom fátyolként átvonva minden élet s szenvedés
                  fölött; ébren csak én magam, csak én egyedül érezve boldogságomat, csak én, ki
                  kedvesemre nézve érezhetém, hogy van egy való a földön, mi szebb legbájlóbb
                  álmainknál!</p>
					<p>Ki asszonyt háza belsejében nem látott: nem ismeri bájait. Ez azon kör, melyet az
                  asszony önmagának teremt, melyet ő maga éleszt gyöngéd érintésével s melyben
                  mindig nemesül. Bármi mélyen süllyedett az asszony, adj házi kört neki,
                  csodálkozni fogsz, mivé lett; a féreg, mely elébb földön csúszva az átmenő
                  lábaitól tapodtaték, befonta magát érzeményeinek száz fonalaiba, s ha később, mint
                  színes lepke emelkedik az ég felé. Szép szándékok s önzéssugallta tettek közt foly
                  a férfi élete, míg a szerényebb asszony háztüzét oltárrá változtatja, melyet
                  naponkint fölszentel áldozatával. Ki önmegtagadást keres: tekintsen egy
                  asszonyszívbe, s többet fog találni, mint Hellas s Róma héroszai közt. - Ha így
                  előtte ülve egész éjeken át, hallgató boldogságban képén pihentethetém szemeimet;
                  ha néha álmai közt pirulni látám vagy ajkain gyenge mosolygás játszék, s én
                  gondolhatám, hogy rólam álmodik; ha látva ennyi szépséget, emlékezve ennyi
                  tökélyre, eszembe juta, hogy mindez enyém lesz, hogy mindezt bírni fogom,
                  boldogítani! s ha végre az éj elmult, az ég fokonkint világosabban kékült be
                  ablakunkon, a tölgy levelei, a friss korányfuvalom által mintegy felébresztve,
                  rostélyunk előtt suttogni kezdének, míg az első napsugárok, átfutva szobánkon, a
                  falakon fényt, Julia képén korány-színt terjesztének el, s kedvesem fölserkene
                  álmából, mint a virág, melynek kelyhéből a harmatcsepp lehullt, megrázkódva
                  emelkedik álmából s körülinog egy pillanatig, s ismét atyjához fordult, s mihelyt
                  életéről biztosítva vala, halkan jó reggelt kívánva hozzám fordult, - oh mi
                  véghetlen boldogság tölté ilyenkor lelkemet! - Nem hiszi senki, mennyi öröm
                  mosolyg előnkbe csak egy arcról is, ha magunkat szeretve gondoljuk.</p>
					<p>De mit ér visszaidéznem e boldog pillanatokat? mit ér e szép órák kísértetét
                  felhíni lelkem mélyéből? Nem volt-e elég egyszer vesztenem ennyi boldogságot, s új
                  bájló álmokba kell-e szenderítenem lelkemet, hogy ismét keseregjen az álmok után
                  is? Mit ér a puszta vándorának, hogy fáradtan lepihenve virányokról álmodott s
                  gazdag lakomákról s kedvese öleléséről; végre ébrednie kell, s látnia a sivatagot
                  maga körül, s éreznie szomját s elhagyatottságát és sírni ismét, mint mikor a zöld
                  határ először eltűnt szemei előtt. - S előttem örökre eltűnt életemnek zöld
                  határa, körülöttem véghetlen sivatag nyúlik. Bájló álmak! mit bántjátok lelkemet?
                  nem elég keserű-e a gyümölcs, melyet keblemben hordok? miért emlékezzem még arra
                  is, mily szépek valának a virágok, melyekből fejlődött! - Oh adj nyugalmat
                  Istenem! nyugalmat e szívnek, mely szenvedései közt hozzád fordula. Hisz e messze
                  világon nincs hely, hol megpihenhetnék, csak oltárod; ne engedd, hogy a világ
                  elragadja ismét szolgádat. Hab vagyok én, melyet a vész felkapott; oh csillapítsd
                  Istenem a szenvedelem fergetegét, mely bensőmet feldúlá, hogy lelkemben eged képe
                  tükrödzzék ismét, hogy ragyogva álljanak fenséges sugáridban, s áldva nézzek
                  feléd.</p>
					<p>Hisz kegyes vagy s irgalommal nézesz emberi gyarlóságainkra. Mikor fenségedben a
                  tenger fölött járva, híved, ki oly bátran szálla ki a habok közé, kételkedni
                  kezde, s elmerült, szelíd hangon így szólál: kishitű ember, miért kételkedtél? De
                  e rövid szemrehányás után kiterjesztéd kezedet feléje s biztosan a parthoz vezetéd
                  gyarló követődet. S ím, én is kételkedtem, én is elmerültem a habok közé, honnan
                  menekvés nincsen: s engem nem emelnél ki magadhoz? Oh kishitű ember, miért
                  kételkednél? így hangzik keblemben egy szó, s én érzem, hogy a te szavad vala. El
                  kell elébb tűnni a csillagoknak, melyek éjjelünkön ragyognak, mielőtt hajnal jöhet
                  s el kell veszni a fénypontoknak, melyek ez élet éjjelét derítik, mielőtt a hit
                  ragyogó világa fölemelkedhetik határain; de egykor feljő; egykor a szív megfosztva
                  kis vagyonaitól, ez egy nagy boldogsággal telik el, - s már is érzem közelegni e
                  pillanatot. A gyűlölés megszűnt, gyermekségem tiszta emlékivel visszajöttek
                  könnyeim, s e szív napról-napra nyugodtabban dobog. Társaimnak buzgó imája, s a
                  szent ének, mely templomunkban felhangzik, nem tölté el lelkemet még örömmel, mint
                  azokét, kiket igaz hit lelkesít; de szívemben boldogító sejdítés ébred, hogy
                  egykor ajkaim is fel fognak szólalni a nagy karban, mely teremtőjéhez emelkedik; s
                  ha a forró vágy, mely lelkemet a hit után eltölti, még nem teljesedett is,
                  legalább nem kínos többé, sőt néha édes, mint a remény. Légy nyugodt, lelkem,
                  talán nemsokára a végcseppig kiüríted keserű kelyhedet; hisz aranynak látszék,
                  midőn ajkaidhoz emeléd, talán fenekén felcsillog ismét a fény.</p>
				</div>
				<div type="chapter">
					<head>XXXIII.</head>
					<p>Három nap után az orvos végre Julia atyjának életét minden veszélyen kívülinek
                  nyilatkoztatá; képzelheted boldogságunkat. Julia magánkívül vala örömében; s én
                  rég megszűntem mást érzeni, mint ő. De e tiszta öröm rövid ideig tartott. Julia
                  napról napra szomorúbbnak látszék; s ha néha szemein könnyek nyomát látám, s
                  bánata okáról kérdezősködve, mindig csak azt nyerém feleletül, hogy nem sírt,
                  szívemet nehéz aggodalom tölté el. Igaz, hogy az öreg sokszor rossz kedve által
                  kötelességünket nehezíté, de én Juliát ismerém, s miután oly békességesen látám
                  tűrni atyjának minden szeszélyeit, míg egészséges vala, nem gondolhatám, hogy most
                  az üdülőtől rossz néven vehetné ok nélküli felgerjedését. S azonfelül nem volt-e
                  az öreg sokszor nyájas? nem szólt-e órákig jövő boldogságunkról, s miként minden
                  kívánata beteljesedett egyesítésünk által? - Talán nem szeret - így gondoltam néha
                  magamban - s csak atyja kedveért lép velem az oltárhoz. De hát nem gondolám-e
                  szeretve magamat már Avignonban, hol atyját nem ismerém? És ha - tűnődtem tovább,
                  s lelkem előtt ismét Dufey képe támada fel - s ha őt szeretné, s én csalatva
                  volnék? Balgatagság! s miért csalna engem? mi oka lehetne? De atyja! - így aggódám
                  tovább - nem lehet, ez nem történhetik, hisz a lehetőségnek megvannak határai, s
                  az ég, mely e szívet úgy alkotá, hogy Julia nélkül ne élhessen, nem teremtheté őt
                  csalfának. S így tűnődtem napról napra inkább. Mint az, ki nehéz álomba merülve
                  küzködik szomorú képei ellen, s százszor vigasztalva magát, hogy csak álmodik,
                  mégsem űzheti el azokat magától: így küzködém e gondolattal, míg végre magam is, s
                  talán Juliánál inkább, elszomorodtam. Boldog csak az öreg vala köztünk. Nem mintha
                  leánya szerencséjének örült volna, s mert ismerve jellememet, annak jövőjére
                  nézve, mit e földön legkedvesebbet bírt, megnyugodott; szívét megelégedéssel főkép
                  az tölté, hogy leánya egy nagy, hozzá illő név örökösével egyesül, a többi mind
                  mellékes dolog vala. - Ha egyszer majd a törvényes király visszajő, s jönnie kell
                  nemsokára, - így szóla sokszor - megkérem, hogy neveimet s címeimet rád ruházza
                  át, s így az tovább fog élni, felmagasztalva még a tiéd által, melyhez
                  csatoltatott, mintegy kettőztetve korát; gyermekeitek nemessége két ezred fényét
                  hordja magával, gazdag, tisztelt, az első Franciaországban. S tudod-e, mi az, az
                  első család Franciaországban, melynek nemessége régibb, mint Európának országai?
                  És senki sem fog ellentmondhatni ez állításnak; én egy connétablet számolok őseim
                  között, te kettőt, s hány maréchal s országnagy lép ki ivadékunkból; családi
                  történetünk a nemzet krónikája. Lám, nem az, hogy magam sírboltba szállok, sőt még
                  az sem, hogy tőletek válnom kell, hanem csak az, hogy családomnak utolsója szállok
                  le a sírba, s leányom nem vezérelve senkitől, miután a pajzs felfordítva
                  felfüggesztett sírboltunk fölébe, talán egy pórnak nyujtja kezét, olyannal osztja
                  birtokunkat, ki vele nem egyszületésű; az fájt halálos ágyamon. - Volna fiam,
                  nyugodtan halnék még ma.</p>
					<p>Nem találva más okokat, végre e kifakadásoknak tulajdonítám Julia szomorúságát;
                  mert hogy ez Juliának fájt, azt természetesnek látám. Míg ő haldokló atyjának
                  ágyánál állva, életét adta volna, csakhogy végső pillanatait egy örömsugár hassa
                  át; míg ő nem látott, nem hallott semmit, nem gondolt semmiről, nem emlékezék a
                  világról, s hogy rajta éldelni neki is jog adatott, addig atyja számítva feküdt
                  ágyában; addig családja fennmaradásán tűnődék; addig nem érezve fájdalmat, hogy
                  ily leánytól kell megválnia, azért vádolá végzetét, hogy fiút nem ada neki. - Mit
                  ér e leány neki? mit ér hű ragaszkodása? mit érnek a meleg szerelemcseppek, melyek
                  homlokát áztatják? - hisz leány, s ez nem viheti tovább nevét; ez nem tarthatja
                  fel családját; mit bánja ő, hogy általa sirattatni fog; a világ legrosszabb
                  gyermeke kedvesebb neki e leánynál, csak fiú legyen. Közönséges emberek szeretik
                  gyermekeiket jó tulajdonaikért: ő fentebb áll, nála a család fennmaradása a cél;
                  mit bánja, ha gyermekei szívtelenek, mint önmaga, a név mégis fennmarad, s ha a
                  nagy család még egy századig fennállva, végre mint az aloe egy virágot hajt, a
                  világ, mely a rózsákat megveti, nagyobb zajt fog ütni bámulatában, mint száz
                  tavasz virágzásán. Nem mérjük, hanem számoljuk az ivadékokat, s habár a fa
                  véghajtása, mely csúcsán áll, oly gyenge, hogy ha a földön állna, egy gyermek
                  által porba tapodtatnék: ki meri mondani, hogy nem magasan áll?</p>
					<p>Hogy e tapasztalás Juliának keserves vala, bizonyos; sőt magam is elidegenítve
                  érezém magamat akkor azon férfitól, ki halála ágyán ily hidegen tudta számítani, s
                  céljának elérésére érzeményeket színelni e végső pillanatban is, melyek lelkét nem
                  melegíték. De végre, ha mindent meggondolunk, ki nem áldozza fel előítéleteinek az
                  igazságot? s ki merné a grófra fölemelni kövét, s mondani, hogy előítéletei
                  nincsenek? - Idegen előítéleteket nem értünk, s kárhoztatjuk vagy nevetjük, s
                  mégis magok az okok, melyekkel ellenök fellépünk, sokszor, sőt közönségesen nem
                  egyebek, mint ismét előítéletek. Nem kellene oly büszkéknek lennünk.</p>
				</div>
				<div type="chapter">
					<head>XXXIV.</head>
					<p>Valmontné most többször jött házunkhoz. Én nem nagy vonzalmat érzék hozzá, s
                  többnyire kerülém társaságát; részint, mert az egészen világi örömökben elmerült
                  asszonyon kedvet nem találék, részint s talán inkább, mert Julia több ízben félig
                  tréfából, az öreg gróf pedig minden komolysággal mondá, hogy szeret, s vigyázzak
                  magamra, nehogy szép szemei lekössenek. Megvallom, maga a gondolat, habár
                  tréfából, kimondva, hogy Juliánál mást szerethetek, bántá lelkemet.</p>
					<p>Egyszer éppen a kertből jövén, Juliámhoz sieték, s nem léphetve vissza illetlenség
                  nélkül, noha a marquise is ott volt, bementem. Jöttöm váratlan s a két asszony
                  zavarodott vala; Julia egy nyitott levelet rejte keblébe, s arcain könnyek
                  peregtek le, melyeket sietve letörölt; a marquise kényszerített mosolygással
                  viszonzá köszöntésemet, s miután a beszélgetés még egy ideig a legnagyobb
                  feszességgel tovább folyt, a marquise eltávozott.</p>
					<p>Julia hallgatva ült munkaasztalához, én az ablaknál virágait nézém; nem írhatom
                  le, mi fájdalmas érzeményekkel tölté el e látszólag közönyös történet szívemet.
                  Végre nem tűrhetve tovább e hallgatást, Juliához menék, s nem tudva mit mondani,
                  hosszú habozás után végre így szólék: - Julia, ön valamit titkol előttem.</p>
					<p>Ő elpirult s tovább dolgozott.</p>
					<p>- S nem volna-e jogom - szólék remegve tovább - e szív titkaihoz?</p>
					<p>Fölemelé fejét, arcai lángoltak, midőn rám tekintve így szólt: - Ön jókor kezd
                  szólani jogairól.</p>
					<p>Valami oly hidegen megvető vala e tekintetben s annyi keserűség e szavakban, mi
                  egész belsőmet megrázá. Meg valék semmisítve, magamon kívül járék fel s alá a
                  szobában, s lelkemben száz gondolat, száz ellenkező feltétel küzködött. Végre
                  elhatározám magamat, s Juliához lépve ismét, így szólék: - Julia, ha ön más
                  jogokat ért, mint melyeket a szerelem önkényt ad, csalatkozik; én szívétől
                  kívántam bizodalmat, nem mert esküvel köté le életét az enyémhez, de mert szeretve
                  gondolám magamat. Engedelmet e tévedésért.</p>
					<p>Julia csodálkozva néze rám; szemeim könnyekkel teltek el, midőn így folytatám: -
                  Oh Julia, engedelmet, hogy szeretve mertem gondolni magamat; én, az érdemetlen,
                  kinek jogot nem adhata semmi, mint hű ragaszkodása s azon érzemény, hogy habár
                  keveset bír, nem bír semmi olyast, mit feláldozni kész nem volna, szeretve öntől,
                  ki e föld legszebb, legbájlóbb asszonya; de ki tehet róla, a csalódás szebb volt,
                  minthogy ellentállhaték, s eléggé büntetve vagyok, hogy azt el kelle
                  vesztenem.</p>
					<p>- Gusztáv, - szóla Julia látszólag meghatva szavaimtól - mi bántja szívét?</p>
					<p>- S ön kérdi ezt? - szólék elragadva fájdalmamtól, - oh kérdje e földet, miért
                  sötét, ha napja leszáll; kérdje a gyermeket, miért könnyezik, ha anyja sírja
                  fölött kesereg; kérdje a fát, miért fonnyadt el, ha gyökerétől levágatott. S mi ez
                  az én keservemhez képest? Csak az én veszteségem pótolhatatlan, csak az enyém
                  előre nem látható, csak az enyém egy hosszú véghetlen szenvedés. S ön kérdi, miért
                  kesergek? s nem tudja-e, mi a szerelem? E szív oly tiszta, oly angyali, nem érzé-e
                  soha egész lényét elmerülve egymásban, nem álla-e elkülönözve a világtól, nem
                  látva, nem hallva, nem érezve semmit, mint kedvesét; boldog, ha mosolyogni, pokol
                  kínjait tűrve, ha keseregni látá; Istennek gondolva magát, ha jöttével könnyű
                  pirosságot teremthete kedvese arcain; ez egy érzeményben gyökerezve minden erővel,
                  s mégis oly erősen, oly reménydúsan az élet vészei közt, mint a fa, melyet a szél
                  megrázhat, s mely megvetve ingatja ágait csapásai alatt. S ön nem érezte ezt
                  soha?</p>
					<p>- Nem értem önt, - mondá Julia, szinte ijedten tekintve rám.</p>
					<p>- Jól van, - folytatám - lám, így szerettem önt én; vagy nem így: mint én
                  szerettem, azt szó nem mondhatja ki, elme nem foghatja meg; s ha tekintetem nem
                  mondá ki, s remegő szívem nem érezteté szívével, nem fog érteni soha. S tudja-e,
                  mi az, ezt egyszerre elveszteni, mindent egyszerre; egy világot teli örömökkel,
                  egy multat, melyről évekig álmodoztunk s mely most mint csalódás áll előttünk;
                  jövőt, melyben édent képzelénk, s mely egyszerre egy határtalan pusztaságként
                  terül el előttünk.</p>
					<p>- Gusztáv, mi jut eszébe? - szóla remegő hangon Julia.</p>
					<p>- Semmi! - szólék elkeseredve - semmi, csak az juta eszembe, hogy az élet szép
                  dolog, s hogy jól teszi, ki hozzá ragaszkodik, de csak míg tőle valamit várhat;
                  mert ha végre az, mit aranynak gondolt, sárga földdé válik kezei között, az
                  balgatag, ki e terhet el nem veti s tovább fárad vele. Eszembe jutott, mi kedves
                  vala ez élet nekem csak egy pár héttel, egy pár órával ezelőtt; hogy megaláztam
                  volna magamat, csak hogy tovább bírhassam; hogy térden csúszva rimánkodtam volna
                  egy pár óráért, hogy áldottam volna a zsarnok kezet, mely láncokat adva lehelni
                  hágy; s hogy most nincs dolog oly alávaló e földön, melyért ez életet oda nem
                  vetném.</p>
					<p>- Gusztáv, ön ma szörnyű, - mondá Julia halaványan - de én nem értem fájdalmainak
                  okát.</p>
					<p>- Jól van, - szólék elkeseredve - beszéljünk hát nyíltan. Hogy önt szerettem, s
                  miként szerettem, azt ön maga tudja; e szív nem tud hazudni s nem tud titkolni, s
                  ön bizonyára sohasem kételkedett érzeményeimben; hogy boldog valék, midőn atyja
                  ágyánál hűséget esküdött; hogy száz fellegvárakat építék azóta, melyekben
                  mindenütt boldogságom lakott, nem szükség mondanom; hogy ön nem szeret, azt szíve
                  érzi, s úgy tartom, nem szükség elbeszélni történetemet.</p>
					<p>- S ki mondta azt önnek? - kérdé Julia elpirulva.</p>
					<p>- Ki? - szólék fájdalom-elfojtott hangon. - Oh a szívnek nem sok kell, hogy
                  megértse sorsát. Körüljártam a viruló téreken, hol a tavasz ezer ibolyát teremte,
                  s megkérdék minden virágot, s a nagy virágozás felelt: Julia szeret; s fölnézék a
                  csillagokhoz s ragyogó sorukból olvastam: ő szeret; s a csalogányok éneke, s az
                  erdő zúgása, s a nap s az éj, amerre csak fordulék, minden egy hangon kiáltá
                  előmbe: légy boldog, ő szeret; szeretlek, ezt ismétlék gyenge hangon önnek ajkai
                  is, s szívem már nem bírá gyönyöre terhét; - az egész világ hazudott: hallgatása
                  most megmondá a valót.</p>
					<p>- S mert egy gyerekes kíváncsiságnak megfelelni nem akarék, - viszonzá komoly
                  hangon Julia - mert hallgaték, hol szavaim csak szívét bánthatták vagy legalább
                  oly dologról tudósították volna önt, mihez köze nincs, s melyen nem segíthet: ön
                  azt hiszi, hogy adott szavamról megfeledkeztem, s atyám előtt letett eskümet
                  megszegem? Ön nem ismer.</p>
					<p>- Ígérete, esküje - szólék szomorúan - egy adott szó. S ön hiszi, ha ez ígéretet
                  teljesíti, ha esküdt szavának megfelel: akkor megelégedhetem? Ha ön az oltárhoz
                  lép s igent mond; ha atyja kedveért talán elfojtja még könnyeit is; magát gyermeki
                  kötelességérzetből vagy talán könyörületességből feláldozza s nőm lesz, nemde, mi
                  mást kívánhatok még? Nem fogok-e a világ előtt oldalán járhatni? s ha majd bájait
                  mindenki magasztalja, büszkén mondhatni: ez asszony, kit ti bámultok, az enyém,
                  mert haldokló atyja egy esküre kényszeríté, s én elfogadtam áldozatát; az enyém,
                  mint az ázsiai zsarnoké a rableány, lekötve ezer láncokkal; ez asszonynak
                  kötelessége engem szeretni vagy legalább szeretetet színlelni, vétkeznék Isten s
                  emberek ellen, ha nem hazudná ez érzeményt; nem fogom-e átfoghatni szabadon
                  karjaimmal? s ha szíve nem fog sebesebben dobogni öleléseim alatt, szerencsés
                  lehetni a gondolatban, hogy e szív, melyet az ég boldogságra alkotott, boldog nem
                  lesz, mert mást szeretni nem fog; s ha ajkaim hideg ajkaihoz szorulnak s lángoló
                  csókomra csók viszonoztatik, nem fogom-e boldogan érezni: mi híven teljesíté nőm
                  kötelességét? s ha halvány arcait látom s reggelenkint könnyek nyomát, nem fog-e
                  vigasztalni az öntudat, hogy ez arcok miattam halaványultak, e könnyek mind
                  általam facsartattak? Oh én véghetlen boldog leszek, nemde? S mit kívánhatnék még
                  ezen felül? Oh Julia, szerelmet, szerelmet kíván e szív. Mióta legelőször látám,
                  mióta a szív először emelkedett szenvedélyében, csak ezért kérém a végzetet; a
                  gondolat, hogy valaha enyémnek nevezhetem, szebb vala, mint hogy reményleni mertem
                  volna, s én boldog leheték a nélkül is; ha szeretve tudám magamat, mit bántam a
                  többit én. Ha a napot fellegek borítják, a föld mégis világos marad, míg egén áll,
                  ha ragyogni nem látjuk is; s én boldog leheték távol Juliámtól, csak tudva azt,
                  hogy lelke felém sugározik, s csak idegen akadályok tartják távol tőlem. De
                  szerelmet kívántam, lángoló szerelmet, minő e szívet tölti, véghetlent, öröklőt.
                  Lelkemet adám szerelmemnek s lelket kérék; mit ér a test nekem? nem éldelni,
                  szerettetni akartam; mit ér birtoka? önnek több, minthogy egész boldogsága
                  feldúlása nélkül adhatná, nekem nem elég.</p>
					<p>Julia hallgatott, de meghatva néze rám s szemei könnyekkel teltek.</p>
					<p>- Oh Julia! - folytatám elragadtatva - miért nem vala bizodalma hozzám? mikor
                  atyja előtt gyermeki szeretettől kényszerítve örök hűséget esküdött, miért nem
                  mondta akkor, mindjárt, mihelyt magunk valánk, hogy az ígéret kényszerített vala?
                  Fájt volna, de akkor szívem még nem szokta meg a gyönyört, s tűrhetém. A föld
                  legboldogabb embere egy pillanatig, miután ez eltűnt, legalább azon öntudat
                  vigasztalhatá lelkemet, hogy Juliám bízott bennem s hogy nekem köszönheti
                  boldogságát. Atyjához mentem s mondtam volna, hogy nem szeretem vagy hogy szavam
                  már lekötve levén, nem teljesíthetem ígéretemet; atyja megvetett, a világ talán
                  rágalmazott, de Julia becsült volna, s én megelégedhetém. De most, oh hogy most
                  kelle erre jutnom; hogy miután már hozzászoktam a boldogsághoz, midőn egész
                  jövőmet ez egy reménnyel összekötém; hogy most, miután, mint a holdkóros, a
                  gyönyör legmagasb fokára érék, kiáltja fel nevemet, hogy ébredve ily magasról
                  lezuhanjak s elvesszek; hogy most, miután az édes ital végcseppjéig kiürítém,
                  mondja, hogy méreg vala s hogy vesznem kell; oh Julia, az kegyetlen.</p>
					<p>- Gusztáv, - szóla Julia mindig inkább meghatva - mi hasztalan kínozza
                  önmagát.</p>
					<p>- Ne szóljon így hozzám, - viszonzám elfojtva fájdalmamtól - ne legyen oly nyájas
                  az iránt, kinek esztelen szerelme szívének bizonyára csak fájdalmat okozott; e
                  szelíd hang újra felveri szívemet, s nekem nyugalom kell. - Mit használ? mi
                  szükséges, annak később vagy előbb úgyis történni kell; minek ez új meghatás?
                  Atyjához fogok menni s meg fogom mondani, hogy szavamat nem teljesíthetem, s
                  azután ne féljen, jelenlétem nem fogja többé bántani nyugalmát; az öreg rám fogja
                  halmozni egész megvetését, átkát talán; de ön atyjának kedves fog maradni, önt
                  szeretni, csodálni fogja az egész világ, mint eddig, s ez elég nekem.</p>
					<p>Könnyeim záporként törtek ki, Julia megszorítá kezemet. - S ön, - mondá lágy
                  hangon - ön, ki engem úgy szeret, ki nélkülem nem élhet?</p>
					<p>- Én - szólék - s ki szól rólam? Mi vagyok én, hogy boldogságom számbavétethetnék,
                  ha Julia nyugalmáról van szó? Isten vagyok-e, hogy áldozatokat kívánhatnék, vagy
                  ha nyujtanak, elfogadhatnám a nélkül, hogy önmagamat meg ne kellene vetnem? Oh
                  Julia! legyen boldog, bárhogy s bárki által, én megelégszem. Áldani fogom
                  végzetemet, s büszke lenni, valahányszor arcain öröm ragyog fel. Csak boldog
                  legyen, hogy e szív soha meg ne bánja tettét, s legalább azt érezhesse
                  vigasztalásul, hogy nem hasztalan vérezett. - Julia sírt. - Ne sírjon, angyal, ne
                  sírjon értem! hisz egyszer mégis boldog valék, habár csak képzetemben, de boldog,
                  mint senki más e földön nem volt, s e csalódás emléke édesebb leend, mint másoknak
                  egy egész élet teli éldeletekkel. Hisz ön nem fog egészen elfelejteni, nemde?</p>
					<p>- Gusztáv, - szóla Julia remegő hangon - szeretlek.</p>
					<p>- Szeretsz! - kiálték föl szinte elijedve a véghetlen gyönyör érzetétől, mely
                  keblemet eltölté, - Julia, szeretsz? az istenért, ne tréfálj velem!</p>
					<p>- Szeretlek - szóla nyugodt hangon. Magamon kívül valék, keze ujjaim közt
                  remegett, lángoló arcain záporként patakzottak könnyei. - Istenem! - kiálték fel -
                  add egy angyal szívét nekem, hogy ennyi boldogságot elbírhassak! Karjaim közé
                  szorítám kedvesemet. Oh a szív erősebb, mint gondolnók, hogy ennyi gyönyört
                  érezve, egyszerre meg nem szakad boldogságában.</p>
					<p>Később Julia elbeszélé, hogy Valmontné szeret, s hogy e vallomás, melyet neki ma
                  reggel tett, s mely szívének annyira fájt - vala az, mit tőlem el akara titkolni.
                  S én hittem; mit ne hittem volna Juliámnak? Még az estve egy levelet adott által,
                  melyet Valmontnénak saját kezéhez kelle adnom. Másnap menyegzőnk egy hónappal
                  közelebbre vala határozva.</p>
				</div>
				<div type="chapter">
					<head>XXXV.</head>
					<p>A menyegző napja közelgett, képzelheted boldogságomat. Mint az, ki egy tetőre hág,
                  s a kilátásnak, mely reá fenn vár, örülve, alig várhatja az éldelet pillanatát, s
                  mégis, ha körültekint, oly bájló tájakat lát maga körül, hogy alig folytathatja
                  útját, annyira megelégszik azzal, mit már élvez: ilyen valék én; megelégedett, sőt
                  boldog, s mégis teli reményekkel. Oh barátom! Vannak órák e sötét élet közepett,
                  melyekben átlátjuk, hogy a rege a paradicsomról való lehet még e világon is.</p>
					<p>Majdnem mindig magunk valánk. Valmontné, mióta Julia levelét átadtam, nem jöve
                  házunkhoz, s így a végső kellemetlen érzemény, mely keblemet főkép az utolsó
                  időben, midőn magamat általa szeretve gondolám, ez asszony jelenlétében tölté,
                  eltűnt, s egészen boldog leheték. - Férfinak - vagy legalább annak, ki még hiúság
                  által egészen meg nem romlott - kellemetlenebb nem lehet semmi, mintha magát oly
                  asszonytól szeretve látja, ki iránt vagy nem érzett vagy nem érez többé hasonló
                  érzeményeket; szinte elszégyenülünk hidegségünkön ily pillanatokban.</p>
					<p>Sok szükség arra, hogy boldogok legyünk, mert a szív soha nem kevésbé elég
                  önmagának, mint örömei közt. Hogy boldognak érezzük magunkat, szükség, hogy minden
                  egyhangban legyen körülöttünk, hogy sehol fájdalom ne lépjen előnkbe, sehol még
                  csak érzéketlenség se, mert miként a rózsa, úgy a szív is, mennyivel inkább nyílik
                  virágozás közt, annyival könnyebben veszti leveleit a legkisebb érintésnél. -
                  Körömben mindez megvala, a merre csak fordultam, öröm sugárzott előmbe. Az öreg,
                  ki már egészen felüdült, majd egy régi billikomot vagy drágaságot ada leányának, s
                  egy családi történetet beszélve el, mosolyogva megjegyzé, hogy banquier uraimék,
                  minden gazdagsásuk mellett, oly valamit, min ennyi emlék függne, mégsem adhatnak
                  leányaiknak; majd velem jára fel s alá kertjében, vagyonbeli viszonyainkról szóla,
                  s mily gazdagok leszünk e házasság által; s egész valója szinte megifjodott
                  örömében. A cselédek víg arcokkal jártak körülöttünk, mert Juliát szereték; maga a
                  természet örülni látszék, nyarának egész pompáját kitárva; maga az ég
                  fellegtelenül boltozott fölöttünk. E napok szebbek valának, mintsem
                  leírhatnám.</p>
					<p>Armandot ritkán látám, az öreg e napokban nem folytatá munkáját, s nem mehetvén
                  még Párizsba önmaga, Armandra bízá a menyegzőhöz szükséges minden előkészületeket.
                  Mikor utolszor nálunk volt, 20,000 frankot ada neki előttünk, gyöngyök
                  kifizetésére, melyeket Julia számára vett; azóta nem láttuk őt.</p>
					<p>Történt, hogy még némely foglalatosságaim lévén ügyvédemmel, Párizsba menék; az
                  ügyvéd nem vala otthon, Armandot nem találtam s rosszkedvűen járék ide s tova a
                  városban, várva az estét, mikorra inasa hazajövetelét ígéré, s így értem a Palais
                  Royalba. - Én nem szerettem a helyet soha; tudod, mennyire utálom a politikát, s
                  mi kevés érdeket gerjesztének bennem kis csatái s győzedelmei, melyekben annyi
                  vita után mégis oly kevés vívatott ki. Talán atyám hideg okoskodásai okozák ezt,
                  talán maga természetem, mely mindennek csak költői oldalát akarta megragadni; de
                  annyi bizonyos, hogy főkép mióta Juliát szeretém, a politikában nálam közömbösebb
                  ember nem lehetett, s hogy ez talán egyik fő oka későbbi szerencsétlenségemnek. -
                  Ez életben, hol annyiszor csalódunk, nem jó hajónkat egy horgonyra bíznunk; nem jó
                  egész boldogságunkat egy, bármi fenséges tárgyba vagy személybe helyeznünk. Mint a
                  dús nem egy helyre teszi pénzét, sőt külországba küldi vagyonának egy részét, hogy
                  egy helyen vesztve, legalább mindig valamije maradjon, mi tovább kamatozik: ilyen
                  legyen az ember; mennyivel több kártyára teszi szíve kincsét, annyival biztosabb,
                  hogy mindenét elveszteni nem fogja. Napoleon fia képénél vigasztalá magát egy
                  világ veszte után; s hány embernek nyujta ismét enyhet a világi zaj egy kedves
                  lény veszténél? Én, fájdalom! nem ezek közé tartozom, s elvesztve azon egy
                  tárgyat, mi által boldog valék s miért magamat feláldozni kész lettem volna,
                  szükségkép szerencsétlenné, s mi rosszabb, önössé váltam. De hagyjuk ezt. A
                  politika, mint mondám, gyűlöletes vala előttem, s mégis nem lépheték soha e
                  roppant palota oszlopai alá a nélkül, hogy az egész forradalom s vele száz szomorú
                  kép ne emelkednék lelkem előtt.</p>
					<p>Ha e ház kőfalai előtt állok, melyek e nagy emberi mozgalomra oly hidegen, oly
                  mozdulatlanul néztek le; ha az ösvényeken járok, melyeken egykor az elvadult nép
                  tolonga körül, s melyek ismét símán s ékesen állnak, mint a forradalom előtt:
                  akkor e nagy kor eleven képe áll előttem s elszomorodom. - Nem mintha azt szánnám,
                  mi általa elveszett s mi szívemnek éppen oly érdektelennek látszik, mint a jelen
                  állapot, de mert eszembe jut, mi gyöngék s alávalók vagyunk még történeteink
                  legfelségesb pillanatjaiban is; hogy mennyit kell felejtenünk és mily távol állunk
                  a legcsodáltabb korszakoktól, hogy az egyesek undokságát felejtve, a nagy egésznek
                  örülhessünk. - Ily gondolatok töltének el ez nap is, midőn a Palais Royalban fel s
                  alá sétálék. A hosszú oszlopfolyosókon a nap árasztá el sugárait; száz bolt előtt
                  minden, mit a luxus csak kigondolhat, kitárva állt s a fasorok alatt ezerek
                  tolongtak vegyes tömegekben, örömfáradva, gondtalanul. - Így állt e hely ötven év
                  előtt is; akkor, mint most, tolongva vegyült a mulató sereg a világos téren,
                  vígan, míg a szegény chiffonier vagy a rongyos napszámos a nyomorúság kínjait
                  hordva szívében, ballaga e vegyes csoport között, bosszús gondolatokkal enyhítve
                  éhségét. - Három év elmult, Desmoulins Camill elmondta beszédét a hárs alatt, s a
                  nép megfosztá lombjától a fát, hogy magának kokárdákat készítsen, s minden
                  megváltozott. - Szomorúan, levert szívvel ballaga az egykor vigadó a hosszú
                  folyosókon körül, s a napszámos fölemelt fejjel álla a szónok előtt, ki az udvaron
                  a Bastille ostromáról beszéle s a népet multjára intve tettekre buzdítá. Három év
                  s egy új világ! s hát mi fog történni azon háromban, mely most következik? - Így
                  gondolkozám magamban, s elborzadék a gondolattól. A forradalom Franciaországban
                  bevégezve nincs; elég egy évet tölteni e hazában azon meggyőződésre, hogy a pártok
                  inkább fáradtan, mint leverve pihennek; s mit hoz a jövő? Oly nép, mely mint ez,
                  annyi ideig foglalatoskodott politikával, mely minden kormányformát megpróbála s
                  mindenikért vérét ontá, hihetőkép egy puszta ténynél, minő a júliusi forradalom,
                  megállani nem fog, ha maga a kormány fennállása nem intené is naponkint a
                  forradalomra; s mi fog történni, ha e nép még egyszer fegyvert ragad?</p>
					<p>Sokáig jártam körül az udvaron; végre esni kezde s nem tudva, mit csináljak, egy
                  játszóházba menék. - Minden hibák s emberi tévedések közt nincs egy, melyet
                  annyira gyűlölnék, mint a játékot; nem szörnyű következéseiért - mert hisz emberi
                  sorsunk lakolni minden élvezetért, s minden szenvedély, mennyivel több gyönyört
                  nyujt, annyival több veszélyekkel fenyeget - de mert a játék lelkünket elrontja, s
                  mert nincs semmi, mi rossz tulajdonainkat inkább kifejtené. - Mert mi a játék?
                  Vannak emberek s voltak az újabb korban nagy írók, kik e hibát, felruházva a
                  költészet szép köntösével, mentegetni akarák. Szép a sorssal szembeszállni, így
                  szólnak, szép egész jövőnket egy pillanat alatt eseményétől felfüggeszteni, s ki
                  tudja, mi más pompás mondatokat hozva fel állításuk mentegetésére. De vajjon e
                  szenvedély, mely oly költőinek hirdettetik, mi más, mint fösvénység; alávaló
                  aranyszomj, csak abban különböző attól, mely a vén fukart lelkesíti, hogy
                  meggondolatlanul választá útjait. - De a való játékos, így szólnak ők, nem pénzért
                  játszik, neki csak az izgalom kell, mely eltompult érzékeit felrázza ismét. S
                  vajjon hát az, ki érezni nem tud, kit e világ szépsége meg nem indít, kinek keblét
                  szerelem föl nem melegíti, kit a haza vagy hit nem lelkesít, s ki egy halom arany
                  előtt érzékeit fellázadni, keblét lángolni, fejét szédelgeni érzi, nem fukar-e? ő,
                  ki előtt az egész világ nem ér fel egy pár arannyal, ki családját elhagyja,
                  kedvesét visszataszítja, sőt az öröm poharát undorodva ellöki magától, csak hogy,
                  miután egy hosszú éjen át a zöld asztalnál fáradott, telt zsebekkel térjen haza s
                  ismét ne éldelje nyereségét, hanem eltegye új játékra, aranyhalma dagály- s
                  apályain függve szemével, s nem ismerve más örömöt ezen kívül - ő nem volna
                  fukar?</p>
					<p>Ha fiatalembereket arra intünk, hogy ne játsszanak, közönségesen rossz utat
                  szoktunk választani. A játék következéseiről szólunk, s hogy növendékünket
                  elijesszük, egy szerencsétlen játékos képét állítjuk elébe; megmutatjuk: hogy
                  haladott fokról fokra mindig tovább, míg végre inség s a legszörnyebb vétek vala
                  első hibájának következése. E mód, mint nevelésünkben majdnem minden, véleményem
                  szerint hibás. Veszélyek eszméje fiatalembereknél inkább csábító, mint elrettentő;
                  mert a szív ifjú korunkban annyira megszokta a reményt, hogy jövőt festve magának,
                  a valószínűség ellen is mindig csak a szebb oldalt látja képzetében; s ha végre
                  néha eszébe jutna is, hogy reményei csalhatnak, erősebbnek gondolja magát,
                  minthogy a baj gondolata előtt elrettenne. - A fiatalembernek egy szerencsés
                  játékost kellene festenünk. Meg kellene mutatnunk a nyomorultat pénzhalmai mögött;
                  halványan ül ott, annyi álmatlan éj után nyer. De a sors kereke ellene fordulhat s
                  arcain a félelem bélyege áll; évekig remegett így, s nyert mindig, s mindig
                  remegett, mint a gonosztevő, pillanatról pillanatra várva elhalasztott büntetését.
                  S most a kocka ismét hangzott, nézd csak, hogy’ mosolyog; e kocka egy család
                  boldogságát temette el, talán egy emberélet függ síma felszínén, s ő mosolyog; mit
                  bánja ő? hisz nyert; hisz aranyhalma ismét növekedett; ha ezeren szenvednek, ha
                  minden frankon vér függ, ő örülni fog mégis, hisz ő is veszthetett volna, s ez
                  elég nyomorult lelkiismeretének. - Oh ha fiatalembereknek ezt mutatnók, ha
                  megmutatnók, mi önössé válik a legjobbik is játék által, mint tanulunk végre
                  barátaink szerencsétlenségén örülni, felejteni mindent egy pár arany fölött: talán
                  nem ülnének játszóasztalhoz soha életökben.</p>
					<p>Az első szoba, hol én álltam, tömve vala játékosokkal, s miután egy ideig a
                  kétségbeesett vagy szilaj örömsugárzó képeket látám s a rouge et noir, pair impair
                  egyhangú zaját megunám, elmenék a másodikba. Itt csak kevesen ültek; s a nézők
                  feszült figyelemmel látszának várni a játék kimenetelére. Le jeu est fait, szóla
                  végre rekedt hangon a croupier, a kerék peregve körülfutott, halotti csend volt a
                  szobában, végre a golyó megállt. Rouge perd, hangozék ismét, s egy halvány ifjú
                  kelt fel az asztaltól, s míg kalapját vevé s a kétségbeesés nyugodt kifejezésével
                  az ajtón kimene, a kerék tovább forgott. - Armand vala. - Szegény ifjú! - szóla
                  egy tisztességesen kinéző öregember, kit hihetőkép, mint engem, csak az eső hozott
                  ide. - Sokat vesztett-e? - kérdezém remegve. - Legalább 10,000 frankot, mióta itt
                  vagyok, s ki tudja, talán életét. - Eliszonyodtam s futottam utána, de hasztalan;
                  míg kalapom kiadatott, melyet beléptemkor, szokás szerint, letettem s a lépcsőkön
                  leértem, már nem vala a kertben. Lakására mentem s nem vala ott, utcáról utcára
                  futottam - hasztalan: végre fáradtan s megázva, mert szüntelen esett, a Palais
                  Royalba tértem vissza, s még egyszer a játszószobába, vélve, hogy talán
                  visszatért; nem vala itt sem.</p>
					<p>Ismerni akarám szerencsétlenségét egész kiterjedésében, s elmenék a
                  drágaságárushoz, kinél Julia gyöngyei vásároltattak. - Áruk nem vala lefizetve
                  még. Csak most látám az örvényt, melybe barátom merült, egész mélységében. A
                  rábízott pénz el vala vesztve, s mi mást is tehete még. Feltevém magamban, hogy ez
                  adósságot holnap kifizetem, s vele szólni fogok, s ha kell, egész vagyonomat
                  megmentésére áldozom. De mi történhetik holnapig, mit tehet a kétségbeesett egy
                  hosszú éj alatt, s hol találjam őt? Ily gondolatokba merülve járék fel s alá a
                  fasorban; végre egy asztalhoz ülve szomjam enyhítésére fagylaltot adaték magamnak,
                  be akarám várni az éjt, hogy még egyszer fölkeressem lakásában, mert el valék
                  tökélve, hogy Párizst el nem hagyom, mielőtt vele szóltam. - Már besötétedett; a
                  folyosókon hosszú sorban égtek a gázlángok, s a kert, hol csak most gyujtattak fel
                  a lámpák, kétes világban terjede körülöttem, annyival homályosabbnak látszva,
                  mennyivel nagyobb fény környezé. Az eső megszűnt s a tisztuló égen már egyes
                  csillagok terjeszték fényöket. - Én felnézék tiszta fényökre, s nyugodtabban
                  dobogó szívemben Julia képe támada fel ismét. - Ábrándjaimból beszélgetés ébreszte
                  fel; Armand szava vala, hátam mögött ült egy asztalnál, de a tárgy, melyről
                  szóltak, olyan vala, hogy első pillanatban kíváncsiságom, később szemérmemtől
                  visszatartva meg nem fordulék, s így először életemben, bármi kínosan s belső
                  szégyennel, hallgatóztam.</p>
					<p>- Én ma ismét vesztettem, sokat vesztettem - szóla Armand.</p>
					<p>- Sajnálom, igen sajnálom, - felele a másik - de a szerencse kereke meg fog
                  fordulni ismét.</p>
					<p>- Ha van mivel forgatni, - szóla rosszkedvűen Armand, de, - egyszóval, Salamon
                  uram, nekem ismét pénz kell.</p>
					<p>- Kinek nem kellene az itt Párizsban? - felele a másik közönyösséggel - ha a
                  Szajna ma tallérokat forgat víz helyett, a szegény rouen-iaknak nem jut belőle egy
                  csepp sem.</p>
					<p>- Hagyjuk el az enyelgéseket, - viszonzá Armand, látszólag vesztve türelmét -
                  nekem pénz kell, s öntől, s mindjárt.</p>
					<p>- Uram, édes örömest, - szóla közbe a másik az uzsorásnak minden kellemetlen
                  nyájasságával - de ki tehet róla, ha nincs.</p>
					<p>- Nincs, - szakasztá félbe Armand - önnek nincs s hát kinek volna, ha nem önnek,
                  ki az egész ifjúságot kezeiben tartja s maholnap minden jámbor párizsi atyának
                  örököse leend. Nekem szükségkép pénz kell, kérjen százat egy hónapra, ha tetszik,
                  de szerezze meg nekem még ma.</p>
					<p>- Hisz ön tudja, - felele a pénz embere - mi szívesen szolgálok, főkép önnek, kit
                  annyira tisztelek, de - -</p>
					<p>- S ismét de - szóla közbe haragosan Armand.</p>
					<p>- De hát - folytatá a másik nyugodtan - természetesen egy hónapi fizetés, s
                  száztól száz, s hát mennyi kell?</p>
					<p>- 10,000 frank, - szóla Armand kis habozás után, s halkabban, mintha maga
                  szégyenlene ennyit kérni.</p>
					<p>- 10,000 frank - sóhajta fel a másik - de tudja-e ön, mennyi ez: 10,000 frank? Ez
                  a provinciában nagy örökség; ha lányomnak kiházasításul adom, száz vőlegényt talál
                  egy nap alatt, s ön azt oly könnyen, oly röviden mondja ki.</p>
					<p>- Egyszóval - szakítá félbe Armand - nekem 10,000 frank kell, s kérdem, meg
                  fogja-e szerezni?</p>
					<p>- Lehetetlen, uram, egyáltalában lehetetlen - viszonzá a másik; mit gondol ön,
                  honnan vennék ennyi pénzt?</p>
					<p>- De Salamon uram, édes Salamon uram, - szóla Armand elfojtott hangon - ez összeg
                  becsületem megmentésére szükséges; lássa, nyíltan szólok, ön mindig barátságos
                  volt irántam, szerezze meg e pénzt s míg élek, hálaadója leszek.</p>
					<p>- Lássa ön, - szóla a másik, kávéskanalával findzsáját pengetve, - ily embernek,
                  mint mi, nem kellene játszani, az nagy, gazdag uraknak való; lássa ön, nekünk még
                  szereznünk kell.</p>
					<p>- Tanácsa jó, igen jó, - viszonzá Armand s hangja remegett, mintha belső
                  megindulás szorongatná keblét - de most későn jő; csak most segítsen ki s követni
                  fogom, higgye el, követni fogom bizonyosan.</p>
					<p>- S honnan fizetné pénzemet? - kérdé a másik emeltebb hangon - mert 20,000 frank,
                  mivé kölcsönöm egy hónap alatt nőne, nem oly summa, melyet a játékasztalnál
                  könnyedén nyerni lehetne.</p>
					<p>- Lássa, Salamon, - szóla Armand - önnek megmondhatom: e napokban követségi
                  titoknok leszek, kivenezésem annyi, mint bizonyos, már azt mondják, hogy alá is
                  íratott, és aztán - -</p>
					<p>- Majd gratulálunk, - szóla közbe a másik - szívünkből gratulálunk.</p>
					<p>- De édes jó Salamon uram, - szóla Armand rimánkodva - ne enyelegjen, hanem
                  segítsen. Ha szíve van, ha egy ember életét kockára tenni nem akarja, szerezze meg
                  e pénzt s jótevőmnek fogom tartani, második atyámnak.</p>
					<p>- Ez mind szép és jó, - szóla amaz - s öntől, ki velem mindig oly megvetőleg bánt,
                  kétszerte örvendetesebb; de ily szegény embernek biztosság kell, s hacsak valami
                  kezest nem tud találni, nem segíthetek. Nincsenek-e baráti?</p>
					<p>- Barátaim, - szóla közbe Armand keserűen - oh te jámbor, mintha bizony barátaink
                  volnának, ha szükségünk van reájok.</p>
					<p>- Például, - folytatá a másik nyugodtan - az a fiatal gróf, kivel lakik.</p>
					<p>- Gróf, - szóla Armand hidegen - s én tőle koldulni nem fogok.</p>
					<p>- Vagy Dufey?</p>
					<p>- Dufey annyit tett értem már, hogy többet kívánni szerénytelenség volna; -
                  viszonzá Armand - azonkívül a summa oly nagy.</p>
					<p>- Éppen itt jő - szóla a másik, nem hallgatva Armand szavára; oda hívá s az egész
                  ügyet elébe terjeszté. Dufey egy pillanatig gondolkozott, végre megígérte a
                  kezességet, elküldé a zsidót pénzeért, ki még egy pár frázist mormogva a
                  nemeslelkűségről, elment.</p>
					<p>- Nekem is egy kérésem volna hozzád - szóla Dufey végre halkabb hangon.</p>
					<p>- Kérd éltemet - rebegé Armand.</p>
					<p>- S megígéred? -</p>
					<p>- Esküszöm!</p>
					<p>Ők elmentek. Én mély gondolatokba merülve hajtaték ki a városból.</p>
					<p>Máskor jókor reggel Párizsba menék s bankáromnál pénzt véve, a drágaságárushoz
                  sieték, hogy őt Juliám gyöngyeiért kielégítsem. Az árjegyzék már ki vala fizetve
                  még tegnap, úgy beszélé a kalmár, késő estve jött oda Armand, s elhozá a pénzt. -
                  Meggondolám, mennyi áldozatokba kerülhetett barátomnak ily tetemes summa
                  megszerzése, s mily kevés bizalma vala hozzám, s elkedvetlenítve tértem haza.</p>
					<p>Előtermünkben Armanddal jövék össze, hidegen, sőt látszó zavarral fogadá
                  köszöntésemet, s elsietett. Juliámhoz menék; ő rosszul érzé magát. Reggel még jól
                  vala, sőt Armanddal, mint komornája mondá, kétszer beszélt is, de azóta feje
                  megfájdult. Rosszkedvűen járék ide s tova a házban, majd Juliám hogylétéről
                  tudakozódva, majd atyjával beszélgetve, majd ismét a kertben andalogva. Sehol sem
                  vala nyugtom. Julia oly szükségessé vált szívemnek, hogy egy órát nem tudék
                  eltölteni nélküle, s lelkemet mintegy bús előérzet háborgatá szokatlan magányában.
                  Ebédre nem jöve asztalunkhoz. Végre ebéd után magához hivatott.</p>
					<p>Halványabb vala, mint közönségesen, látszólag nyugtalan s felgerjedett, mit én
                  csak betegségének tulajdoníték. Kérdezősködtem hogylétéről, s mondá, hogy magát
                  ugyan jobban, de a migréntől elgyengülve érzi. S végre levelet ada, kérve, hogy
                  Valmontnéhez vigyem s magam várjak a feleletre. - Kezét csókolám, ő remegett, s
                  mikor ismét kérdezém: mint érzi magát, kért, hogy küldjem be komornáját, mert le
                  kell feküdnie. Noha Juliát többször láttam hasonló állapotban, sohasem így
                  fölgerjedve; s midőn aggodalomteljesen Párizsnak vevém utamat, eltökélém, hogy
                  orvosát magammal hozom.</p>
					<p>A marquise-nál Dufeyt találtam; éppen egy levelet olvasa előtte, s midőn belépék,
                  átada nékie, hogy maga menjen végig rajta. Arcain öröm sugárzott, s mikor
                  levelemet átadva én is, Valmontné is a mellékszobába ment, mint mondá, némely
                  rendelések tételére, s én Dufeyvel magam maradtam, szinte meglepett vígsága. Így
                  ez embert nem láttam soha, s noha féltékenységem egy idő óta megszűnt s most,
                  midőn Julia betegségéről beszélék s közömbösségét látám, mellyel tréfáit folytatá,
                  magamat még nyugodtabbnak érzém, nem írhatom le, mi kellemetlen érzeményt
                  gerjeszte e beszélgetés. Legyen, hogy az ember is, mint az állatok, természetétől
                  bizonyos ösztönnel bír, mely által ellenének jelenlétét megérzi; legyen, hogy a
                  szív azt, kit egyszer, habár igazságtalanul, gyűlölt, később átlátva hibáját,
                  gyűlölni meg nem szűnik; elég, Dufey jelenléte nekem kellemetlen vala, s szinte
                  könnyülve érzém keblemet, midőn Valmontné a terembe visszatért, s még egy szót
                  suttogva Dufeynek, az utóbbi elment.</p>
					<p>Tudod, mily viszonyban állék Valmontnéhoz, s ha meggondolod, hogy azon asszonynál
                  valék, kitől szeretve gondolám magamat s ki iránt inkább elidegenítést éreztem, s
                  hogy mint egy másnak jegyese valék ott, képzelheted állapotomat, melyben órát óra
                  után folyni láttam.</p>
					<p>Már gyertyák gyujtattak, Valmontné maga is nyugtalan vala, a komornyiké még nem
                  tért meg a kívánt holmival, s Julia kérte volt, hogy ne eresszen haza azok nélkül;
                  ilyek által tartóztatva még maradnom kelle, s otthon Julia betegen! - Hosszabbnak
                  idő még nem látszott soha. Beszélgettünk s Valmontné eszes asszony vala; de végre
                  a tárgyak kifogytak. Csak szívünk azon kimeríthetetlen forrás, melyből
                  beszélgetésünk unalom nélkül foly; ha ez hallgat, az egész világ nem elég csak egy
                  óra kellemes eltöltésére sem.</p>
					<p>Már kilenc mult, s nem tűrhetve tovább a várakozást, mondám, hogy orvost kell
                  kivinnem, hogy Juliának azon holmira ma szüksége úgysem lehet, s hogy majd holnap
                  jókor reggel jövök, s mindent a marquise cselédjeitől átvéve, kiviszem, még
                  mielőtt mátkám felébredett.</p>
					<p>Valmontné látszó zavarba jött, tartóztatott, de hasztalan; végre rámvetve szemeit,
                  kérdezte: - Valóban olyannyira szeretem-e Juliát?</p>
					<p>Valami különös vala e kérdésben, s viszonyaimban valami olyan, mi zavarba hozott.
                  Annyit hallám, hogy ez asszonytól szerettetem, míg végre magam is elhívém, s
                  szavakat keresve, melyek érzeményeit kevesebbé sértsék, hallgaték.</p>
					<p>Ismétlé kérdését, s még inkább meglepetve, végre kérdezém: hogy’
                  kételkedhetik?</p>
					<p>- Semmiben sem csaljuk meg minmagunkat annyira, mint érzeményünkben - szóla
                  Valmontné - s természetesnek fogja látni, hogy Juliának leghívebb barátnéja e
                  pillanatban, midőn egész jövője forog fenn, e kérdésre jogosítva van.</p>
					<p>Felszabadulva aggodalmamtól s szinte szégyenelve elhittségemet, mely miatt
                  Valmontné kérdését más kútfőből magyarázám, szabad utat engedék szívemnek.
                  Megmondám, miként szeretem Juliát; hogy életemnek legszebb reménye teljesül, midőn
                  őt magaménak nevezhetem; hogy nem élhetnék nélküle s jövőmet csak neki szentelve,
                  boldogítni fogom; szóval elmondék mindent, mit csak szenvedelem sugallhat
                  szavainknak s mit csak akkor mondhatunk, midőn szerelmünk elég való, hogy
                  túlságainkat magunkkal is elhiteti.</p>
					<p>Valmontné hallgatott, lesüté szemeit s egész valójában annyi elfogultság, oly
                  leírhatatlan vegyülete a bánat- s zavarodásnak látszott, mely lelkemet
                  nyugtalansággal tölté el. Kérdezém okait; ő elkerülve felelt előbb; végre, midőn
                  meggyőződém, hogy valamit titkol előttem, s kérém, hogy mondja meg s
                  mentegetéseire mindig nagyobb nyugtalansággal ismét kérém, még egyszer kérdeze:
                  bizonyos vagyok-e Julia szerelméről?</p>
					<p>Mióta Julia maga mondta, oly meggyőződve valék boldogságomról, hogy többé nem is
                  kételkedtem; de e kérdés, s Julia levele s Dufey, ki csak elébb hagyá el a szobát,
                  egyszerre egész féltékenységemet fölverék.</p>
					<p>Valami történt, gondolám magamban; Valmontnénak valamit tudni kell, s
                  szenvedelmesen ismét kérdezém, s ő ismét hallgatott. Végre, a kétségbeesésig
                  felindulva bizonytalanságom által, lábaihoz borultam s kértem mindenre, a mi szent
                  s neki kedves e földön, hogy ne titkolózzék előttem. Mondtam: ha Juliától tudná,
                  hogy nem szeret, most mondja meg, mikor reá még idő van; hogy keblemben elég erőt
                  érzek lemondani, de nem e kétely elbírására; elbeszéltem, mit Dufeyről gyaníték, s
                  hogy örökre hálaadó leszek, ha a valót, bármi szörnyű volna, általa megtudom, s
                  így megmenekszem attól, mi e földön leginkább fájna szívemnek: azon érzeménytől,
                  hogy Juliát boldogtalanná tevém. Egész keblem úgy fel van dúlva új kételyeim
                  által, hogy a legszörnyebb bizonyság szinte boldogságnak látszék ez állapot
                  után.</p>
					<p>Valmontné könnytelt szemekkel néze rám. - Ön Juliát inkább szereti, mint gondoltam
                  volna - szóla végre: - szánom önt.</p>
					<p>- Az Istenért! - kiálték magamon kívül - legyen irgalmas, ne gyötörjön tovább;
                  mondja meg, amit tud, s ha az volna bár, hogy Julia nem szeret, sőt ha az volna,
                  hogy mást szeret, áldani fogom e hírért, csak e bizonytalanságtól mentsen meg!</p>
					<p>- S ígéri ön, hogy semmit sem fog tenni, - szóla a marquise remegő hangon - hogy
                  bármi legyen, mit hall, nyugodt leend?</p>
					<p>- Ígérem - szólék szorult szívvel.</p>
					<p>- Becsületére?</p>
					<p>- Becsületemre.</p>
					<p>A marquise a mellékszobába ment. Egész testemen remegtem, soha nagyobb
                  felgerjedésben szívem nem dobogott. Egy pár perc után kijött ismét. - Mit ön
                  sejdített, - szóla habozva - ön férfi, s amit becsületére ígért, meg fogja
                  tartani.</p>
					<p>- Mit ön sejdített, - folytatá Valmontné - való, Julia Dufeyt szereti.</p>
					<p>Megsemmisítve valék.</p>
					<p>- Olvassa ön e sorokat - szóla tovább, a levelet adva kezembe, melyet magam hozék
                  - s győződjék meg szavaim valóságáról.</p>
					<p>A levél körülbelül így szólt:</p>
					<p>Beteg vagyok, annyira fölgerjedett szívem. Én Dufeyt szeretem; tudod, meddig
                  küzködém ez érzemény ellen, de hasztalan, a szív legyőzé akaratomat, nincs többé
                  erőm ellentállani. - Midőn minap általad levelére feleltem, s te barátságodra
                  ígéréd, hogy többé levelet tőle elfogadni nem fogsz, akkor el valék határozva.
                  Gusztáv oly nemes lélek, s annyira szeret, s én meg valék győződve, hogy ha nem is
                  boldog, legalább megelégedett fogok lehetni karjai között, hogy, gyermeki
                  kötelességemet teljesítve, szívem el fogja felejteni régi érzeményeit. Hasztalan!
                  A levél, melyet Dufey ma Armand által küldött, fölvere képzelt nyugalmamból,
                  keblemben mindenhatóan emelkedék a szerelem, nem választhatok többé. Mennyit
                  szenvedek e pillanatban, mennyit fogok szenvedni ezentúl, ha visszanézve multamra,
                  talán egy atya átka, egy jó ember szerencsétlensége áll előttem, az ég tudja! én
                  csak azt mondom, hogy mást nem tehetek. Ha vétkezem, irgalmazzon az ég, miért
                  teremte ily érzeményt e szívbe. Legalább ő szeret, ő boldog lesz karjaim között!
                  mit bánom én a többit! Oh barátném! legyek elátkozott örökre, tegyem boldogtalanná
                  atyámat, az egész világot, csak ő szeressen, s nem fogsz panaszt hallani
                  ajkaimról. Nem írhatok tovább, fejem oly zavart, hogy alig maradnak gondolataim,
                  szívem remeg e szótól, s mégis le nem írható boldogsággal telik el, ha arra
                  gondolok, hogy övé leszek. Ma estve, ha besötétedik s atyám nyugodni ment, ő eljő.
                  Armand által tudtára adtam; tartsd addig Gusztávot magadnál, akármi módon. A
                  postalovak várnak s még éjfél előtt elmegyünk. Dufey egy távol követségre
                  küldetett s magával visz. Az ég áldjon meg szerelmedért. Oh! hogy így kell
                  elhagynom beteg atyámat! Istenem, Istenem! mi lesz belőlem!</p>
					<p>Mit érezék, midőn e szerencsétlen sorokat végig olvasám, azt le nem írhatom; ha
                  keblembe nézhetnél s látnád a fájdalmat, mely azt még e pillanatban, midőn közte s
                  közöttem annyi szenvedésteli év áll, csak emlékénél is eltölti: sejdíted.
                  Hallgaték.</p>
					<p>Valmontné vigasztalni kezde: lelkemet szörnyű nyugalom tölté el, milyen a
                  kétségbeesésé. - Sok még rejtélyes vala a levélben, Julia előbbi viszonya
                  Dufeyhez, s főkép Armand befolyása. A marquise szinte örülve látszó nyugalmamon,
                  mindent elbeszéle. Dufey már régen szereté Juliát; atyja nemesi büszkeségből nem
                  engedé meg házasságukat, s ők csak titkon láthaták egymást. Egyszer az öreg - nem
                  tudni, ki által - tudósíttatott viszonyukról; de Julia, ki egy régi házibarát
                  által, kivel a gróf bosszúja tervét közlé, megintetett, Valmontnénak írt s az
                  Dufeyt vigyázatra intvén, az egész tovább is titokban marada. Magam vivém a
                  levelet Valmontnéhoz, magam valék segédeszköze csalattatásomnak. - Később Julia
                  mindinkább meggyőződve atyja rendíthetetlen akaratjáról s szerelmemről, nem
                  győzhetve le félelmét, melyet atyja iránt mindig érzett, s nem határozhatván el
                  magát azon vallomásra, mely által boldogságomat elrontaná, föltéve magában, hogy
                  Dufeytől megválik. S miután Dufey s ő közötte némi viszongások is történtek, s
                  főkép atyja előtt esküvel megígéré, hogy enyém lesz, föltétele határozattá
                  erősbült. Dufey többször írt, kért, de hasztalan; Julia visszakíváná elébbi
                  leveleit, s Valmontnét, ki közbenjáró vala köztük, barátságára kéré, hogy többé
                  levelet tőle el ne fogadjon. - Armand által küldé hát Dufey végsorait. - Armandnak
                  sorsa tőle függött, pénzzavarjaiból ő menté meg, szolgája vala, s megtevé
                  akaratját. Mily hatása volt a levélnek, Julia soraiból látám; nem vala több titok
                  előttem. - Elbámultam. A marquise egy rakás levelet mutatott, még nála valának,
                  valamint azon utolsó is, melynek olvasását jöttömmel félbeszakasztám. Néztem az
                  írást, a dátumokat; Julia nevét s a felírást; olvastam egyes sorokat s nevettem
                  kínomban. Mikor magamat leginkább szeretve gondoltam, mikor legboldogabbnak érzém
                  magamat: ő egy másnak írt! talán neveté érzeményeimet, talán kigúnyolá
                  szenvedelmes ragaszkodásomat, s én hittem. S Armand! ő, kinek barátja valék, mint
                  senkinek e világon nem; kiért éltemet adtam volna, s ki megcsalt; egy kis
                  hivatalért, egy pár ezer frankért eladott, s most talán velök nevetett
                  hiszékenységemen. Keblemet egy nem ismert érzemény tölté el, vágy, melyet még nem
                  éreztem soha, de melyről gyanítám, hogy bosszú. - Fölvevém a levelet s kalapomat,
                  s el akarék menni. Valmontné előmbe állt. - Hová megy ön? - szóla nyugtalanul. -
                  Mátkámhoz - felelék keserűen.</p>
					<p>- Az Istenért, Gusztáv! - kiálta kezemnél fogva - gondolja meg, mit tesz; legyen
                  férfi!</p>
					<p>- Férfi! nemde férfi? - szólék nevetve - elég sokáig valék gyermek; elég sokáig
                  hittem, a nevetségig hittem; de ne féljen, most férfi leszek s legalább kacagtatni
                  nem fogok többé.</p>
					<p>- Gusztáv! - szóla Valmontné - emlékezzék ígéretére, becsületszavára, s ne hagyja
                  megbánnom, hogy kívánatát teljesítém.</p>
					<p>- Oh ne féljen, - szólék remegve - én nyugodt leszek, nyájas, jó modorú, én nem
                  fogok bántani senkit, csak elejébe akarok lépni leveleivel, s kérdezni: miért
                  csalt? kérdezni, miért rontá meg éltemet? miért esküdött hűséget, ha mást
                  szeretett? miért kacagá érzeményemet más karjai között? Kérdezni - - mit tudom én!
                  de látnom kell, ki kell mondani átkomat vagy veszni az érzemény feszítő súlya
                  alatt. Oh ne féljen, barátnéja biztos előttem, ő élhet, ő boldog lehet; mi közöm
                  asszonyokhoz, nekem vér kell! De az, kiért szívemet porba tiporta, kiért
                  szerelmemet megveti: élni nem fog, ő nem fog győzedelmeskedni fölöttem; ő nem
                  fogja álszánakozással kimondhatni nevemet, s hogy kár értem, mert jó ember valék s
                  tudja az ég, mi mást; ő nem fog mosolyogni kétségbeesésemen; s nem Armand.
                  Esküszöm, holnap hármunk közül eggyel kevesebb él.</p>
					<p>- Ön szörnyű haragjában; de bízom szavában, - mondá Valmontné - ön a becsület
                  embere.</p>
					<p>- Becsület embere? - szólék elragadtatva fájdalmamtól - szavam? - S tudja-e ön,
                  mit érzek, hogy e szavakra emlékeztet? vegye el egy anyától gyermekét s mondja,
                  hogy nem illik sírnia; hogy mielőtt hírül adák, megígérte, hogy sírni nem fog;
                  esküdött, hogy nem fog könnyezni; s azt hiszi, hogy megtartja ígéretét? S ő nem
                  többet vesztett, mint én, s neki nem szükségesebbek könnyei, mint nekem a vér.
                  Ígéret, eskü! - s nem ígért-e hűséget Julia nekem is? nem esküdött-e szerelmet ő
                  is? s most - - - őt szerelme ragadta magával, engem gyűlölés, s ki tudja, nem
                  erősebb-e ez?</p>
					<p>Valmontné még mindig visszatartóztatott, én szabadkoztam; végre elfelejtkezve
                  mindenről, félretaszítám s elmenék.</p>
					<p>Mikorra kiértem, nyugodtabb valék. A hallgató éj, a csillagok keblem vészét
                  kevéssé lecsillapították s szenvedélyeim helyett mindinkább le nem írható fájdalom
                  vőn hatalmat lelkemen. Kocsimat a kertkapunál hagyva, gyalog menék a házhoz.
                  Minden hallgatott, csak Julia ablaka állott még világosan. Felsieték a lépcsőn,
                  lábaim remegtek, alig haladhattam e folyosón, hol, valahányszor Julia szobájához
                  menék, lelkemet máskor boldogság tölté el; e küszöb, mely mint éden kapuja, csak
                  boldognak nyílt mindig, most - - -</p>
					<p>A falhoz támaszkodám, hogy lélegzetet vegyek, oly feszült vala szívem. Végre
                  bemenék. A komorna éppen egy málha berakásával foglalatoskodott. Felijedve előmbe
                  állt. - A grófné alszik - szóla remegő hangon. - Én magamtól eltaszítva benyitám
                  Julia ajtaját. - A komorna elfutott. - Előttem Julia s Dufey állott. Julia
                  halványan, szoborként állt ott, az asztalra támasztva kezét, minden tagja
                  remegett; Dufey nyugodtan, arcán szilárd elszánás mutatkozott; halvány vala ő is,
                  de a lángoló tekintet, melyet rám vete, mutatá, hogy nem félelemből. Hallgatánk. -
                  Lelkemben bosszú s fájdalom küzködött, s ha tőr lett volna kezemben, nem tudom, őt
                  vagy magamat döföm-e át vele; ekkor megnyílt az ajtó s a remegő komornától
                  követve, hálóköntösében az öreg gróf lépe a szobába. A cseléd, ki félve
                  bosszúmtól, Julia atyját felkölté, elküldetett s magunk valánk.</p>
					<p>A gróf hallgatott; komor tekintetet járatva körül, állt ott; soha alakja
                  tiszteletreméltóbbnak nem látszott, mint e néma fájdalom súlya alatt. Végre
                  Dufeyhez fordulva, méltósággal így szólt: - Hogy önt itt látom s ez órában, csak
                  azon megvetést igazolja, melyet ön iránt mindig érezék. Mivel tartozik bántott
                  becsületemnek, habár tegnap óta nemesedve, talán tudni fogja; s ha más helyzetben
                  inasom unokájával szembe állani gyalázatnak tartanám is: ön bizonyos lehet, hogy
                  ezúttal meg nem feledkezem róla, hogy egy semmirevalót megbüntessek.</p>
					<p>Dufey arcai égtek, egész valójában düh mutatkozott; de mérsékelve magát, elfojtott
                  hangon csak azt felelé, hogy készen fogja találni.</p>
					<p>S a gróf leányához fordult. - Julia, - szóla, s hangja remegett s arcának szilárd
                  kifejezése helyébe véghetlen fájdalom lépe, - te életem legszebb reményét rontád
                  el. - Azok után, amik történtek, Gusztáv szabad s én visszaadott szavával agg
                  napjaimnak végörömét vetem el magamtól; szerettelek, s te végnapjaimat véghetlen
                  keservvel töltéd el; érted éltem s te tőrt döfsz szívembe; évekig nem vala más
                  gondolatom, mint hogy boldogan lássalak, s te gyalázatot hozál agg fejemre.
                  Elátkozhatnálak, - szóla elfojtott hangon, s szeme villogott - elátkozhatnálak! de
                  nem: mondj le e férfiről!</p>
					<p>Julia remegve állt előbbi helyén, földre sütve szemeit; hallgatott.</p>
					<p>- Mikor születtél, - folytatá az agg lágyabb hangon - áldám Istenemet,
                  fölemeltelek az éghez s örömkönnyezve imádkozám: tartsd meg, Istenem! Szemednek
                  tiszta sugára s gyermekajkaidnak mosolygása mennyei boldogságot áraszta el
                  lelkemen, s számkivetve bár idegen földön, szegény s elhagyott, e pillanatban
                  megfeledkeztem mindenről, oly gazdagnak érezém magamat birtokodban. Ó, ne
                  kényszeríts arra, hogy e pillanatot átkozzam: mondj le e férfiről.</p>
					<p>Julia hallgatott.</p>
					<p>- Gondolj anyádra, - szóla az agg ismét - de hisz nem ismeréd; gondolj hát egy
                  lényre, ki csak tebenned élt; ki végleheletéig csak rajtad függe egész szívével;
                  ki kínokkal szült, könnyek között ápolt, remegve őrzé napjaidat. Mikor meghalt,
                  áldást monda fölötted, s rám nézve, így szóla hozzám: Szeresd Juliádat, ő
                  helyettem fogja jutalmazni szeretetedet; ne végy nőt magadnak; ez egy gyermek több
                  örömet fog nyujtani s hálaadóbb lesz, mintha fiaid lennének; szeresd őt egész
                  szívedből. S én megtevém végkívánatát; s most, midőn megőszültem, midőn síromhoz
                  közelgek, gyermek nélkül álljak e világon, hogy átkozzam anyádat s végkívánatát?
                  Julia, gondold meg, mit teszesz: mondj le e férfiről.</p>
					<p>- Dufey eskümet bírja, - szóla elfojtott hangon Julia - nem vehetem vissza
                  szavamat.</p>
					<p>- S nekem nem esküvél ellenkezőt, - szóla közbe az öreg indulatosan - vagy talán
                  az eskü, melyet atyádnak mondál, nem köti le lelkiismeretedet? De - folytatá
                  nyugodtabban - jól van; nem gondolám, hogy végnapjaimban arra jutok, hogy ez
                  embertől valamit kérjek, de legyen. Az úr Juliámat szereti, nemde szereti? - szóla
                  Dufeyhez fordulva - legalább mondá, bizonyosan esküvé, hogy szereti; mutassa meg s
                  mondjon le róla. - Dufey hallgatott. Az öreg folytatá: Nézzen reá, s vajjon azt
                  hiszi-e még, hogy boldogítja? atyjától elátkozva s megvetve ismerőseitől, az egész
                  világtól, veti magát ön karjai közé, nem mert önt még szereti, nem mert
                  boldogságot remél, de mert esküje köti, mert feláldozza magát: vajjon ön
                  elfogadja-e az áldozatot?</p>
					<p>- Julia azon korban van, - viszonzá nyugodtan Dufey - midőn szabadon határozhat
                  önmagáról, s a törvények e jogát védeni fogják még atyja ellen is; ha ő magát
                  szabadnak gondolja s csakugyan nem szeret, visszalépek, máskép nem.</p>
					<p>- Jól van hát, - szóla az agg ismét - most ismered őt, most láthatád egész
                  alávalóságát. Egy atya, kit ő megbántott, s ki egész családjának jóltevője,
                  leányáért könyörög előtte, s ő hidegen a törvényről szól, ő nyugodtan elmondja,
                  hogy gyermeke teljeskorú, s hogy mert jobban szerette, mert sírjához közelebb áll,
                  az atyának nincs joga már többé gyermekére. Mondd neki hát, hogy megveted, hogy
                  róla lemondasz, hogy még leányom vagy, s az fogsz maradni.</p>
					<p>- Atyám - szóla Julia, s szavában oly valami volt, mi szívemet mélyéig felrázá -
                  ha tudná, ha csak sejthetné a kínokat, melyeket szavai e szívnek okoznak: nem
                  szólott volna így. De az ég látja lelkemet, én nem teljesíthetem parancsait.</p>
					<p>- Nem? - szóla közbe az öreg, s arcai égtek - gondold meg jól, mit teszesz, e
                  pillanattól függ jövendőd, s ne felejtsd, mennyivel tartozol atyádnak?</p>
					<p>- S gondolod, hogy ezt elfelejthetném? - szóla közbe Julia s arcain egy keserű
                  mosolygás lejte át - hogy elfelejthetném, miképpen ez éltet neked köszönhetem, s a
                  kínokat, melyeket tűrök, s az elnyomatást, mely alatt szenvedtem, mindent neked. E
                  szívben nincs egy fájdalom, szememből alig folyt egy könny, mely nem intene rád. -
                  Julia, elragadtatva fájdalmában, mondá e szavakat, arcai lángoltak; az öreg
                  hallgatott. - Azt mondod, hogy szeretél, - folytatá Julia elkeseredve - oh ha
                  hiszed, hogy az, mit irántam érezél, szeretet vala, szánlak: mert nem ismeréd az
                  érzeményt. - Mikor még gyermek valék, szelíd Máriám gondviselése alatt élve kevés
                  boldog éveimet, naponkint vagy hetenkint egyszer jövél leányodhoz. Arcod mindig
                  komoly s szigorú vala hozzám; nyájas szavak helyett ajándékokat adál, s én remegve
                  csókolám kezedet. Akiket körülötted láttam, mind oly mély tisztelettel szóltak
                  felőled, hogy magasabb lénynek gondolálak; s ha Máriát szobádból visszatérve
                  annyiszor sírni láttam, s ha láttam, mint félnek cselédeid, hacsak közelítél: mi
                  csoda, hogy én is csak félelmet érezék jelenlétedben. Mária meghalt s kolostorba
                  küldél. Évekig alig láttalak néhányszor s akkor is csak pillanatokra; mikor
                  tizenöt esztendős koromban házadhoz visszatértem, s ismét tisztelőkkel körülfogva,
                  ismét komoly fenségedben láttalak, gyermeki félelmem nagyobb vala, mint
                  annakelőtte. Gyöngyöket adál, fényes termekbe vezetél, mulatságról mulatságra
                  hurcolál, mindent, amit mások kívánhatnak, bő mértékben éldeltem, de mindezt, mert
                  parancsolád, mindezt engedelmességből, melynél egyebet leányodtól nem kívántál, s
                  melyhez végre úgy hozzászoktam, hogy szinte elfelejtém, miként akarnom is lehetne.
                  - Ekkor jött első férjem házunkhoz, majdnem egykorú veled, hiú, gyalázatos ember,
                  kit első pillanattól gyűlölni kezdék; de dúsgazdag s nagy családból való. Kevés
                  hetek mulva tudtomra adád, hogy férjem lesz. Nem ismerém még a szerencsétlenséget,
                  melyre elítéltél, egész mértékében; de borzadtam a gondolattól, hogy életemet ezen
                  emberrel kell töltenem. Borzadtam, de hallgaték; hisz te nem kérdezéd: szeretem-e,
                  akarok-e nője lenni? ő gazdag volt s nagy családból; s szigorú tekinteted
                  világosan mondá, hogy előtted hasztalan esdekleném. Hallgatva megtevém
                  akaratodat.</p>
					<p>Mennyit szenvedtem e szörnyeteg karjai között, magad tudod; végre az ég kegyesebb
                  vala, mint te s megszabadíta. - Huszonkét éves valék, nem vala asszonyi keserv,
                  melyet nem ismertem volna; s nem tudám, mi az öröm. Ekkor láttam Caesart; soha
                  ember ő előtte nem közelíte hozzám szeretve; komoly parancsolataidat hallám, s
                  úgynevezett barátnéim könnyelmű csevegését, de nem ismerém még a szót, mely a szív
                  mélyéből jöve, szívünkhöz szól, s melyet tőle hallék először; szerettem őt. Lett
                  volna bárki, keblem oly boldogtalannak érezé magát elhagyatottságában, oly
                  lángolón vágyódám érzemények után, hogy talán mást is egyformán szerettem volna.
                  Boldog valék egy pillanatig. De észrevevéd, s lányodnak nem kelle boldognak lenni.
                  Dufeynek nagyatyja szolgánk volt, szólál hidegen, s nem szabad szeretned őt. Mit
                  bánád te lányod könnyeit? mit bánád, hogy szívének végörömét elvevéd? Nevednek
                  képzelt fensége fenn fog maradni, s őseid nem fogják szemedre hányhatni, hogy
                  lányodat boldogítád. Engedelmeskedtem ismét, ismertem vasakaratodat s ellenmondás
                  nélkül menék Avignonba. Ha szíved van, gondolhatod, mit szenvedtem; de mondd
                  magad, hallottál-e tőlem egy ellenmondást, csak egy panaszt ajkaimról? Caesar
                  utánam jött, én nem hallgaték rá; önelhatározásomnak tulajdonítva azt, mit
                  parancsodra tevék, lemondék arról is, mi e földön egyetlen reményem vala, hogy
                  tőle legalább becsültetni fogok. Adott szavamra, hitemre emlékeztetett, s én
                  önmagamat mondám hitszegőnek. Meg fog vetni, gondolám magamban, s le fog mondani
                  rólad, kirántja képedet még emlékéből is: boldogtalan léssz, de atyád
                  parancsolatjainak eleget tettél.</p>
					<p>Caesar, - folytatá Julia kis hallgatás után - jobban ismeré e szívet, minthogy bár
                  önvallomása után, hitszegőnek gondolhatá. Ismeré nézeteidet s hatalmat, melyet
                  fölöttem gyakorolsz, s nem szünt szerelmére emlékeztetni leveleiben. Ekkor ütött
                  ki a júliusi forradalom. Ha előbb még néha remélheték, most mindennek vége vala;
                  ismerém nézeteidet s tudám, hogy azok után, miket Caesar e napokban tett, soha
                  megegyezésedet nem nyerhetem el, s hogy nincs hátra egyéb, mind lemondanom.</p>
					<p>De Caesar levelei szenvedélyéről szóltak, s Valmontné tudtomra adá, hogy mindjárt
                  a forradalom után egy neki ajánlott követséget csak azért nem fogada el, mert
                  Párizst, hol láthatott, elhagyni nem akará. Rég megszűntem önszerencsémben bízni,
                  kívánataim mind kedvesem boldogságáról szóltak, s mert, habár ennyi hűség örömmel
                  tölté lelkemet, a gondolat tűrhetetlen vala, hogy az, kit a végzet talán nagy
                  jövőre szánt, hivattatását miattam tévesztené el; le kelle rontani végreményeimet.
                  Elhatároztam magamat. Ön, Gusztáv, szeretett, ismerém nemes lelkét, s ha nem is
                  szeretetet, legalább való barátságot érzék ön iránt. Megírám Valmontnénak
                  szándékomat s ön szerettetve gondolá magát.</p>
					<p>Bocsánat, barátom, e csalásért! eleget szenvedék érte; de mit lehete tennem? Látám
                  hív szerelmét, meg valék győződve, hogy, habár színlelt szerelem által,
                  boldogíthatom; néném, kit annyira szeretek, élte legszebb kívánságát látja
                  teljesülve egyesülésünk által; atyám örülni fog s Dufey szabadon fog haladhatni
                  pályáján - mennyi boldogság függ tőlem, s miként állhaték ellent! Ti férfiak, kik
                  szabadságtok érzetében magasabbat nem ismertek önmagatoknál, s kik egy világot
                  feláldoznátok, csakhogy önmagatok előtt le ne alacsonyuljatok, nem tudjátok, hogy
                  az asszony inkább szeret, mint ti, s hogy vannak pillanatok, melyekben mindent
                  feláldozhat; vannak emberek, kikért évekig színlelni kész; ti nem tudjátok, mi az:
                  remegni egy ember előtt s nem merni a valót kimondani; ti nem hazudtatok, mert nem
                  szerettetek, nem féltetek soha; a mi sorsunk más.</p>
					<p>Miért nem maradtam hű föltételemhez? miért fogadám el Caesar leveleit, miután
                  eltökélém, hogy másé leszek? miért nem álltam ellent, mikor végre Párizsba
                  visszatérve őt hűnek találtam s szenvedélyeinek nem állíthaték mást elejébe, mint
                  feltételemet, melynek szívem az első pillanattól ellenmondott? - mit tudom én! Ki
                  szerelmében csak eszét követi, ki mielőtt kedvesét megöleli, még számíthat, s
                  multat s jövőt el nem felejt fellázadt érzeményei közt: az nem szeretett soha; s
                  ha ellentállni nem volnék gyenge, nem engedelmeskedtem volna atyám parancsának s
                  boldog lehetnék.</p>
					<p>Mikor ön, Gusztáv, Párizsba jött, feltételem meg vala változtatva; naponkint
                  láttam Caesart, egy távol városrészben találkozánk, s csak Valmontné, kinél
                  kocsimat váratám, tudá titkunkat. Képzelheti az érzeményeket, melyekkel önt látám;
                  képzelheti a kínt, mellyel szerelmének annyi bizonyítványai szívemet eltölték.
                  Mikor ön Párizsban először házunkhoz jött, atyám egyik jó barátja tudtomra adá,
                  hogy atyám titkunkat ismeri s másnap Caesart rejtett lakásunkban megvárja. Ismerem
                  atyámat s Caesart, s remegtem a találkozás következésétől; de miután ön által e
                  veszélytől megmentettem, szívem nem vala könnyebb, mert most gyanítám először
                  szerelmének egész szenvedélyességét; s habár elébb eltökélém, hogy nyíltan
                  szólandok önnel: ezután nem vala arra bátorságom többé. Véghetlen nyugtalanságban
                  éltem. Egyrészről Dufey, kihez szent eskü kötött; másrészről ön, kinek
                  szenvedelmét egykor önmagam növeltem, s kit most el kelle hagynom: itt kedvesem,
                  ott atyám, s bármit tegyek, az egyik mindig sértve általam.</p>
					<p>Sokszor elhatároztam, hogy önnek mindent fölfedezek; de ha végre eljött s
                  szerelmét látám, s érzém, mennyi fájdalmakat okozand vallomásom: ismét hallgaték,
                  s végre mindent a sorsra bíztam. Ekkor történt atyám szerencsétlen betegsége. A
                  végzet útmutatásának vevém atyám kívánatát s feltevém magamban, hogy az esküt,
                  mellyel önnek örök hűséget ígérek, megfogom tartani. Caesar írt, én leveleit
                  visszaküldém, s végre Valmontnét kértem, hogy soha többé felőle ne is szóljon.
                  Ekkor jött Armand hozzám Caesar levelével. Előbb nem akarám feltörni. De Armand
                  kérése, az ismert vonások, azon meggyőződés, hogy Caesarnak, ki soha meg nem
                  bántott, legalább végbúcsúszavait nem taszíthatom el magamtól, szóval egész valóm
                  ellentmonda föltételemnek. Feltörém a levelet. A többit tudja ön. Én Caesart
                  szeretem. Ön érteni fogja tettemet.</p>
					<p>Meghatva rebegék egy pár szót; az öreg gróf hideg tekintetet vete leányára. - S
                  hát elhatározott szándékod - szóla végre remegő hangon - elhagyni házamat?</p>
					<p>- Oh atyám - sóhajta Julia - s elűzné leányát színe elől?</p>
					<p>- Dufey neje házamban helyt nem talál, - viszonzá az agg komolyan - választanod
                  kell.</p>
					<p>- Atyám! - szóla közbe Julia - ne legyen irgalmatlan irántam; lám, most ismeri
                  szenvedéseimet, tudja, mennyit küzködtem, mennyi ideig mondék le éltem legfőbb
                  reményeiről; oh ne taszítson el magától! Nem ismeri Caesart, nem tudja, mily jó ő
                  s miként szeret; ő le fog mondani politikai pályájáról, mint egy atyát fogja
                  szeretni!</p>
					<p>- Mint atyát? - szóla közbe haraggal az öreg - engem, mint atyát, ő, az inas fia.
                  Elég! kértelek s te megtagadtad kérésemet; tenmagad vetéd el a kockát, s ha egykor
                  eljönnek a megbánás napjai, tenmagadnak hányhatod szemedre sorsodat. - Ekkor az
                  öreg az asztalhoz ment s csengetett. - Itt van-e még a notár, kit a városból
                  hivaték? - szóla a belépő komornához, s midőn az igenezve felelt, folytatá: -
                  Félóra mulva jöjjön szobámba s rendeltessék oda akkorra a plébános is, és az öreg
                  Lajos. Ön - szóla Dufeyhez fordulva - Juliával, s te, kedves Gusztávom, maradjatok
                  itt, hivatni foglak.</p>
					<p>Az öreg kiment, egy tekintetre sem méltatva leányát. Julia Dufeyre támaszkodva
                  zokogott, én az ablakhoz menék, s kinézve a hallgató kertre, melyben annyi boldog
                  órát töltöttem, lelkem leírhatatlan fájdalommal küzködött. Végre az öreg grófhoz
                  hivattatánk. A magas, aggszerű szobát egy pár gyertya világítá; az asztalnál,
                  melyen egy csomó iromány feküdt, fejét kezére támasztva ült a gróf; arcai
                  halaványak voltak, kezei remegtek; a szoba egyik sötétebb szegletében a plébános
                  és notár suttogtak egymással.</p>
					<p>Az öreg Lajos, a grófnak rég nyugalmazott szolgája, urával szemközt állva, szokott
                  figyelemmel követé minden mozdulatát, mintha parancsait várná. Mikor beléptünk, a
                  gróf leülni intett. Ismét hosszú hallgatás következék; végre a gróf mintegy erőt
                  véve magán, így szólt:</p>
					<p>- Egy nagy titkot hordok szívemben. Síromba vittem volna magammal, de az ég nem
                  akará, hogy családomnak végivadéka egy hazugsággal szálljon sírjába, s az idő
                  eljött, melyben fel fogom fedezni. Tudja mindenki, hogy a forradalom napjaiban
                  atyám emigrált, Németországban éltünk, egy gazdag gróf házánál, ki egykor
                  Franciaországban lévén, atyámmal megbarátkozott s az idegeneket szívesen fogadá.
                  Két év mulva egyetlen leánya nőm lett. Jámbor, de beteges asszony, kit soha nem
                  szerettem s kit csak atyám kedveért vevék nőül. Atyámnak fájt, hogy szegénységünk
                  miatt nevünkhöz illőleg nem élheténk, s én elvevém a gazdag leányt, noha a világ
                  kényelmeit éldelve, naponkint inkább érezém, hogy boldogságát feláldozám. Szívem
                  rég másé volt. Egy szegény polgárleány, kivel véletlenül megismerkedtem, bírta
                  szerelmemet; s habár nőm, amennyire hideg kedélye engedé, szeretve ragaszkodék
                  hozzám: a régiebb indulat erősebb vala, minthogy legyőzhetém. Így mult év év után,
                  az öreg gróf meghalt, nőm mindig betegesebb lőn, s habár leányunk, kit ő ötéves
                  házasságunk után szült, ismét melegebbé tevé viszonyunkat, maga e gyermek oly
                  nyomorult volt, s Máriámnak is majdnem egykorú leánya oly deli s mosolygó, hogy
                  még itt is, mintha a sors akarta volna, az atya, mint a férj, csak házán kívül
                  érezé boldognak magát. Visszahivatánk Franciaországba. Beteg nőm gyermekével
                  Németországban maradott. Mikor félesztendei távollét után visszatérék, leányomat
                  sírjában, nőmet halálos ágyán találtam, s csak hogy betegségét végnapjaiban
                  ápolva, eleget tegyek azon fájdalmakért, melyeket hidegségem által okoztam s hogy
                  a jámbort sírjához kövessem. Azalatt atyám is meghalt, szabad valék; s Mária, ki
                  míg ő élt, megelégedék szerelmemmel, most többet kívánt. Mialatt elhagyta szülőit,
                  csak szerelmemben bízva követett eddig, s most jogosítva gondolá magát, hogy nőmmé
                  váljék. De ő polgárleány volt, s végre kérésére csak azt tehetém, hogy törvényes
                  gyermekem halálát elhallgatva, helyébe leányát, kit véghetlenül szerettem s ki a
                  megholttal csaknem egykorú vala, törvényes gyermekemnek fogadám. E leány vagy te,
                  Julia. Mária, ki haláláig házamnál felnövelt, anyád. Lajos, ki akkor mint inas
                  velem volt, tud minden környülállást s ez írások bizonyságot teendnek felőle, ha
                  éppen szükség volna, a törvényszék előtt is. Itt a bizonyítvány törvényes
                  leányomnak haláláról - szóla a notárhoz fordulva s az irományokat átadva
                  egyenkint. - Itt Julia keresztelőlevele; itt számtalan levél, melyekben anyja e
                  viszonyokról szól, s ha még több kell, a városban, hol mint emigráns éltem, elég
                  ember fog találkozni, ki minderről bizonyságot tehet. S most - szóla Juliához
                  fordulva - szabad vagy, anyádnak neve Müller volt, s ezzel lépsz ki házamból.
                  Önnek, - folytatá Dufeyhez fordulva - holnap 50,000 frank fog fizettetni,
                  leányomnak egyetlen vagyona; a notár itt van, a házassági szerződést feltehetjük
                  azonnal.</p>
					<p>A gróf hallgatott, égő arcain véghetlen bánat s elkeseredés küzködött, s mikor az
                  irományokat még egyszer átnézve s összekötve a notárnak adá, egy nehéz sóhajtás
                  emelé mellét. Mi többiek meglepetve állánk körülötte, s az öreg Lajos száraz
                  kezével törülé szemeit. Julia nyugodtan állt, arcai halaványabbak voltak, mint
                  közönségesen, de semmi sem mutata felgerjedést vagy megindulást, midőn a grófhoz
                  fordulva, erős hangon így szólt: - Hogy ön, - megálla egy pillanatig, később
                  mintegy erőt véve önmagán, folytatá - hogy a gróf úr születésemnek titkát csak ma
                  közli velem; hogy mint törvényes leányát nagy névvel s dús birtok éldeletei közt
                  felnövelve szívemben reményeket gerjeszte, melyeknek egykor nem kelle
                  teljesülniök; hogy a város közbeszédének tárgyává tett; hogy míg egy szerény
                  polgári körben boldog leheték, ha soromat követhetém, ifjúságom előítéleteknek,
                  szívem legszebb érzeményei egy névnek áldoztattak fel, mely nem vala az én nevem -
                  talán jogot adna panaszokra: de ne féljen a gróf úr, én nem fogok panaszkodni;
                  inkább ismerem a kört, melyben eddig éltem, s inkább útálom régóta hideg
                  alávalóságát, minthogy belőle kilépni szerencsétlenségnek tartanám, vagy midőn
                  azoktól, kik közt annyi évek alatt rokonszívet nem találtam, megválok, mást
                  kívánhatnék, mint azt, hogy velök soha meg nem ismerkedve, szívem ne tanult volna
                  kételkedni az embereken. De hogy anyámat csak most ismerteti meg velem, hogy midőn
                  első gyermekéveimben szeretve simulék ápolómhoz, nem mondá soha, hogy anyám keblén
                  pihent szívem; hogy miután a jámbor szív törötten halt meg, sohasem vezete
                  sírjához s nem mondta: itt anyád fekszik, anyád, ki évekig ápolva nem nevezhete
                  egyszer gyermekének; ki nőni látott, s mosolygani, ki kis karjaidnak öleléseit,
                  gyermekszívednek vonzalmát érezve nem hallhatá egyszer az édes szót: anyám,
                  ajkaidról; nem éldelheté azon gyönyörteli büszkeséget, mellyel az anya gyermekére
                  mutat; nem nézhete máskép, mint remegve a jövőbe, mely őt gyermekétől meg fogja
                  fosztani, s e viszonyt örökre elszakítja, mely a dajkát s ápolót egykor
                  növendékéhez köté, - hogy nem hinthettem virágokat s könnyeket dombjára; hogy nem
                  nevezhettem őt imádságaim közt, nem folyamodhattam emlékéhez keserveim között, nem
                  vágyódhattam utána, mikor örültem, hogy boldogságomat megosszam - ezt bocsássa meg
                  az ég; én csak sírhatok.</p>
					<p>A gróf zavarodva látszék, s egy pár szót rebege, hogy mindezt anyja kérésére tevé,
                  s azért, hogy leánya boldogságát eszközölje.</p>
					<p>Julia ajkai keserűen mosolyogtak. - Boldogságomat? - szóla fájdalom-elfojtott
                  hangon - az én boldogságomat? Mintha boldogságról szó lehetne, ha a szívet
                  szeretetétől fosztod meg; mintha volna valami e földön, mivel egy anya ölelését
                  kipótolhatnád? Boldogságot! oh menj a körbe, melybe anyám karjai közül kiragadva
                  felvevél s kérdezd az asszonyokat, boldogok-e ők? Nézd őket fényes termeikben,
                  szüntelen mulatságaik közt, s kérdezd őket, hódolóiktól körülfogva,
                  megelégszenek-e? Nem érzik-e, hogy az asszonyi szív más valamire teremtetett,
                  minthogy hiúságának kielégítésén örüljön? Kérdezd, nem vágyódtak-e soha más örömök
                  után, mint melyeket körükben találtak? s miután e vágy megszűnt, nem érzék-e
                  üresen, sérülve szíveiket, nem ismerik-e azon életúntságot, mely a szívet,
                  felébredve néha az érzékek mámorából, eltölté? midőn végre láták, hogy csak
                  éldeletet keresve, e világon éldelhetni megszűntek, hogy mindig színlelve, végre
                  érzeni nem tudnak többé? Oh de te azt tudtad; s mikor anyám, a polgárleány, e
                  színpadot csak távolról nézve, benn egy fényes ragyogó világot láta, te jól tudád,
                  hogy festett rongyokból áll s hogy az örömszín a színészek arcain festék, mely
                  alatt arcaik csak inkább elhalaványulnak, s ellentállhattál volna e kérésnek, mint
                  szegény anyám könnyeinek ellentálltál. De neked egy gyermek kelle, kire nevedet s
                  örökségedet hagyhassad; kit büszkeséged kielégítésére eszközként használhass; s
                  engem vevél magadhoz, mert éppen legközelebb álltam; szeretet nélkül, mint most,
                  midőn terveidnek szolgálni megszűntem, magadtól elhajtasz. Jó, hogy e
                  bizonyítványokat megőrzéd, - szóla az írásokra mutatva - mert talán
                  kételkedhetném, hogy atyám vagy.</p>
					<p>Dufey, ki az egész jelenet alatt hallgatott, látszó zavarodásban majd az
                  irományokra, majd a notárra nézve, végre bizonytalan hangon és sok szóval
                  kifejezé, miképpen nem gyaníthatá soha, hogy szerelme Juliát ily boldogtalanná
                  teendi; s inkább, semhogy egy egész család szerencséjét feldúlja, kész
                  lemondani.</p>
					<p>- Lemondani? - kiálta fel Julia elhalványulva - lemondani? oh ember! ne taníts
                  kételkedni végre rajtad is. Lemondani, s hát nem az enyim vagy-e te, mint én a
                  tiéd? nem esküdtél-e örök szerelmet, s hogy nem élhetsz nélkülem? s tudod-e, hogy
                  amit te esküvél, azt én érzém s hogy elválni tőled: halál!</p>
					<p>Dufey hallgatott, ha lehete, még nagyobb zavarodásban, mint elébb; szánhattam
                  volna, oly nyomorultnak látszék e pillanatban.</p>
					<p>- Miért állsz oly némán itt? - szóla remegve Julia, sötét szemeit Dufeyre
                  függesztve - nem mondtad-e számtalanszor, hogy magadat boldognak érzenéd, ha
                  szegény volnék, név s remények nélkül, nem bírva semmit, mint szerelmemet, hogy
                  egészen csak neked köszönhessem boldogságomat. Ím, kívánatod beteljesedett; mint
                  egy koldus lépek házadba, vagyon, név, barátok nélkül; nincs semmim, mint
                  szerelmed; nem reménylek, nem kívánok semmit, mint szerelmedet; a porból emelhetsz
                  fel magadhoz! mondd nekik hát, hogy örülsz, hogy szeretsz, s szeretni fogsz így
                  is!</p>
					<p>- Miként kételkedhetik - rebegé Dufey.</p>
					<p>- Oh én, - folytatá Julia - én nem kételkedem; de ők, kik nem szeretnek, nem
                  szerettek soha, ők nem hisznek. Nézd, mily gúnyoló mosollyal, mi kegyetlen
                  szánakozással néznek rám; lám, mert nem ismerik szívedet; mondd nekik csak
                  egyszer, mint nékem annyiszor mondád, s hinni fogják; valami oly meggyőző vala e
                  szavakban mindig, minek ellentállni nem lehet.</p>
					<p>- Minek ismételjem ezek előtt, - szóla erőltetve Dufey - mit annyiszor elmondék?
                  én szeretlek szívemből, s habár -</p>
					<p>- Nem volt-e igazam, - szóla atyjához fordulva Julia - ha mondám, hogy szeret; ön
                  azt hivé, hogy birtokom vagy nevemért ragaszkodik hozzám, de ím nincs semmim többé
                  a világon s ő szeret, s én boldogabb vagyok, mióta mindezt elvesztém; legalább nem
                  fogja többé mondhatni senki, hogy Caesarom nem szeret.</p>
					<p>- Talán el fog jönni az idő, mikor magadat boldogtalannak érzended - szóla közbe a
                  gróf.</p>
					<p>- S ön örülni fog boldogtalanságomon, nemde? - viszonzá keserűen Julia; - ön
                  áldani fogja igazságos Istenét, ki az engedetlen gyermeket megbünteté? Oh én
                  ismerem ez atyai érzeményeket. Ha a gyermek, ki a világra helyeztetve, önvétke
                  nélkül csak kínokat éreze; kihez soha szeretően nem közelíte senki, ki fájdalom s
                  lemondás közt tölté éveit, s mind ezt, mert elnyomója, ki zsarnokságát a szent
                  atyai név alatt űzé, úgy kíváná, végre széttöri láncait; ha a félelemmel az
                  egyetlen érzeményt, melyet ura benne ébreszteni iparkodék, elvetve magától, élni
                  akar, szabadon éldelve önalkotta világát; ha a szerencsétlen, kinek szíve, remegve
                  bár, mint a mágnestű, de szüntelen minden küzködés ellen egy pontra mutat, nem
                  állhata ellent, s végre azt teszi, mire természete kényszeríté: oh akkor egy nagy
                  átok hangzik el fölötte, a világ irtózva fordul el a szörnyetegtől, szenvedéseit a
                  jámbor maga elfelejti s mindenki az ég büntetését hívja árva fejére, hogy szörnyű
                  példa legyen azoknak, kik a láncok terhét érezve, talán szét akarnák törni, mint
                  ő. De az atya! Oh annak minden szabad; ha szeretet helyett csak hatalmát érezteté
                  gyermekével; ha másokra bízva nevelését, végre hosszú távollét után csak azért
                  vevé ismét házához, hogy évekig lassú kínok között egy hiú tervnek áldozza fel; ha
                  hideg önös számolásai között leánya szerencséje egy nulla volt, melynek értéke
                  nincs; ha végre, mert leánya többé eszköz lenni nem akart, a haszontalan szolgát
                  nyugodtan elűzé házától: mindez jó s rendjén van. A világ tiszteli az ősz hajakat
                  s az ég maga leküldi villámait szent hatalmának megtartására. Nemde úgy van? A
                  könnyek, melyeket anyám sírt, a hosszú kín, melyet én szenvedék, el van felejtve,
                  csak haragod száll fel az éghez, csak ha bosszúért kér, hallgatja meg Isten az
                  imádságot. Oh de én mást hiszek; az ég látja lelkemet, tudja, mennyit szenvedek s
                  nem fog elhagyni keserveim közt.</p>
					<p>A gróf hallgatott; lángoló arcokkal ült ott, bosszús tekinteteket vetve leányára,
                  ki elragadva fájdalmától, fölemelt fejjel állt előtte, mintha kihívná bosszúját. A
                  termet remegő hallgatás tölté el s minden szív szorulva várá a vész kitörését;
                  csak a plébános lépe engesztelve a felindultak közé; majd a grófot türelmességre
                  intve, majd Juliát nyugalomra; de hasztalan: könnyebb a természet vészeinek
                  parancsolni, mint azoknak, melyek szívünkben dúlnak.</p>
					<p>- Mit bánom én, - szóla elragadtatva fájdalmától Julia - történjék bármi, én
                  boldogtalanabb nem lehetek többé; a kehely csordultig telt, s a csepp, mely
                  kifolyni készti, csak könnyíti terhét. Nem tudom-e, hogy anyám boldogtalan volt,
                  hogy atyám nem szeret, nem szeretett soha; nem hajtattam-e el házától? s mi
                  történhetik még? Az áldozatnak legalább véreznie kell a halálos csapás után s az
                  embernek nem volna szabad szólni, ha szívén nehezebb seb ejtetett, hogy kínzója
                  lássa művét? Oh hadd mondjam el neki: hogy boldogtalan valék általa, a naptól,
                  melyben érzeni kezdék, mostanig; boldogtalan, mint szegény anyám, mint azok, kik
                  hozzá szeretve ragaszkodtak; hadd mondjam el, hogy e házból kilépve nem viszek
                  mást magammal, mint a bánatot, hogy küszöbén valaha átléptem; hadd mondjam, hogy
                  szerencsémet elrontá, s maga Caesárom szerelme sem fogja elfelejtetni velem azt,
                  hogy egy atya koldusként űzé el gyermekét, s nem sírt egy könnyet, midőn tőle
                  örökre megvált. Oh ezen emlék elég örökségül, mert gazdagnak, nemesnek, nagynak
                  fogom érezhetni magamat polgári körömben, valahányszor eszembe jut, hogy azok
                  közül léptem ki, kiknek nemessége ily tettek által tartatik fel.</p>
					<p>- Vígy még egyet örökségül! - kiálta fel az agg, reszkető kezét az ég felé emelve
                  - átkomat! - s arcai elhalványultak s magánkívül rogyott a plébános karjai
                  közé.</p>
					<p>Julia elhalványult, szemeit atyjára meresztve, görcsösen összekulcsolt kezekkel
                  állt ott. - Ő elátkozott - szóla halkan s alig érthetőleg, mintha akaratlanul
                  szóvá lett volna a gondolat. - Ő elátkozott! - kiálta fel szívszakasztó hangon, s
                  atyja lábaihoz borulva, szenvedélyesen ajkaihoz szorítá kezét. Szemei könnyekkel
                  teltek el; szívrehatóbbat nem láttam soha, mint ez asszonyt fájdalmában. Mint a
                  hegyfolyam, mely kilépe keskeny partjaiból, ellenállhatlanul zúg le a bérceken,
                  szétdúlva mindent, mi futását akadályozza, de ha árjai leapadtak, az egykor viruló
                  partot elpusztulva, az elébb síma ágyat teli sziklákkal hagyja, ilyen vala Julia
                  szenvedélyében. A vész, mely lelkét feldúlá, megszűnt s előtte csak atyjának
                  halvány arcai álltak, szívében csak a bűnnek érzete. - Oh ő elátkozott - zokoga
                  magánkívül -, s nem veheti többé vissza szavát; én magam öltem meg atyámat!</p>
					<p>- Menjen hamar valaki Párizsba az orvosért, - kiáltott a jegyző - itt rögtöni
                  segély szükséges. - Én, ki nem tűrhetém tovább e kínos jelenetet, sietve elhagyám
                  a szobát. Kevés perc után lovam nyergelve volt s Párizs felé vágtaték. Az éj
                  csendes vala, a tájt lekaszált rétek illatja tölté el, s fenn az égen ragyogva
                  álltak a csillagok. - S e virágzó térek közepett, e tiszta ég, e milliónyi
                  fénypontok alatt, mennyi széttörött remény s vérző kebel, mely soha nem gyógyuland
                  ki sebeiből! Oh szegény ember, ki míg boldog valál, oly fenségesnek, ki lobogós
                  hajódon evezve, a természet urának képzelted magad, mert a szél véletlenül éppen
                  kívánatod szerint fújt és sajkádat az óhajtott part felé hajtá: várd meg a vészt,
                  s ha sajkád szétrontott töredékekben lebeg előtted, s te magad meztelenül, kitéve
                  inségnek s nem remélhetve mást a halálnál, egy szegény hajótörött állsz magányos
                  szikládon: nézd, mi nyugodtan emelkedik a nap inséged fölött s tanuld meg, mi
                  kevés vagy a világon; s ha alig bírhatva keserved terhét, éltednek egész reményét
                  egy pillanatban vesztéd el, s körültekintve az életben, nem is kereshetsz már
                  egyebet rokonérzetnél, nézd az embereket: mily nyugodtan folytatja mindenik
                  szokott munkáit vagy örömeit, miként nem változott semmi a társaságban, mióta
                  boldogtalanná lettél, s tanuld, mi kevés vagy az emberek között. Egy porszem, mely
                  a nap sugaraiban feltűnt, s mikor sötét lőn fölötte, elveszett. S minek hát e
                  magas vágy, mely lelkünket eltölti? minek annyi fenséges remény, s e lélek, mely
                  ereje csalfa érzetében akarni mer? Ha a vakeset szolgáinak születtünk, miért kelle
                  szabadságról álmodoznunk annyit? Oh nagy rejtély az emberi lét, s csak ki a földön
                  túl meri keresni magyarázatát, az élhet a nélkül, hogy kétségbeessék s a sorsot
                  elátkozza, mely őt e világra hívá, hol minden virág ezernyi elfonnyadott virágok
                  rothadásán, minden remény ezernyi elveszett remények töredékei fölött áll, s hol a
                  szép föld alatt nem áshatunk s nem gondolhatunk vissza a multra a nélkül, hogy
                  itt, mint ott, sötét hideg enyészetet ne találnánk.</p>
					<p>Mikor az orvossal visszajövék, már az egész ház kínos feszültséggel várt reánk. A
                  gróf rövidre, miután elmenék, magához jött s új átkokkal elűzve szerencsétlen
                  leányát, végakaratját iratá a notár által, melyet aláírván, ismét ájuláshoz
                  hasonló érzéketlenségbe esett, csak néha ébrede pillanatokra. Az orvos, miután
                  üterét tapogatá, csak kevés órát ígére a betegnek. Minden hallgatott. Nem írhatom
                  le, mi fájdalmasan hatott az egész jelenet reám. Itt feküdt ő, életének küszöbén,
                  egy hosszú élet után végsőt pihenve e földön; és ím! miután hatvan éven túl
                  remélt, küzködött sorsával, s kívánatainak létesítésére terveket alkotott s annyi
                  áldozatot hozott: mi más maradt a haldoklónak végpillanatjaiban, mint azon érzés,
                  hogy hasztalan fáradott. S ha a lélek még talán ébren vala, s a szem, mely néha
                  fáradtan körültekinte, még láthatott: azon szomorú tapasztalás, hogy halálos
                  ágyánál nincs egy szem, melyeket veszte könnyekkel töltene, nincs egy szív, mely
                  tőle megválva szegényebbnek érezheté magát. S mégis e kínos magányra nem a sors
                  ítélé őt. Kevés léptekre tőle leánya várt zokogva, ki egész életében híven
                  ragaszkodott hozzá, kit boldogtalanná tett, s ki őt szereté mégis. Egy szó s
                  gyermeke mellette állhatott; egy áldás s a szerencsétlen boldognak érezte volna
                  magát, s ő hallgatott. Oh szomorú látni az embert, ki sorsával küzködik; látni,
                  mennyi erő, mennyi nemes érzemény vész a hosszú vitában; látni az ifjú reményeit,
                  a férfi szilárd akaratát, az agg türelmét, mind széttörve az érzéketlen világ
                  tompa ereje által; szomorú látni mindezt. Oh de látni, miként küzködik az ember
                  önboldogsága ellen; látni, miként taszítja el önkezeivel a szeretetet, melyet a
                  sors neki, mint mindenkinek, éltében legalább egyszer nyujtott; látni, mint
                  ragaszkodik mindenhez az életben, csak az egyhez nem, mi őt megmentheti; látni,
                  mint veti el magától legfőbb kincsét, hogy mint a szerencsétlen, kit rémülése
                  elámított, éppen a legbecstelenebb holmit mentse meg a lángokból: oh ez
                  szomorúabb, ezerte szomorúabb! S mégis nem látjuk-e ezt naponkint? s ha pokol a
                  világ, nem vagyunk-e benne többnyire önmagunk legkegyetlenebb kínzó ördögeink?</p>
					<p>Juliáról kérdezősködtem; ő szobájában vala. Dufey a városba orvosért ment. Vannak
                  pillanatok az emberi életben, midőn a szív boldogtalansága érzetében fájdalmakat
                  kíván. Mint a beteg kínjai között szinte örül a sebész késének, mely feldagadt
                  tagját átmetszve megvérezteti: úgy néha önmaga keres alkalmat az ember, melyekben
                  lelke bánatát kettőztetett erővel érezhesse. Nem építünk-e sírokat? az elhúnyt
                  kedvesnek képét nem állítjuk-e szemeink elébe? nem ragaszkodunk-e mindenhez, mi
                  kínos emlékeket gerjeszthet szíveinkben? S ha válni kell, nem keresünk-e alkalmat
                  önmagunk, hogy a búcsú fájdalmát érezhessünk? Keblünkhöz szorítjuk barátunkat, még
                  egyszer akarjuk hallani szavát, látni nyájas arcvonásait s a könnyeket, melyeket
                  értünk sír; még egyszer mindent, amit bíránk, s vesztenünk kell, hogy keserveink
                  kelyhében egy csepp ne maradjon, melyet ki nem üríténk. Talán mert egy neme a
                  vigasztalásnak e bánattelt világon az is, hogy legnagyobb kínjait már elszenvedők;
                  talán mert a szerelem gyönyörei után más éldelet nincs, mint a szerelem keserve. -
                  Juliához menék. - Maga volt. - Mély gondolatokba merülve állt a nyitott ablaknál,
                  kinézve a hallgató kertre, hol a szürkület első világa terült el. Minden
                  hallgatott. A gyertyák majdnem leégtek, s a korányszellőtől ingatva, bizonytalan
                  világot terjesztének el az egész szobán. Szívemet véghetlen fájdalom tölté el.
                  Eszembe jutott egész boldogságom, melyet bírtam, s miként vesztettem el mindent,
                  még megbántásom érzetét is, mely lelkemnek első nehéz pillanataiban erőt adott.
                  Sírtam. - Julia visszafordult. - Atyám meghalt, - szóla nyugodtan reám függesztve
                  sötét szemeit - ne titkoljon semmit előlem, én el vagyok készülve mindenre.</p>
					<p>Mondám, hogy még él.</p>
					<p>- De remény nélkül, nemde? - folytatá ő - oh! ön boldog, - szóla egy nehéz
                  sóhajtással - ön sírhat érte, nekem nincsenek könnyeim.</p>
					<p>- Én nem azért könnyezek, - szólék elragadtatva fájdalmamtól - az idő megszünt,
                  mikor a halál képe fájdalommal tölté szívemet; láttam, mennyit szenvedhetünk kevés
                  óra alatt e világon, s nem vagyok eléggé önös, hogy barátaimnak éveket akarnék
                  kívánni. Oh, de hogy annyit kelle szenvednem, ennyit vesztenem s hogy önt
                  boldogtalannak kell látnom mégis, hogy szebb napjaimra vissza nem tekinthetek a
                  nélkül, hogy eszembe nem jutna, miképpen szerelmem önnek csak kínokat adott, ez
                  több, mint hogy szívem nyugodtan elbírhatná.</p>
					<p>Julia meghatva nyujtá jobbját. - Ne legyen igazságtalan önmaga iránt, - szóla lágy
                  hangon - ha van egy emlék a multban, mely szívemet tiszta örömmel tölti; ha van
                  egy vigasztalás, mely e pillanat keserveit enyhítheti: önnek szeretete, önnek
                  nemes barátsága az. - De vannak emberek, kiket a sors szenvedni teremtett. Miként
                  bizonyos növényeknél a langy nyári eső s a nap meleg sugára csak a betegséget
                  növeli, mely már bennök rejtődzik: úgy vannak keblek, melyekhez még az is, mi
                  másokat boldogítana, csak azért közelget, hogy szenvedéseinket növelje. - Ám
                  legyen, e szív jókor tanult szenvedni, s kitől a sors az erőt, mellyel
                  ellentállhatna, megtagadta, annak erőt adand talán, hogy elbírhassa keservét. Csak
                  egyet kérek az égtől: önnek bocsánatát.</p>
					<p>- Oh Julia! - szólék dobogó szívvel.</p>
					<p>- Oh ne tagadja meg tőlem, - viszonzá lágy hangon ő - lám, én elég szerencsétlen
                  vagyok. Hadd legyen e szomorú életben, melynek küszöbén állok, legalább azon egy
                  vigasztalásom, hogy az, ki minden emberek között legnemesebben viselé magát
                  irántam, nem fogja átkozni emlékemet.</p>
					<p>- Átkozni emlékét? - szólék feszült kebellel. - S mi volna hát életemben, mire
                  puszta napjaimban visszatekinthetnék, mint ezen egy emlék? Kinek öröme nincs,
                  annak legalább valami kell, mit sirathasson: a hontalannak honvágy, az aggnak
                  gyermeksége emlékei, nekem képed. Százszor könnyebben foszthatod meg a boldogot
                  örömeitől, mint a szerencsétlent bánatától, mely egyetlen tulajdona, s melyhez,
                  mint a hajótörött hajója darabjaihoz, kétségbeesett állhatatossággal ragaszkodik,
                  mert érzi, hogy más nincs, mi által fennúszhatnék.</p>
					<p>- Oh de te, mit gondolsz emlékemmel; te boldog lész - folytatám keserűen, mert
                  szívemben Dufey emléke emelkedék - kedvesed karjai között éldelve minden
                  boldogságot, mivel a szív, ha magát szeretve látja s szeretni érzi, eltelik; mi
                  leszek én neked? egy könnyű felleg talán, mely éltednek korányát elborítá s melyet
                  napodnak erősebb sugárai lenyomtak. - Ám legyen, boldogságodra szükséges, hogy
                  elfeledj, s én nem akarom elrontani boldogságodat.</p>
					<p>- Boldogságomat? - viszonzá felsóhajtva Julia - mintha ezek után, mik történtek,
                  boldogságról még szó lehetne! Nem fekszik-e atyám átka éltemen? Vagy azt hiszi ön,
                  hogy mit az ember szenvedelemből elragadva egy pillanatban tett, azt, ha
                  nyugalmába visszatért, el fogja felejthetni? Én nem csalódom így. Bármily hatalmat
                  szerezzen az ember magának ez életben, bármi szabadon válassza útját, egy van, mi
                  hatalmunkon túl fekszik: a mult; s a zsarnok, ki nemzeteknek parancsol, s az
                  egyes, ki legyőzve minden akadályt, már céljánál látá magát, nem némíthatja el
                  szavát. Egy világot alkothatunk magunknak, de nem törülhetünk ki egy emléket
                  lelkünkből, s vajjon lehetek-e boldog ily emlékek után? - Ha magamat Caesarom
                  karjai között boldognak érzeném is, ha körültekintve házamban, vidám nyugalom s
                  megelégedés lépne szemeim elébe, s öröm s szeretet minden felől: nem fog-e eszembe
                  jutni, hogy mind e szerencse atyámnak sírján alapszik, melyet én ástam; hogy önnek
                  boldogsága, hozzám ragaszkodó szívének egész kincse az ár, melyért ez örömöket
                  megvásároltam. S ha végre egyike azon nehéz óráknak jövend, melyek a legboldogabb
                  életben is ütnek néha, s melyekben csak önérzetünk vigasztalhatja bánatunkat: ha
                  Caesárom szerelme kihűlne, nem fogna-e atyám átka jutni eszembe? - Oh mik e föld
                  szenvedései ehhez képest, mi minden kín azon érzeménnyel összehasonlítva, hogy
                  büntetésül szenvedjünk.</p>
					<p>Némely vigasztaló szót rebegék.</p>
					<p>- Oh ne vigasztaljon ön, - folytatá ő - ismerem jövőmnek egész szörnyűségét; de
                  míg Caesárom szeret, míg e szív bánata között magát egy lény boldogságára
                  szükségesnek érezheti; míg valaki marad e világon, kiért élni s áldozni szabad:
                  addig erőt érzek magamban elbírására. Küzködni fogok bánatommal, hogy szenvedésem
                  ne rontsa a kedves örömeit; mosolygani, ha őt vígan látom, örömöket színlelni
                  talán, ha komor redők vonulnak össze homlokán. Oh de boldog lenni - soha többé. Ki
                  azt, miért egész életén át küzködött, eléré, még nem boldog azért; ki tudja,
                  mennyi változhatott a küzködés között? s nem nyeri-e végre csak vágyainak
                  töredékeit harca után? ki tudja, nem mélyebb sebet hoz-e magával, midőn céljához
                  ér, minthogy diadalán még örülhetne? Oh habár sokszor ismeri szívünk azt, mi
                  nélkül boldognak lennie nem lehet, ki a kezes, hogy ha elérte, azzá leend, s hogy
                  nem fog, mint én, vágyódva visszatekinteni azon napokra, melyekben még legalább
                  egy kívánata vala!</p>
					<p>Hallgatánk. A kerten mindig több világosság terjede; a világ, mely a gróf
                  ablakából árada el, fokonként elhalványodott; Julia fürteit a hűs korányszellő
                  lebegteté. - A nap közelg, - szóla végre Julia - az utolsó, melyet e házban
                  felkelni látok, búcsúznunk kell; Caesar kevés perc mulva itt lesz s én elmegyek.
                  Ki tudja, talán utolszor látjuk egymást.</p>
					<p>- Utolszor - rebegék elfojtott hangon.</p>
					<p>- Utolszor talán e világon, - folytatá Julia erőltetett nyugalommal - nyujtsa
                  jobbját s mondja, hogy megbocsátott.</p>
					<p>Nem felelheték; ajkaimhoz szorítva remegő kezét, záporként hulltak könnyeim.</p>
					<p>- Oh sírjon! sírjon, szerencsétlen barátom - szóla meghatva Julia - s bár e
                  könnyek, melyeket én facsartam, annyi enyhet nyujtsanak szívének, mennyi bánattal
                  töltik az enyimet. Mi boldog lehete ön! Fiatal, megajándékozva mindennel, mi az
                  életben kívánatos, bízva az emberekben, lelkének egész erejével ragaszkodva
                  mindenhez, mit szíve szép s nemesnek képzele; mily jövő ígérkezék napjainak.
                  Szerelem, dicsőség, öröm; mit a képzelet teremte, mit a kívánat csak megfoghata,
                  minden egy nagy reménnyé egyesülve; s most - - - Oh hogy nekem kelle feldúlni
                  mindezt! Sírjon, sírjon barátom, én egész szerencséjétől fosztám meg! mert mi az
                  élet szerelem nélkül? S e szív, mely magát csalódva látta, nem fog többé
                  szerethetni. A nehéz seb, mely keblét fájdalommal tölti most, gyógyulni fog; idők
                  fognak jönni, melyekben a keserv eltompulva talán csak egy sötét emléket hagy maga
                  után: de ha a szív fölgerjedve nyugalmából, még egyszer érezni akar; majd ha egy
                  lényt lát maga mellett, melynek közelítésénél megindul; ha látva az érzeményt,
                  mely arcait lángokkal borítja, hallva a szót, melyet szerelem remegtet, már
                  engedni kezd a szép álomnak, emlékem fog emelkedni lelkében, egy szó fogja fülébe
                  súgni: Julia megcsalt! míg az ébredő érzemény elvész e gondolat súlya alatt s a
                  szív magányban keresi szomorú biztosságát. Oh én jól tudom, hogy így lesz; s ha
                  végre átlátta, hogy igazságtalan vala kételyeiben, s hogy az, kit tapasztalásai
                  nélkül szeretett volna, érzelmét megérdemlé; ha érezve elhagyatottságát, eszébe
                  jut, hogy mindennek oka én vagyok, kinek emléke egy átokként áll életében: vajjon
                  nem fogja-e átkozni a szerencsétlent, ki egész életét méreggel tölté? Oh Gusztáv,
                  ne tegye! lám én nem tehetek róla.</p>
					<p>- Én önt boldogítani akartam, - tevé hozzá rövid szünet után - vétkem csak az,
                  hogy gyenge valék. - Szegény egy teremtés az asszony! Mennyit kíván tőle a
                  társaság, s mi kevés erőt ada szívének a természet! Mily véghetetlenül
                  szerencsétlen, ha útjából csak egyszer is eltért, s mégis mennyi csáb áll
                  körülötte s önmagában, mely őt eltéveszti! Az ember szabad, így szólnak
                  filozófjaink: oh, de kérdezze azt, ki szeretett, s mosolygani fog e büszke
                  mondáson. Kinek szíve hideg önségben magába vonul, ki állati éldelet között vagy a
                  tudományok terméketlen munkáival tölté napjait, az talán szabadnak képzelheti
                  magát: mint a szunnyadó rab nem látja börtönének magas falát, s szabadságról
                  álmodozhatik. De ébredjen csak egyszer a szerelem ellentállhatatlan hatalma
                  szívében s kérdezze: szabadnak érzi-e magát? Kérdezze őt, tud-e parancsolni a
                  világnak, hogy megváltoztatva gépi forgását, érzeményeit ne sértse? Kérdezze,
                  tud-e parancsolni önszívének, hogy az az egyetlen harccal felhagyva, e világ
                  rendszabályainak alája vesse önérzeményeit. Van egy Scyllája s Charibdise
                  életünknek: a világ ez, s önérzetünk s egész szabadságunk abban áll, hogy
                  választhatunk, e sziklák melyikén akarunk hajótörést szenvedni. Boldog még, kinek
                  lelkébe elég erőt teremte Isten, hogy ezt tehesse, s csak e sziklák egyikébe
                  ütközve, szerencséjének legalább felét menthesse meg; én bizonytalan lebegék a
                  kettő között s mindenemet vesztém el.</p>
					<p>Julia hallgatott; nyugodt lemondás, mélyen érzett reménytelen fájdalom vala
                  kimondva egész valójában. Vigasztalni akarám; mondám, hogy az idő, mely örömeinket
                  feldúlja, elviszi folyásában fájdalmainkat is s más ily banális frázisokat. Mert
                  ki tudna újat mondani a keservről, mit annyi bánatok közt nem mondtak volna már
                  ezerszer az emberek. De Julia szomorúan rázá fejét. - A fájdalom enyhül idővel, -
                  szóla komoran - de nem bűnérzetünk. Boldog, kit sorsa oly egyszerű helyzetekbe
                  állíta, hogy mikor tőle áldozat kívántatik, önmagát feláldozva eleget tehet. De
                  vannak nehezebb állapotok, hol kedveseink között kell választani áldozatunkat, hol
                  egyet sem boldogíthatunk a nélkül, hogy egy mást ne sértenénk; kit a sors ily
                  állapotra ítéle, annak mi más vigasztalása maradhat, mint az, hogy kedvese, kit
                  sértett, megbocsát akaratlan tettének?</p>
					<p>- Oh ha az szívének nyugalmat szerez, - szólék megindulva - vegye eskümet, hogy e
                  szívben nem marad keserű csepp emléke fölött. S bármennyit szenvedék is eddig,
                  bármily kínok várnak reám a jövőben; átkozni fogom a világot, átkozni önmagamat,
                  de soha nem azt, kinek éltem legszebb napjait köszönhetem.</p>
					<p>Julia meghatva nyujtá kezét, s midőn remegő ujjait ajkaimhoz szorítva szelíd
                  arcait látám; midőn tekintetem szemeinek sötét mélyébe merülve, a könnyeket látá,
                  melyek benne remegtek; s midőn érzém, hogy szavaim a mély keservet, mely keblében
                  dúla, egy pillanatra enyhíték: ekkor először érzém, hogy a fájdalomnak is vannak
                  keserűen édes gyökerei.</p>
					<p>Ekkor lépett be a komornyik a szobába, kérve Juliát s engem, hogy jöjjünk át.</p>
					<p>- Atyám hivat? - kérdé Julia s arcán örömsugár futa át.</p>
					<p>Hallgatott. - Hát meghalt, - szóla Julia remegve - nemde? - Végpillanatjaiban van
                  - viszonzá a komornyik; s mi sietve menénk át.</p>
					<p>Már világosodott. A kert fái között a korány pirult s az égve hagyott gyertyák
                  világtalan álltak az asztalon. A szobában minden hallgatott. Közepében az ablak
                  felé fordulva - amint egyik szabadabb pillanatában maga kíváná - ült a gróf. Arcai
                  halaványak voltak s nyugodtak, mint egy halotté; a szenvedelem, mely baját okozá,
                  nem hagya nyomot vonásain; fájdalmai a halál érzéketlenségében megszüntek, s ha
                  mellének gyenge lélegzetét nem halljuk, s az orvos, ki üterét tartá, nem érezte
                  volna vérének vég lassú dobbanásait, nem gondolhatá senki élőnek. - Szemei húnyva
                  voltak, mintha szunnyadoznék. - Oh különös látvány egy haldokló! Íme még él, arcai
                  halványak, de ugyanazok, melyeket mindig láttunk s talán szerettünk; szíve dobog
                  még, melle lélegzik, lelke talán gondol még. Végakaratát íratja, rendeleteket
                  tesz, szóval egyike körünknek. Egy óra s mivé lett! Rokonai elosztják birtokát,
                  szolgái tisztelet nélkül ide s tova hurcolják testét, s a dög, melytől mindenki
                  irtózva elfordul, kivitetik a nagy rothadás terére, vagy talán rokonabb por közé,
                  hogy feledve hamvadjon. S ez volna azon cél, mely után annyit fáradunk? annyi
                  szenvedés, annyi áldozat után semmisedés? Ez az egyetlen jutalom, mely pályánk
                  végén reánk vár, hogy mint az alávaló szolgának, urunk végre leoldja bilincseinket
                  s elűzve házából, mondja: szabad vagy?!</p>
					<p>Oh ha valami nagyot tettél vagy jót, mi utánad fennmaradt; ha éltednek
                  végpillanatjaiban még legalább egy barátot láthatsz ágyad mellett, ki általad
                  boldogabb lett; házat, melyet építettél; hacsak egy fa nyúl be virágozva szobád
                  ablakán, melyet te ültettél, s mely földi utadnak emléke marad; de halni így,
                  minden haszon nélkül kimúlni a világból, vagy talán élted egész iparkodását
                  semmisítve látni még végpillanatidban - ez kínosabb, mint leírhatnók. Ily
                  gondolatokba merülve álltam ott, majd a haldoklóra, majd Juliára nézve, s szívem
                  mélyen érezé létünk egész nyomorúságát, melyben annyinak csak keservek és
                  semmisedés között lehet választani. Végre az agg még egyszer felnyitá szemeit, egy
                  fáradt tekintetet vetve maga körül. - Nyissátok fel az ablakot, szóla gyenge
                  hangon. Megtevők. Julia kétségbeesett tekintetet vete atyjára. - Oh áldjon meg -
                  rebege elfojtott hangon. Az agg szomorúan néze maga körül, mintha még egyszer
                  akarná végigtekinteni elődei hosszú sorát. Végre felsóhajtva leereszté fejét s
                  hallgatott. - Csak egy áldó szót! - sóhajtá Julia; az agg nem felelt, keze
                  meredten esett le széktámaszáról; nem vala többé.</p>
					<p>A nap első sugárait árasztá el a szobán, minden hallgatott, csak a nagy tölgy
                  ágaiban suttoga a korányfuvalom.</p>
					<p>Mélyen meghatva állánk a halott körül; Julia imádkozott. Ekkor lépe egy inas a
                  szobába, levelet ada Juliának. Julia megnézé a felírást s elhalványult. Sietve
                  feltöré a pecsétet, s míg szemei a sorokon végigfutának, egész teste remegett. -
                  Az Istenért, - szólék végre - mi történt? Ő nem felelt, szemeit a papírra
                  meresztve s mintegy magánkívül állt. - Kitől van e levél? - szólék ismét; Julia
                  reám néze s szíve elfagyott e hideg kétségbeesés tekintete alatt. Hallgatva
                  odanyujtá a levelet. - Én el vagyok átkozva! - kiálta fel, s magánkívül esett
                  karjaim közé.</p>
					<p>Szobájába vivők. Én asszonyai gondjára bízva őt, a levelet olvasám. Dufeytől vala,
                  körülbelül ezen szavakkal: Kedves Juliám! Ha ön valaha szeretett, min kételkednem
                  nem szabad, képzelje önmaga a fájdalmat, mely e pillanatban lelkemet tölti; s ha
                  már átkom vala, hogy közeledésem által szívének csak keservet hozhaték, legyen
                  legalább bizonyos, hogy magamat büntetve érzem. Nyugalmát rontám el, feldúltam a
                  boldog házi kört, melyben napjai folytak; sőt hogy ne maradjon semmi, minek
                  elrablását szememre hánynom nem kellene, még nevétől s fényes állásától is én
                  fosztám meg. De ne gondolja, hogy e szív, mely önt szeretni merte s mely
                  viszontszerelme érzetében boldog volt, egészen el tudná felejteni kötelességét; ne
                  gondolja, hogy a férfi, kit annyi bizalomra méltatott, érdemetlen vala. Én ismerem
                  kötelességemet, s bármi nehéz legyen, teljesíteni fogom; vérezzék bár szívem
                  örökre, én lemondok szerelméről, az esküről, mely szívét az enyémhez köté, s
                  melyet soha el nem fogadtam volna, ha képzelhetém, hogy önnek annyi fájdalmakat
                  okozhatna. Még idő van; menjen atyjához, kérje bocsánatát, mondjon le rólam, s
                  nyujtsa kezét más boldogabbnak, s minden helyre fog jönni ismét. Atyja vissza
                  fogja venni átkát, a kevesek előtt fölfedezett titok titokban marad s Juliám ismét
                  boldog leend. Boldog! oh nem, nem úgy, mint én reménylém szebb napokban; mert ki
                  fogja őt úgy szerethetni, mint én? de szerencsés legalább, legalább irígylett, s
                  ez több, mint mit én neki nyujthatok. Azok után, mik történtek, mindennek vége
                  van, s jobban ismerem atyját s inkább érezém, mi szörnyű egy atyának átka, semhogy
                  boldogságunkat most csak reményleni merném is. Vegye hát végbúcsúmat, melyet
                  feldúlt kebellel mondok. Fél óra mulva úton leszek, s ha súlyos hivatalom terhei
                  közt néha egy fohász száll hazám felé, legyen bizonyos, hogy az annak
                  boldogságáért leend, kit e földön leginkább, kit egyedül szeretek.</p>
					<p>Caesár. </p>
					<p>Elbámultam. Vannak dolgok a világon, melyeket minden tapasztalásunk mellett
                  mindaddig lehetetleneknek gondolunk, míg meg nem történtek: s ilyen vala ez.
                  Mindennek vannak határai e földön, csak az emberi keservnek nem, s nem az
                  alávalóságnak; s miként a kínpadon szenvedő, míg él, nem mondhatja, hogy a kínok
                  tetőpontjára ért s hogy kínzói nem fognak többé semmit találni, mi által fájdalmát
                  nagyíthatnák: úgy a legrosszabb mindig találhat még valamit, kire tekintve, magát
                  jobbnak érezheti.</p>
					<p>E pillanatban lépe Armand a szobába, ki a gróf betegségéről hírt véve, Párizsból
                  kijött. Ha valaha barátod volt; ha valaha ifjú szíved egész erejével egymáshoz
                  ragaszkodott, ki neki kedvesebb vala önmagánál; ha szívednek minden érzeményét,
                  örömeidet s a keserveket csak vele érezéd; ha titkod nem vala, melyet rá nem
                  bíztál, ha kételyed nem volt, melyre nem tőle vártál volna feleletet; szóval
                  lényednek kiegészítő felét láttad benne, s most egyszerre csalva, egész
                  boldogságodtól megfosztva látod magadat, vagy ha csak képzelheted, hogy ez való
                  lehet a világon: gondolhatod állapotomat. Szívemben ezer átok zúgott, s némán
                  álltam; bosszút, vért szomjaztam, s egész testem remegett. Ő nyugodtnak látszott s
                  jobbját nyujtá. Ekkor tört ki egész haragom. Eltaszítám magamtól kezét. Elmondék
                  mindent, mi szívemet szorítá, a multat s jelent, rendíthetetlen barátságomat s
                  alávaló csalását. - S most el e házból! - kiálték magamon kívül; - el szemeim
                  elől, gazember!</p>
					<p>Armand nyugodt maradt, csak a gyenge remegés ajkai körül, s a könnyű pirosság,
                  mely halvány arcát egy pillanatra elborítá, mutaták megindulását. - Értelek, -
                  szóla végre, megvető tekintetet vetve rám - holnap reggel hatkor a boulogne-i
                  erdőben felelni fogok rá. - Elmegyek, - szólék, szinte örülve a kihívásnak - te
                  vagy én; kettőnknek nincs többé helye e világon.</p>
					<p>- Igazad van, - szóla komolyan Armand - de hogy oly büszkén ne emelkedjél
                  fölöttem, hogy a becsületes ember álarca alatt ne takard szégyenedet, tudd meg,
                  hogy ismerve vagy. Én tudtam, hogy Julia nem szeret, tudtam, hogy gyermekes
                  makacsságodban tenmagadat csalva, reményeidről önként lemondani nem fogsz, s
                  magadat s Juliát boldogtalanná teended, s Dufeynek levelét elvivém, mely által
                  házasságodat gátoltam, de nem szerencsédet, melyet a kényszerített karjai között
                  úgysem találhattál. Én meg valék győződve, hogy amit teszek, habár neked, kit a
                  sors örömök között elkényeztetett, egy pillanatig fájdalmas leend, jövődet egy
                  nagy keservtől őrzi meg; meg valék győződve, hogy Dufeyt, kinek éltemnél többet
                  köszönök, boldoggá tehetem. S mit tettél te addig? - Párizsban valál, házról házra
                  körüljárva, gyáva kémként kérdezősködve, nem csalt-e meg barátod? Nem
                  kérdezősködtél-e a drágaságárusnál, ki vannak-e fizetve mátkád gyöngyei? Tagadd,
                  hogy a nagy veszedelem egy egész éjszakáig nem hagya aludni, hogy másnap ismét
                  eljövél, ismét kérdezősködve? Pirulsz, nemde? Ez nagy barátságnak jele. Oh ti
                  gazdagok, ti fenségesek, kik az élet magasabb polcain álltok, elég elmések valátok
                  csak azon hibákat becsteleneknek bélyegezni, melyektől helyzetetek megőrze.
                  Hűtlenség, hazugság, zsarnokság nektek szabad. A nagy korhely, ki milliókért csal,
                  nektek egy szerencsétlen. A szegény, ki éhezve egy darab kenyeret ott vett fel,
                  ahol éppen találta, alávaló tolvaj. Oh de ne felejtsétek el, hogy alattatok a nép
                  áll, hogy ismeri tetteteket, s más mérleggel mér, mint ti. Hogy ismeri, mit
                  nyomtok, kik rajta tapodni mertek, s hogy bármi mélyen álljon, elég nagynak érezi
                  magát, hogy megvessen benneteket.</p>
					<p>Armand elment. Én kevés idő mulva követém. - Szavai mély fájdalommal tölték
                  lelkemet. Amit barátságból tevék, azt ő legalábbvaló szándéknak tulajdonítá;
                  köszönetét érdemlém - s megvetett. Ilyen az ember, nincs egy tett, melynek
                  következéseit kiszámíthatná, még ha boldogítani akar is; tetteinek nagyobb része a
                  véletlentől függ.</p>
					<p>Este, miután mindent elrendeltem, még egyszer menék ki a gróf jószágára. Julia nem
                  vala többé ott. Néhány órával utánam ő is elment, s nem tudá senki hollétét. A ház
                  régi lakosaiból csak a grófot találtam még ott. Nyugodtan feküdt magas ravatalán,
                  s gyertyái szomorú fényt terjesztének az elődök sötét képeire, mintegy búsongva
                  néztek le rámáikból végivadékukra, s ez megfordított címere fölött várá a
                  pillanatot, melyben koporsója a régi sírbolt utolsó helyét beltöltendi. Utolszor
                  valék e házban.</p>
				</div>
				<div type="chapter">
					<head>XXXVI.</head>
					<p>Ami azután történt, tudod. Miután Armand golyójától találva lerogytam, te vevél
                  karjaid közé s te valál, kinek baráti arca az élethez visszatérőnek először
                  mosolygott nyájasan elébe, s e pillanattól hűséged által szinte elfelejtetéd,
                  mennyi rosszat tevél, midőn éltemet megmentéd.</p>
					<p>A gróf végakaratában 50,000 frankon kívül egész vagyonát nekem hagyá. - Mennyit
                  fáradtam Julia felkeresésében, hogy ez átkozott birtokot neki visszaadjam, s hogy
                  hasztalan fáradék, tudod. Mikor legrosszabbul valék, a szerencsétlen három éjt
                  virraszta ágyamnál; később eltűnt, s nem mondhatá senki, hová.</p>
					<p>Felüdültem végre s visszatértem atyámhoz.</p>
				</div>
			</div>
			<div type="group">
				<head>HARMADIK RÉSZ.</head>
				<div type="chapter">
					<head>XXXVII.</head>
					<p>Éjfél elmult; az égen át szétfoszlott fellegek száguldanak s a hold néha
                  felmerülve sötét fátyolából, halvány világot terjeszt láthatáromon. Minden hallgat
                  - csak befagyott ablakom rezgése s az északi szél, mely néha hosszú jajgatásként
                  felszólal, szakítják félbe a nagy, végetlen csendet. - Lelkem szomorú - szomorú
                  mint a tér, melynek elfonnyadt virágzását a tél eltakarta hóleplével, mint a
                  borongós ég, melynek ködéből csak itt-ott merülnek ki egyes csillagok, mint e nagy
                  téli természet, mellyel e szív rokonnak érzi magát.</p>
					<p>Szegény elfagyott föld, mi szép valál tavaszi napjaidban! miként emelkedék minden
                  kebel bájló csudáid előtt! A magas hegy örök nagyságát eltakarva új virágzással, a
                  nyájas völgy s tiszta folyója, a hatalmas fejlődés a magas tölgytől a legkisebb
                  fűszálig, s a merre csak fordulánk, mindenütt zöld és virágzás, mindenütt egy
                  boldog teremtmény örömhangjai határidon. Ilyen valál akkor - és most! Hová lettek
                  virágaid, hová a pacsirta csattogó gyönyöréneke, hol tiszta eged s meleg sugárai?
                  - Eltűntek - eltűnt minden, mi szép, mi bájló vala határidon, s te kopáran állsz,
                  téli köntösödben méltó tanyája az embernek, hogy szenvedései vigasztalást vagy
                  legalább rokonfájdalmakat találjanak fonnyadásod között.</p>
					<p>Oh, ki mint féreg, csak egynapi életre születnék! Ki a nap első sugárinál ébredve,
                  elhalna, mihelyt a nap a hegyek mögött leáldozik, ki nem látva egy pár bimbó
                  fejlődésénél, nem hallva a madárkák víg énekénél egyebet, elmehetne s nem
                  sejdítené, hogy e fényes napra éj, e virágdús tavaszra tél, a nyájas korra,
                  melyben ő oly boldognak gondolá magát, bánat s gyengeség évei fognak következni:
                  mi nagy, mi dicsőnek gondolhatná e világot! - Hidd el, barátom, tovább élünk, mint
                  kellene! Lehetnek s vannak kivételek, de a többség túléli boldogságát, s kevés van
                  köztünk, kit, ha halálra gondol, az öröm, melytől válnia kell, s nem inkább azon
                  gondolat töltene keserűséggel, hogy még eddig oly keveset élvezett; kinek, ha egy
                  év határához ér, nem jutna eszébe, - mint nekem most - hogy jobb lenne, ha az év,
                  melynek első napja pirulva közelít, inkább sírja, mint gondterhelt feje fölött
                  vonulna át.</p>
					<p>Az év vég éjszakája borul el a földön, kevésre az óra elpercegé utolsó
                  pillanatjait, s az emberi nem új szám alatt kezdi régi történetét. Egy új év
                  kezdődik s minden szív újra elkezdi reményeit: mintha az új esztendő nem ugyanazon
                  téli éjjel kezdődnék, mellyel a régi végződött, mintha kalendáriumunkkal
                  változtatni lehetne a szívet vagy kiszakítani multunknak szomorú jegyzékeit.</p>
					<p>Szegény emberek! évekre osztjátok élteteket; napokra s órákra, mintha nem bírva az
                  egészet, könnyíteni akarnátok terheteken. Mint a szerencsétlen játékos, ki
                  mindenét veszté, álltok új évetek elébe, bizodalommal, mert hisz annyi veszteség
                  után végre nyernetek kell, azt gondoljátok; hivékeny hitelezőkként engedtek új s
                  új határidőt sorsotoknak, mely az ígért szerencsét eddig nem adta meg, s ha a
                  kártya ismét vesztetekre fordult s az adós ismét csak ígért, ti tovább reméltek,
                  mint annakelőtte; hisz reményleni áldott őrültsége nemeteknek, a gyengeség, mely
                  éltetek elviselésére erőt ad. - Miként is tűrnétek máskép e bajteli életet, e gépi
                  forgást, melyben kerék kerékbe, fog fogba akad, s minden mozdít s mozdíttatik, s
                  szenved és sért akaratlanul, állása szükségét követve; miként haladhatnátok e
                  világon, hol a szerencse bírva: hernyó, melyet megvetünk, s ha színesen felnyitja
                  szárnyait, lepke, mely elszáll; hol éveink végnapjához érve, csak az juthat
                  eszünkbe, hogy a rövid öröm, melyet éldelénk, 365 hosszú, üres vagy fájdalomteli
                  napnak díja volt, s hogy végre a legjobb időnek legszebb tulajdona is csak az,
                  hogy múlik; - miként viselhetne el gyenge szívetek ennyi csalódást, ennyi nagy
                  keservet, s azon megnevezhetlen kisebb fájdalmak hosszú sorát, melyeknek egyes
                  nyomdokait nem mutathatjátok, csak a nagy pusztulást, melyet mint sáskasereg magok
                  után hagyának: miként bírnátok el azon nehéz emlékterhet, melyet az évek
                  vállatokra rakának, s melyben ami legszebb, néha mint az arany, legnehezebb is; s
                  mindezt csak azért, hogy végpillanataitokban ismét egy remény álljon előttetek,
                  mely mint a nap, ha lealkonyodott, még mielőtt szemeitek homályba borulnak, egy
                  percig az ég fellegein mutatja sugárait? Oh miként élhetnétek, szegény nyomorult
                  emberek, ha remény nem derítené e sötét pályát, melyen haladtok!?</p>
					<p>A remény - oh egykor nekem is voltak reményeim, szép boldogító reményeim! - Ha az
                  új év estvéje eljött s anyám vagy később a kolostorban priorunk elmondá áldásait
                  az ártatlan gyermek fölött, s én körüljárva az egész házban s engedelmet kérve
                  mindenkitől, végre az egész világgal kibékülve gondolám magamat: mi bájló álmak
                  tölték el lelkemet! Hátratekinték - ott nem vala semmi, mi lelkemet vádolá; előre
                  néztem s ott nem vala semmi, mitől félhettem; a gyermek keserveit a nap elvivé
                  magával, s ő nem sejdíté még, hogy vannak bánatok, melyeket az éj el nem takarhat
                  álomfátyolával. Ónt s viaszt önték társaimmal, s a kihűlt ömledéknek rendetlen
                  formáiban jövőmet kémlelve, egy darabka viasz, mely a vizen fönnúszott, gályának
                  látszott, min a világot körül evezendem; a véletlenül kerékké ömlött ón korona
                  vagy borostyán lett képzetemben - minden csak egy szép jövőt jósola még. S később,
                  midőn ifjúvá nőttem, s e szív szeretni tanult, midőn minden gondolat
                  egybepontosult, minden remény egy nagy reménységben elveszett, oh miként nem
                  örültem akkor az idő haladásának; mennyi megelégedéssel gondolám magamban, ha a
                  nap lealkonyodott vagy az év végnapja derült fölöttem: a holnap, melyre vártál,
                  közeleg; az év, melyben boldog léssz, földerül; akkor a jövő még barát vala, s
                  dobogó szívvel várám jöttét. S most - mi maradt most ennyi reményből?</p>
					<p>Minden, miről a gyermek álmodozott, mit az ifjú képzete gyönyörtől remegve
                  átfogott: dicsőség, szerelem, barátság s önérzet - minden eltűnt. Ismerni tanultam
                  az embereket s elszörnyedtem alávalóságukon; ismerni tanultam önmagamat s
                  elundorodtam nyomorultságom előtt; nincs semmi, mi e keblet vággyal vagy
                  félelemmel töltené, senki, kit szeretni vagy gyülölni tudnék - s mi várhat rám?
                  Itt állani e nagy világon, s látni az évszakok változását, s számolva az
                  egymásután elfolyt éveket, nem örülni s nem keseregni annyi napok s évek leforgása
                  alatt; egy halott a gazdag élet közepett, dobogó szívvel, ifjú erőmnek teljében s
                  mégis örök tehetetlenségre ítélve, örökre azon egy kínos érzetnek terhe alatt,
                  hogy e szívnek jövője nincs többé e világon. Oh Istenem, mit tevék, hogy ily
                  kegyetlenül büntetél! Hisz jól tudom, hogy egykor el kell veszni örömeinknek a
                  világon; a gyermek mosolygó arcát komor redőkkel szántja át az idő, s nem őszült
                  meg senki a nélkül, hogy látná, miként minden font arany, melyet a szív aknájából
                  felhozánk, nagy ürességet hagy maga után, s minden, mit a sors élvezetben ad,
                  kölcsön, mely által első pillanatban gazdagoknak érezzük magunkat, de melynek soha
                  el nem engedtetnek kamatjai. Oh, de az aggot tűrni tanítja gyengesége, mögötte egy
                  hosszú élet derült emlékei állnak, s bármi nehéz tapasztalást raktak évei
                  elgyengült vállaira, ő érzi, hogy nemsoká fogja viselni nyomasztó terhét s
                  nyugodtan halad tovább sírja felé. A kegyes kéz, mely a virágot lesimítja tövéről,
                  mihelyt elfonnyadott, mely a felleget földre engedi szállni, mihelyt terhe
                  megnehezedett, mely a legyet elszenderíti, ha a tél közelg, mely minden
                  teremtményénél az élet- s éldeletnek határt adott, megadja neki is nyugalmát - ő
                  nem panaszkodhatik. De én - én, ki éltem küszöbén állok, ki vigasztalásomul a
                  multra nem tekinthetek, kire talán egy hosszú jövő vár, s ki mégis már éltem
                  romjai fölött állok, tűrve az aggkor minden kínjait ez ifjú életdús szív egész
                  érzékenységével! Oh Istenem, miért átkozál el engem, miért halmoztál ennyi
                  szenvedést ez egy árva kebelre?</p>
					<p>De nem önmagam vagyok-e oka szenvedéseimnek? nem boltozik-e ugyanazon ég fölöttem,
                  mint egykoron? nem ragyognak-e változatlan fényben ugyanazon csillagok fejem
                  fölött, s az északi szél, mely a téli tájakon átzúg, nem sóhajt-e ismert hangokon
                  lelkemhez? - Ha gyermekkoromban álmatlan éjjelimben ablakom a szél érintése alatt
                  rezegni kezde, mint most, s a hosszú kolostorfolyosókon sóhajtva majd, majd
                  feljajdulva ismeretlen kísérteti hangok lejtének fel s alá s feszűlt kebellel
                  föltekintve, egy nagy kétségbeesett küzködést láték a fellegek között, sötét
                  kísérteti hadakat szüntelen változó tömegekben csatázva egymás között, majd
                  szétfoszlott hosszú vonalokban elszéledve, s ismét összehordatva s elszórva béke
                  nélkül, míg az északi szél borzasztó csataénekét zúgá, s kertünk lombatlan ágai
                  mintegy félelemben remegtek - letérdeltem, s imámban, éghez emelve kezemet, szívem
                  nyugodt vala a természet vészei között, s a téli vihar zúgása nem háborítá
                  álmimat. S midőn gyermekből ifjúvá nőttem, s az őszileg elfonnyadt mezőkön
                  végigtekintve, az északi szél bánatos szavára hallgaték: a száraz levelek fölött,
                  melyeket, egy mult tavasz emlékeit, a légvonat lábaim előtt csörögve tovább
                  sodort: nem emelkedett-e száz bájló emlék lelkemben? nem inte-e az ősz azon szép
                  napokra, melyekben mind e fonnyadt lomb még zölden állt, s én kedvesemmel andalgék
                  árnyéka alatt? nem mondá-e a közelgő tél, hogy hideg napjai után ismét tavasz
                  jövend, s hogy szívem virágzása olyan, melynek e föld vészei nem ronthatják
                  szépségét? S ha e hatalmas hangok most csak bánattal töltik szívemet; ha az őszi
                  szél csak a fájdalmas vágyat ébresztheti keblemben, hogy én is sietve
                  elszállhatnék e virágtalan határokról, tarthatlanul végigfutva téli ösvényemen, s
                  eltűnve mint e természet nagy fohásza, mely az év romjai fölött végigfut, s nem
                  hagy nyomot maga után - a természet-e oka, mely változatlan szépségben, öröklő
                  nagyszerűségben áll körülöttem, s nem önmagam-e? önmagam, kit a tavasz nagy
                  ébredése nem vidít, a nyár meleg sugárai nem ébresztenek; kinek az ősz hasztalan
                  adja gyümölcseit, kinek bánatát a tél el nem takarhatja fátyolával. Önmagam, ki e
                  nagy természet közepett, hol minden él, minden virul s gyümölcsözik, hol minden
                  fűszál a nap sugáraiban fonnyadt s újul, hidegen, örömtelen maradok? Ifjúkorom
                  telve vala bánattal, telve számtalan kis s nagy áldozatokkal, melyeket majd az
                  élet kívánt, majd szívem önként ajánlja, s miért nézzek vissza vágyódva e napokra?
                  Nem a világban, önmagamban fekszik az ok. - Végzetem egy nagy bájló világra
                  állíta, hogy körültekintve virágzó határain, egy nagy oltár előtt érezzem magamat
                  s áldozzak a kegyes hatalomnak, mely ide helyeze; keblemnek szív adatott, hogy
                  követve szükségeit, hallgatva hatalmas szavára, boldogságot adjak s élvezzek; -
                  elrontám hitemet - s e bájló föld egy porgömbbé vált; elrontám szívem szeretetét,
                  s keblem csak kínokat érez; önmagam dúltam fel oltáromat, önmagam mondék le
                  mennyemről, nincs mit panaszkodnom! Boldogtalan, ki hinni s szeretni nem tudsz, ég
                  és föld nem enyhíthetik bánatodat!</p>
					<p>- Oh, barátom! sírj, sírj fölöttem!</p>
					<p>De nem, - ne érettem, az egyesért folyjanak nemes könnyeid - mit árt, ha a
                  fergeteg az egyes fűmagot felkapva, szárnyain elvivé virágzó rétjéről; mit árt, ha
                  egy szem eső a puszta homokja közt hasztalan enyészett el? Oh, de sírj korod
                  fölött, te nemes kebel! sírj gyermekeid sorsán, kik szerencsétlen napjainkban
                  születtek! sírj azon milliókért, kik között élsz! sírj forró, keserű csöppeket
                  nemzeted fölött! oh, mert a század elveszté hitét s szeretetét, mint én, s e
                  világon nem fogja senki enyhíthetni bánatát.</p>
					<p>Tekints magad körül, s vajjon ha e szegény nemet látod, vérezve ezer sebből,
                  eltörpülve egy évezredes zsarnokság nyomasztó terhe alatt, remény nélkül, ha a
                  földön körülnéz, hol elnyomói csak a sírt hagyták meg vigasztalásul számára;
                  remény nélkül, ha föl az égre tekint, mert hite elveszett; vigasztalás nélkül
                  mindig s mindenütt, csak gyűlölésében, mellyel elnyomóira tekint, s a
                  kétségbeesésben, mellyel láncait rázza, mutatva meg néha, hogy emberi méltóságának
                  érzetét még nem veszté el egészen: - s vajjon nem szorul-e kebled e látmánynál? ki
                  fogja visszaadni e szerencsétlen fajnak hitét, ki önthet reménysugárt e sötét, ki
                  szerelmet e gyűlölő keblekbe ismét?</p>
					<p>Oh, ha még egyszer visszajönnének a remény boldogabb napjai! ha még egyszer azon
                  édes csalódás szenderítené lelkeinket, hogy segíthetünk! hogy szavunk áldást,
                  fáradozásaink vigasztalást, tetteink boldogságot áraszthatnak ezerek fölött; hogy
                  üdvezítői lehetünk nemünknek, egy tiszta kebelnek áldozatával megváltva millióknak
                  vétkeit! Oh de vajjon - ha ez országban, hol az emberi nem félszázad óta annyira
                  haladott vagy legalább annyit mozgott, hol annyi csalhatatlannak hirdetett
                  gyógyszer használtatott s nem segített, körültekinténk: nem kell-e szomorúan
                  lemondanunk a reményről? Ha látjuk mindazon kis szíveket nagy ambícióikkal, látjuk
                  azon számtalan kicsiny s óriási önzést, mely egy nép csalódásából él, halljuk a
                  hangos szavakat, melyeknek értelme nincs, ha meggyőződénk, hogy egy miniszteri
                  tárcának veszte vagy nyerése a nagy cél, mely mindent ily mozgásba hozott - akkor
                  mit mondjunk? mit, hogy ennyi dicső tett s óriási szenvedés után ily törpékké
                  váltunk? hogy egy egész ivadéknak vére, nyugalma, szerencséje nem vásárolhata
                  mást, minthogy az, mely utána jő, egy reménnyel szegényebb legyen.</p>
					<p>Ne szánja senki a hatalmas ivadékot, mely első forradalmunk nagy napjaiban élt.
                  Nagyok valának szenvedései, de vajjon nem vala-e nagy reménysége is? Nézd őket
                  legszomorúbb pillanatjaikban; nézd a girondisták Sokrates-seregét, midőn a vérpad
                  előtt a Marseillaiset énekli; nézd azon vitézek ezreit, kik a honnak határait
                  védve vagy Egyiptom égő homokhalmai között estek el, s végfohászukban még a
                  szabadságot élteték; vagy nézd az éhező népséget, mely a szabadságfa körül
                  táncolt, s vajjon boldogtalanok voltak-e ők? Mi baj, hogy a szabadság, melyért
                  vívtak, még nem adá meg áldásait: a nap maga, midőn feljő, csak hidegebbé teszi a
                  léget; ők nem vártak mást. A mag, melyet ők hintének el, még nem hajthata
                  növényeket ott, hol oly rövid idő előtt egy más elem uralkodott, s mint az apály
                  után, csak pusztaság maradhatott vissza; de ők tudták ezt s csalatva nem valának.
                  Oh de mi, kik fölött e nap, melynek ők csak első sugárait látták, ötven évig
                  ragyogott, s kik mégsem érezők melegét, kik ötven év után láttuk e vetéseket
                  kopáran most, mint akkor; kik azon korban élünk, melyért ők véröket adák, melyre
                  gondolva lelkeiket vágy tölté el, s kik, annyi nagynak örökösei, oly szegényen
                  maradtunk, hogy apáink nagy emlékeire csak pirulva nézhetünk fel; mi, kik
                  félszázados szabadságunknak csak azon egy következését látjuk, hogy a nép az
                  uralkodó s jobbágy hibáit egyiránt fölvevé, s szolgaként hajlongva minden hatalom
                  előtt, zsarnokként csak hízelgőinek adja bizodalmát; mi, kik távol a parttól, csak
                  a határtalan elemet látjuk magunk körül, s imádkozunk a vészért, mely parthoz veti
                  vagy legalább elmeríti sajkánkat! - Oh nem szolga, kinek karjai, széttörve
                  láncait, vérzének; az, kinek karjai megszabadultak s ki akkor érezé gyengeségét:
                  mi, mi vagyunk szánandók!</p>
					<p>S vajjon lehet-e még remélnünk? Kik e nemzet sorsát most tartják kezeik között,
                  ezek fogják-e megszüntetni szenvedéseit? e törpe faj kicsiny ügyességeivel, mely
                  beszél, hol cselekedni, szerez, hol áldozni kellene? Nézd e kor nagy férfiait, s
                  ha felejtheted, hogy körülötted egy nép könnyezik, mosolyogj nyomorultságukon.
                  Nézd csak a hatalmas versenyzőket, kik egy miniszteri tárcáért futnak; nézd
                  pártolóik nagy sorát, kik, miként vagy egytől vagy mástól várják hasznukat, zúgnak
                  s tapsolnak, örvendenek s aggódnak, ha egy vagy más közelíte céljához; s nézd
                  körülötte a népet, mely hideg közönyösséggel bámulva a versenyt, s tudva, hogy
                  bármely rész érje célját, egy új futásban le fog győzetni ismét, s hogy egytől
                  sincs mit várnia, nem aggódik s nem örül, hanem néz és hallgat - s vajjon nem
                  szorítja-e kebledet a gondolat, hogy nemzetednek sorsa ily kezekben fekszik? -
                  Vajjon nem érzed-e, hogy mind e vesztegetés-szülte választási győzelmek, mind e
                  parlamentáris küzdések és diadalok nemednek szenvedéseit enyhíteni nem fogják;
                  hogy a világ, mint az egyes, nem állhat meg egy fél igazságnál; hogy azt bírnia
                  kell egészen, vagy egészen lemondani róla, s hogy e szüntelen kételyeken semmi nem
                  alapulhat. Egy meggyőződés kell századunknak! oh de hol van, kinek szava elég
                  erős, hogy e kételkedőktől elfogadtatnék.</p>
					<p>Mindenható lény! te, kinek teremtő lehellete alatt világok forognak, s az emberi
                  szív dobog; kinek fensége előtt a ragyogó nap s a legkisebb teremtmény egyenlő;
                  te, ki minden lénynek ismered s megadod szükségeit, - a földnek a nap meleg
                  sugárzatát, tengerednek vészeit, minden fűszálnak, melyet a forró dél
                  elfonnyaszta, egy harmatcseppet, s minden madárnak hangot, mellyel örömérzetét
                  kimondhassa - nézz le szegény emberi nemedre s add vissza hitét; hitét, mely mint
                  földnek a napsugár, mint tengernek dagálya, mint a fonnyadt virágnak harmatod,
                  szükséges, hogy viruljon, emelkedjék, éljen; - adj egy nagy fenséges gondolatot,
                  mely lelkeinket a porból, hova sülyedénk, fölemelje; adj egy reménysugárt e sötét
                  bizonytalan életnek. Oh adj világosságot nekünk!</p>
					<p>Eltévedtünk; de vajjon nem az igazságot keresve tévedtünk-e el? nem vala-e szent a
                  cél, mely után fáradánk, s mely minket, mint a mozlim zarándokot, ki Mekkája felé
                  vándorol, e pusztára vezetett? ki igazíthat vissza a való ösvényre, ha te,
                  végetlen irgalmas, nem könyörülsz rajtunk? Oh adj világosságot nekünk.</p>
					<p>Lám, mi küzködtünk az igazságért; mint a bányász a hegyek sötét oldalában, mint a
                  gyöngyhalász az ingadozó tenger fenekén: úgy kerestük mi e kincset, lemondva
                  minden örömről, melyet az élet nyujta, nem ijedve vissza fáradság s veszélyektől;
                  s csak sötétség vala, mit munkánkkal kivívánk. Oh küldj le egy derült sugárt
                  reánk, Istenem.</p>
					<p>A bölcsek, kiket bámulva követénk, kételkedő bizonytalanságban tévelyegnek;
                  ösvényünk eltűnt, reményeink elhagyának; oh irgalmazz kínainkon. Egy szerencsétlen
                  ivadéknak magzata, egyike azon millióknak, kik remény nélkül keresik igazságodat,
                  emelem kezeimet hozzád, mindenható. Itt e komor magányban, hová az élet vészei e
                  szívet széttörve kiveték, két évnek határán, melyeknek egyikével semmit sem
                  veszték, másikától semmit nem remélhetek, a fölkelő nap előtt, mely ragyogva e táj
                  fölött emelkedik, oh hallgasd meg imámat, Istenem; küldd le nekünk is sugáridat,
                  hogy lelkeinkben is világosság legyen, hogy mi is ismét ragyogva álljunk színed
                  előtt, hogy mi is áldva emelhessük szavainkat teremtményid végetlen seregével. Oh!
                  adj világosságot nekünk, Istenem!</p>
				</div>
				<div type="chapter">
					<head>XXXVIII.</head>
					<p>A szív mindent könnyebben tűr, mint a nemrég vesztett szerencse emlékeit, s maga a
                  sír, melyben egy kedvesünk hamvad, nem tölti annyi bánattal lelkünket, mint azon
                  hely, melyen őt utolszor keblünkhöz szorítottuk; elhagyva tehát Párizst, atyámhoz
                  menék.</p>
					<p>Majdnem egy éve vala, hogy nem láttam. Ő maga gyengélkedő egészsége miatt
                  betegségem alatt nem jöhete Párizsba, s most annyi örömmel fogada, hogy
                  vigasztalva, sőt annyi gyermek-emlékeim között szinte boldognak érezém magamat. A
                  már őszileg színezett fasor, hol első leckéimet tanultam, a ház hallgató termei,
                  melyek gyermek-játékaim tanyái valának, anyám képe, szóval minden egy rég eltűnt
                  szebb időt híva föl lelkemben, s a vágy, mely a szívet e szebb időkbe visszainté,
                  elfelejteté néha közel keserveit.</p>
					<p>Oh az ifjú, erejének önérzetében, midőn a korlátokat, melyek közé őt kegyes
                  végzete szorítá, átkozva, tettek, dicsőség után vágyódik, nem gondolá, hogy ha
                  azon éveket, melyektől annyit várt, átélte, emlékei között majdan kedvesebb nem
                  lesz, mint gyermekségének megvetett örömei! Ilyen az élet: egy hosszú végetlen
                  vágyódás az után, mit vagy már bírtunk vagy csak reménylünk, s minek örömeit ismét
                  nem akkor élveztük vagy fogjuk élvezni, mikor a pillanat jelen volt, hanem mindig
                  vagy előbb mint reményt, vagy később mint emléket.</p>
					<p>Így tölték majdnem egy hónapot. A fák már nagy részint lombatlan álltak, a mező
                  elhervadott s tiszta egünket őszi fellegek boríták el. Kedélyem ismét napról-napra
                  komorabb lőn. Körömnek változása eleinte felvidítá lelkemet; de hozzászokva, az
                  egyformaság ismét önmagamba vezeté vissza gondolatimat, melyek e csendes körben
                  nyugodtabb, de talán még szomorúbb alakot vevének magokra. - Az ifjú szívnek
                  mindig kell valami, mit egész erővel körülfoghasson, s nekem nem marada
                  fájdalmamnál egyéb; ennek éltem, ez vala birtokom, mindenem. Naponkint Avignonba
                  menék, meglátogatám nénémet, elmentem a templomba, hol Juliát először látám, s ki
                  a város elébe, hol néha sétálni szoktunk, s Vauclusere, hol oly boldog órákat
                  tölténk, s ha a kőre ülve, hol ő ült, a tóba nézve, hol az ő képe tükröződött,
                  felhíva minden emléket, előmbe varázsolva képét, szavát, szerelmem gyönyöreit,
                  végre mintegy szép álomból fölébredve körültekintek, s elhagyottságomat látám:
                  akkor szívemet végetlen fájdalom rezgé át és sírni kezdék.</p>
					<p>Így jöttem egyszer a nimesi arénába. A nap már lealkonyodott, a falak
                  elsötétedtek, csak az alkonypír úsza még fokonkint elhaló színekkel a nagyszerű
                  építmény fölött. Meghatva álltam e dicső mű előtt, melynek romjai között először
                  sejdítém a hajdankor nagyságát, s az emberi lét magas hivatásáról oly szépeket
                  álmodoztam, s egy kőre ülve, éghez emelt szemekkel így gondolkoztam magamban: árva
                  szív, mi hasonló vagy e romokhoz! Gyönyörnek emelve, mint e falak, benned is sok
                  nehéz bajt víttak szenvedélyeid, benned is örömtapsolva sereglettek ezer
                  érzemények, eltakarva szavakkal a nehéz sóhajt, mely néha mélyedből felhangozék, s
                  mint a gladiátor végfohásza, eltűnt a zajgó népöröm között. De mivé lettél? -
                  Elmúltak a te szebb napjaid is, te is romokban állsz! Ékességeidet az idő elvevé.
                  Az örömzaj elhalt, hallgat a küzködés, mely belsődből egykor felhangzott; s te
                  állsz, állsz haszontalan emléke egy szép időnek, egy sírkő, melynek halottjai
                  feltámadni nem fognak többé. Kezemre támasztva fejemet, elmerülék sötét
                  ábrándjaimban; szívemet le nem írható bánat tölté el.</p>
					<p>Mély gondolatomból lépések ébresztenek föl. S visszafordulva, fölöttem egy férfit
                  láték, ki lassú léptekkel a lépcsőkön lefelé haladva, hozzám közelgett. Már
                  alkonyodni kezde s eleinte nem ösmerék rá; de miután mellém jött s szavát hallám,
                  visszaemlékezém. - Egy nimesi gazdag kereskedőnek fia volt, kit két év előtt mint
                  félig gyermeket ismertem, s ki már akkor figyelmemet magára vonta. Ki Arthurt már
                  akkor is látta, nem maradhata közönyös iránta. Komolyan magába vonulva állt a
                  gyermek víg társai között, mint egy idegen, nem értve tőlük, nem osztozva
                  játékaikban. Lelkét más vágyak, magasabb remények tölték el. - Rajzolásra
                  taníttatva, mint más gyermek, benne feltámadott a művészi szellem, s csak ha
                  szülővárosa régiségei között járhata, vagy ha a természet szépsége emelkedék
                  előtte, akkor érzé, akkor éldelé ifjú szíve, nem korának, de a művészetnek
                  örömeit. - Most a gyermek mint ifjú álla előttem, s nem mondhatom, miként hatott
                  egész valója rám. Magas termete, szabályos arcvonásai, melyeknek halványságát a
                  sötéten elömlő hajfürtök még inkább emelék, a nagy szem szomorú, s mégis oly meleg
                  tekintetével, a szelíd búsongás nyugodt képvonásain, megszokott fájdalom bélyege,
                  mely egész valóját eltölté, szóval minden különös bájt vona egész személye körül,
                  s ki őt látá, megismeré a művészt, vagy azt, mi által művésszé leszünk: egy
                  szenvedő, de nemes kebelt.</p>
					<p>- Ön, mint látszik, - szólék megszorítva kezét - még mindig egyenlően szereti e
                  régiségeket.</p>
					<p>- S ki ne szeretné? - viszonzá lelkesülve ő - ki jöhetne e szent falak körébe a
                  nélkül, hogy szíve ne szorulna s ne emelkednék? Nem néz-e ez ős falakról tizenhét
                  század reánk, s min annyi év hasztalan űzé emésztő hatalmát, min annyi vész dúlt,
                  mi mellett annyi ivadék eltűnt, nem emlékezteti-e szíveinket, hogy valami van e
                  földön, mit a századok el nem rontanak, s annyi változás el nem rabolhat: a
                  művészet teremtményei s a szépnek érzete emberi kebleinkben.</p>
					<p>- S ön e falak között nem látna mást, - szólék fájdalmasan - mint a szépnek
                  hatalmát, mint a művész diadalát, ki erős kőből építve gondolatait, másfél ezred
                  alatt nagy művével még nem tűnt el a világról? Boldog, ki látva e nagyszerű
                  építményt, hol mesteri egyensúlyban ív íven áll, ezredekig mozdulatlanul, miként a
                  művész gondolá, s látva fölötte a tiszta egen a változhatlan csillagokat, csak a
                  nagynak s szépnek állandóságára intetik. Állandóságot látok én is e falak között;
                  de nem ez oszlopok, nem e tiszta ég, mely fölöttünk kéklik, engem e homok int rá.
                  Aréna vala ez, egy csatatér, hol természetelleni harcban ember emberrel küzködött,
                  hol az ártatlan szolga vadállatoknak martalékául tétetett ki, hol a durva sokaság
                  nyugodtan követé az egyes szenvedéseit, örömmel vérének elapadó folyását, tapssal
                  kíntelt keblének vég vonagló fohászait. S vajjon kinek nem jutna e falak között
                  eszébe az is, hogy a művészet- s szépnek érzetén kívül még valami állandó vala az
                  emberek között: - alávalóságuk - hogy nemcsak e falak, hanem egész szociális
                  építményünk áll fenn ezredekig, fenntartva, mint ezek, részeinek egymásközti
                  nyomása által.</p>
					<p>- De vajjon a mű kevésbé szép-e azért, mert szenvedések színhelyének, mert egy
                  közalávalóság közepett alkottatott? - szóla nyugodtan Arthur - s az, kinek belső
                  összhangját annyi világi zaj el nem rontá, kinek teremtményét száz ivadék be nem
                  fertőztetheté mocskával, nem érdemli-e, hogy bámuljuk, hogy irígyeljük hatalmát?
                  Az emberi nem története szomorú gondolatokkal tölti lelkünket, de ha annyi
                  szenvedések között, e bús világon, hol egy nap nem mulik a nélkül, hogy
                  változásaival milliókat szerencséjüktől meg ne fosztana, s mégis évezredek után
                  nemünk ugyanazon kínokat tűri; hol mint egy nagy tapodó-malomban járunk szüntelen
                  s nem haladunk; hol, mint egy nagy pusztaságon, melyet mindenfelől ég körit,
                  melynek határát mindenfelől talán virágozás környezi, az emberiség kétségbeesett
                  bizonytalanságban tévelyeg, - a művészet nyomai előttünk mégis soha egészen el nem
                  tűnnek; ha minden korban, minden nemzetnél feltaláljuk az ösztönt, mely a szép s
                  nemes után vágyódva, a legdurvább nyelvnek megadja költészetét; ha látjuk miként
                  nyúl kőhöz az ember, miként vegyíti színeit, csakhogy velök gondolatját
                  testesítse, mintha nem volna semmi oly kemény vagy mulékony, mibe lelkét átönteni,
                  mivel képzelmeit fenntartani nem akarná, - nem örvendetes-e ez? S ha nekünk,
                  sorsát látva, látva mi keveset értünk el, szívünk elszomorodik, lehet-e más
                  vigasztalása, mint az: hogy mindig egy nemes cél után fáradánk, hogy kor oly sötét
                  nem vala, melyben a művészet világos álomként nem lebegett volna az emberek
                  fölött? Virág a művészet, mely az emberiség fáján nyílik, s bármi lombtalannak
                  látszassék a fa, bármi sötét töve s görcsösök is ágai, míg ez fennmarad, nem
                  mondhatja senki, hogy tavasza elmult s hogy egykor nem fog hordani
                  gyümölcsöket.</p>
					<p>- Az ég tartsa meg önben soká ezen meggyőződést, - szólék meghatva - én csak
                  irígyelhetem boldogságát.</p>
					<p>- Az én boldogságomat! - viszonzá egy sóhajjal ő.</p>
					<p>- S ön nem volna boldog? - szólék fölgerjedve. - A művész, ki e porvilágon
                  túlemelkedve egy magas gondolatnak él; kit e föld bajai nem bántanak, örömei le
                  nem aláznak; kit, a multra tekintve, emlékei csak legyőzött akadályokra intenek:
                  ki, ha jövőre néz, érzi, hogy a mű, melyet teremtett, portestét túl fogja élni az
                  emberek között, ezer szívet megrázva, ha az övé rég elhamvadott; ki, bármerre
                  forduljon, egy gondolatot talál mindenütt, melyen lelkének felhevülni, melyért
                  szívének dobogni lehet - ő nem volna boldog?</p>
					<p>- Oh, ki művésznek tarthatná magát! - viszonzá Arthur meghatva. - A festő, ki a
                  népet térdein látja műve előtt; a költő, ki harangként sötét magányban emelkedik a
                  sokaság fölött, önkeblében hordozva nehéz terhét, mellyel megindulva verődni fog,
                  de csak hogyha a csapások alatt felszólalt, hatalmas szavával istenökhöz vezesse
                  az embereket; kinek lelkében a művészet nagy vágya feltámadott, s ki keblében erőt
                  érez elérésére: oh az, az boldog! A legnagyobb célért fárad s övé a legnagyobb
                  remény e világon. De sejdíti-e ön a fájdalmakat, melyek a kebelt eltöltik, ha
                  benne tehetetlenségének érzete fölébredett? Oh ön nem sejdíti ezt! Csalódások
                  állnak minden földi pálya körül, célok után fárad minden ember, melyeket elérnie
                  nem lehet, száz harcot ví s százszor legyőzetik, száz tárgyhoz ragaszkodik, s mind
                  széttörött ölelései alatt. De tágas mező e föld, kinek egy virágát elhervasztá a
                  forró dél, annak ezer bimbók nyílnak éppen e hervasztó sugár alatt; egy nagy
                  aranyakna, s kinek egy ér be nem tölti várakozását, annak a hegy marad teli
                  reményekkel. A művész sorsa nem ez. Nem a vándorhoz hasonló ő, ki lidérceket
                  követve e föld posványai között, eltévedett, fáradtan még szemei előtt láthatja az
                  intő világot, s ha süllyed, egy reménnyel tekinthet feléje: a cél, melyet ő
                  követett, mely dicső napként emelkedik lelke előtt, eltűnt s neki nincs mit
                  keresnie, övé egy nagy vigasztalhatlan fájdalom.</p>
					<p>Hallgatánk. - Arthur szavainál kínosan emlékeztem saját veszteségeimre; lelkemnek
                  magas vágyai, a kebelnek édes reménye, mellyel az életbe léptem, még egyszer
                  feltámadtak lelkem előtt, s érezve ez ifjú fájdalmait egész nagyságukban,
                  vigasztalni akarám. Mondám, hogy ifjabb, semhogy reményeiről lemondhatna; dícsérém
                  műveit, melyeket évek előtt láttam; emlékeztetém, hogy már maga azon ösztön,
                  melyet a művészet iránt érez, biztos jele hivatásának, hogy a vágy, mely
                  kebleinket gyermekkorunkban eltölti, többnyire jóslat, mely azt mutatja, mily úton
                  fogunk haladni; mondtam - ki tudja mit, az ember ezer vigasztaló okot talál
                  mindenkinek, csak magának nem.</p>
					<p>Ő hallgatott, végre kezemet szorítva így szólt: - Ne biztasson ön, én ismerem
                  erőmet; az ég adja, hogy felejteni tanuljam magas célomat, elérni nem fogom soha.
                  Volt egy idő, midőn ezt nem gondolám. Mikor az életbe léptem s láttam e szép
                  világot, s láttam e virágzó téreket, a kékülő hegyláncot a távolból, a csillogó
                  folyót s minden egyes virágot színpompájában: egy rejtélyes érzet tölté keblemet;
                  boldog valék, s mégis nyugtalan, megelégedett, s mégis oly vágyteli. Nem ismerem
                  még a művészetet, de lelkem ezer képeket alkotott álmaimban; a vidék, melyben
                  éltem, az emberek, kiket láték, minden feltűnt ábrándjaim között, szebben,
                  nyájasabban, mint a való, s mégis ugyanaz. Mintegy tízéves leheték, midőn egy
                  nagybátyámnál az első jobb képet látám. - Egy napnyugot vala Claudetól. Elől zöld
                  halom s néhány fa, megettök a nyugvó tenger könnyű habokkal redőzve, míg a part
                  mellett itt-ott egy halászsajka lelogó vitorláival vesztegle, s hátul a tiszta ég
                  egy lenyugvó nyári nap fönséges színezetével köríté a láthatárt. Elbámulék. Amit
                  álmaimban láttam, mi után szívem évekig vágyódott, mi egy rejtélyes sejdítésként
                  nyugovék lelkemben, előttem állt; érzem, hogy az ember is teremthet a világon, s
                  örömrészegen istennek gondolám magamat. Életem új irányt vőn; ecsetet vevék s
                  festékeket, s dolgoztam. Amit láték, minden fa, minden virág, minden ember,
                  gyermekművészetemnek tárgya lőn. Sírtam örömömben, ha művemet jónak képzelém,
                  sírtam bánatomban, ha első lelkesülésem után még egyszer rátekintve, parányiságát
                  látám: de még élt bennem magas reményem, még nem csökkent önbizodalmam.
                  Rajzmesteremet kérdezém más művészek koráról, s ifjúságommal vigasztalám magamat.
                  Rövidek valának e derültebb napjaim. Atyám gyakorlati férfi s fiának művészi
                  iránya nem lehete kedves annak, ki életét számoló asztalánál töltve, talán sohasem
                  sejdíté, hogy annak is, mit venni s eladni nem szoktak, becse lehet, ő kereskedő
                  vala, kereskedő szívének egész vonzalmából, nekem is annak kelle lennem. A
                  comptoirba ültetve, számoló könyvek felett, éltem e pillanattól egy hosszú kín
                  leve. Szívem a természet után vágyódott, s négy fal közé zárattam; lelkemben
                  fönséges képek támadának és sokszoroznom kellett; művész valék, de csakhogy
                  annyival inkább undorodjam foglalatosságaimtól. De még valának boldog pillanataim.
                  Ha a munka órái elmúltak s comptoirunk bezáratott, kimenék a szabadba. Enyhült
                  kebellel andalgék körül e város környékein, s ha egy szép napnyugot színezé e
                  tájakat, vagy ha e romok között az éj meglepett, s csillagfény s a hold szelídebb
                  világa ezüstfátyolát borítá e falak fölé, gyermekálmaim föltámadának s megújult
                  erővel nyúlék ecsetemhez; kevés szabad óráimat azzal töltém, mit hivatásomnak
                  gondoltam. El kelle rontani e rövid örömeket is! Nem művész - atyámnak ügyes
                  kereskedő kelle fiában, s mi e szándékot gátolá, s más irányt adhata lelkemnek,
                  azt el kelle rontani, habár boldogságom, habár éltemnek egyetlen vigasztalása
                  volna is. Iparkodásaim kigúnyoltattak, minden pillanat, melyet művészetemnek
                  szentelek, elkeseríttetett, minden, mit véghez vittem, gyaláztatott. Apám,
                  háznépünk, ismerőseim, ahová csak fordulék, mindenki nevette művészetemet, a
                  legostobább józanabbnak gondola magát annál, kit mindenki bolondnak tartott; a
                  legnyomorultabb szánakozva néze nyomorult józanságából lelkesülésemre. Sokáig
                  tűrtem ezt; eleinte haraggal, később inkább s inkább növekedő fájdalommal,
                  napról-napra inkább lemondva reményeimről, inkább meggyőződve, hogy atyámnak igaza
                  van s hogy képzelt hivatásom csak gyermekálom, melyről józanabb koromban le kell
                  mondani; míg végre elvesztve erőmet, képeimet széttéptem, ecsetemet földre vetém s
                  a művészetnek örökre hátat fordíték. Atyám tapsolt örömében, én sírtam, s éltem
                  legkeserűbb könnyei ezek valának.</p>
					<p>Nem írhatom le, mennyire hatottak az ifjú szavai lelkemre. Oly rövid vala
                  története, oly egyszerű s mégis mily szomorú. Néhány hideg kíméletlen szó, s egy
                  egész életnek dús reményei elfonnyadnak; egy előítélet, mely az ifjú szív első
                  kívánatainak ellentáll, s a szív lemondva egyszer, nem tud kívánni többé; két
                  ember, ki egymáson talán szeretve függ, de ki külön nyelven szólva, egymásnak átka
                  lesz, s nem értett szerencséjét feldúlja: ez sorsunk; s nem balgatagság-e hát
                  remélni e világon, hol nemcsak a gyűlölés, hanem maga a szeretet is oly nehéz
                  sebekben vérezteti kebleinket; hol barátaidnak nem elég, ha boldognak látnak, de
                  hol mindenki azt kívánja, hogy úgy légy azzá, mint ő képzelé; hol híveid kegyetlen
                  jószívűséggel addig fáradnak, addig tanácsolnak, míg átlátod, hogy mit kincsnek
                  tartál, becstelen, de a nélkül, hogy javallott boldogságukon kedvet nyerhetnél;
                  hol még sírnod sem szabad a nélkül, hogy vigasztalások ne bántanának, hol
                  emlékezned sem szabad vesztett örömeidre a nélkül, hogy barátid fel ne támadjanak
                  szent emlékeid ellen! mintha valamit érne, ha a keserű kelyhet kezeidből
                  kiránthaták, miután végső cseppig kiüríted. Midőn az emberek büszkeségükben
                  Babilon tornyát építék, az Úr felzavará nyelveiket, hogy ne érthessék egymást; így
                  áll az írásban s ez átka nemünknek. Nem értjük egymást; önösségünk külön nyelvein
                  szólva, elérhetetlen távolban állunk még azoktól is, kiket a végzet mellénk
                  teremte. - Segíteni akarunk, de nem ismerjük szükségeiket, szívet kérünk, s
                  okoskodás nyujtatik; segedelem kelle, s tanács adatott; áldoznánk, de nem tudjuk
                  hol; szeretünk, de kiért a szív feldobog, nem érti fohászainkat! s így állunk
                  annyi emberek között magányosan, minden anyagok között, melyekkel boldogságunkat
                  felépíthetnők, nyomorult tehetetlenségben, míg a szív, melyet Isten úgy teremte,
                  hogy megértett fájdalmai édesebbek, mint az öröm, melyet senkivel nem oszthat,
                  kínjában gyűlölni vagy lemondani tanult, míg átlátók, hogy e világ nagy Bábele
                  fölött az Isten átka lebeg, s hogy jobb magányba vonulni, mint tovább fáradni e
                  szerencsétlen tömeg között, hol te mindenkinek s mindenki néked utadban áll, s hol
                  zsibongva, fáradva, küzködve ezredekig, az emberiség nem emelkedett egy kővel sem
                  magasabbra.</p>
					<p>Sokáig állánk hallgatva egymás mellett, végre ismét megszólítám. Rosszallám
                  szándékát, mondám, hogy akadályok állanak minden pályán, főkép mely a
                  mindennapitól elvált, s hogy küzködnünk kell, ha győzelmet kívánunk; mondám, hogy
                  ifjabb, semhogy még le lehetne mondania. De ő szomorúan rázta fejét. - Ön
                  csalódik, - szóla végre elfojtott hangon - nem az, hogy akadályokat találtam; nem
                  az, hogy küzködnöm kelle: öngyengeségemnek érzete ijeszte el pályámról, azon
                  érzemény, hogy a célt, melyet magamnak kitűztem, el nem érhetem, hogy minden
                  iparkodásaim mellett csak kontár leszek. Meglehet, hogy e lélek talán többre vala
                  teremtve; hogy boldogabb viszonyok talán kifejtheték azon erőt, mely most csak
                  álmakat teremthete; de bármit képzeljen hiúságunk, milliók közül nincs talán egy,
                  ki azon társaság befolyásának, melyben él, ellent tudna állani, s én nem tartozom
                  ezen hatalmasak közé. Lelkem lesüllyedt terhe alatt, s nincs hatalom, mely
                  keblemnek önbizodalmát visszaadhatná. Miként is lehetne máskép? Nem köztaps
                  szükséges a művésznek, nem szükséges, hogy ifjú homlokát babér fogja körül, hogy
                  lelkesedése egy népnél találja visszhangjait; ismeretlenül, nem értve, nem
                  becsülve a közönségtől, lelke nagyra nőhet titokban is, s a mű, melyet alkotott,
                  dicső és fönséges lehet; csak egy szív legyen, mely őt érti, csak egy kebel,
                  melyhez fáradtan simulhat; csak egy lény, melyet szeret, mondja ki
                  helybenhagyását, s ő küzködni fog s örülni művének, s ez egy lénynek, mely őt
                  megérté. De kinek ez nincs, ki, mint én, fáradozásaiért csak gúnyt talál, kit egy
                  szó sem buzdít, egy meleg kézszorítás nem vigasztal, az nem haladhat tovább. Nem
                  csodáltatni, éreztetni kell a műnek, s ki erre nem számolhat, az le fog mondani e
                  világ minden babérjairól.</p>
					<p>Hangja remegett; észrevevém hogy sírt. Kezemet nyujtám - Engedelmet, - így szóla
                  meghatva tovább - hogy e dolgokkal, melyek önnek érdekesek nem lehetnek, úntatom;
                  de oly jól esik néha szólani, s közönséges körömben nincsen ember, ki bánatomat
                  értené.</p>
					<p>Ismét néhány vigasztaló szót mondék. - Oh ha önnek helyzetében, - szóla
                  fölgerjedve - ha szabad volnék, s csak egy évig élhetnék kedvem szerint! Elmennék
                  Rómába, ott, hol a nagy mesterek művei állnak, hol a romok között a régi művészet
                  szelleme lebeg, hol minden kő egy hatalmas század nyomdokait viseli magán, s
                  melegebb nap alatt telibb életet élnek az emberek - letérdelve a magas művek
                  előtt, járva az utakon, melyeket a mesterek tapostak, körültekintve azon tájon,
                  melynek látásán ők fölhevülének, érezném hivatásomat, s lennék mint ők, vagy
                  legalább átlátnám, hogy törpe vagyok - s nyugodtan lemondanék. De így, e szüntelen
                  bizonytalanság között, remélve naponkint s kétségbeesve, a művész lelkesülését
                  érezve mindennapi foglalatosságaim között, s ha ismét a művészethez fordulok,
                  mindennapiságomat; nagyobb, minthogy e nyomorult létet nyugodtan elfogadnám, s
                  mégis kisebb, gyengébb, minthogy belőle önerőmmel kiemelkedhetném: egy madár, mely
                  érzi, hogy szállni teremtetett s lebegve kalitkája rostélyain széttöri testét, s
                  mely mégis, ha ajtaja megnyílnék, elgyengült szárnyaival, ki tudja,
                  emelkedhetnék-e még ég felé? Oh e kínokat nem ismeri senki.</p>
					<p>- S mi tartja önt vissza e vágynak teljesítésétől? - kérdezém kíváncsian. -
                  Olaszország szélén vagyunk, s kik önt szeretik, habár rosszalni is, bizonyára
                  végre meg fogják bocsájtani a lépést, melyet ön szíve szükségessé tett, s a
                  jövendő, teljes meggyőződésem szerint, igazolni fog.</p>
					<p>- Kik engem szeretnek, - viszonzá megindulva - kik engem szeretnek? Oh ne féljen
                  ön, azok nem fogják hátráltatni utamat. Elmehetek s nem lesz egy szív, mely utánam
                  vágyódnék; meghalhatok s nem lesz egy szem, mely könnyezne. Anyámat nem ismerém,
                  apám búval tekint rám, gyermekségem társai megvetve elhagyának; nincs semmim, mi
                  visszatartóztatna - s még sem mehetek. Éltemnek átka a határozatlanság. Ábrándozó
                  vagyok, akarni nincs erőm. Hónapokig élek egy kedvenc gondolatban, terveket
                  alkotok, átgondolok minden lehetőséget, élvezem előre gyönyöreit, legyőzök
                  képzetemben minden akadályt, s ha a pillanat eljő, nincs erőm. Hányszor készülök
                  utamhoz, hányszor rendezem el dolgaimat, hány búcsúlevelet írtam atyámhoz, s itt
                  maradtam, naponkint átkozva helyzetemet, sorsomat s e gyáva szívet, mely le nem
                  tudja rázni láncait. Boldog, kinek szilárd lelket ad az ég, kinek oly szív jutott,
                  mely önerejének érzetében független magányba állhat e világon; a fát, mely
                  magányosan áll, könnyebben ledönti a vész, de ő szabadon fejlődhetett, ágait nem
                  gátolá semmi növésében, sudara szétterjedett, csúcsa felnőtt; mit a mag csirában
                  horda, az teljesült; s boldog az is, ki mint az ág, csak egy nagyobb egész
                  részének érezi magát, ki a földdel más összeköttetésben nincs, mint a tő által,
                  melyen felnőtt; ki belőle szívja erejét, ki véle dől s véle virágozik, egy része
                  zöldjének, egy része a nagy árnyéknak, mely körülötte sötétlik; boldogtalan csak
                  az, kit, mint engem, vágyai természetes körétől elkülönöznek, s kit gyengesége
                  függetlennek lenni nem enged.</p>
					<p>Ő elment s amint magányomból utána tekintek, szívemet egy nem ismert érzemény
                  tölté el. Szomorúbb valék, mint mikor e falak közé léptem; ki eddig kivételi
                  állapotnak gondolám keserveimet, sejdíteni kezdem, hogy e földön mindenki vállain
                  hordja terhét, s hogy ha az ok, mely szemeinkből könnyeket facsar, különböző is, a
                  cseppek azért nem kevésbbé keserűek; - szomorúbb valék s mégis vigasztaló érzet
                  tölté szívemet: az, hogy egy embert találtam, kinek talán hasznára lehetek. Ki nem
                  szenvedett, nem tudja, mi végetlen gyönyör fekszik e gondolatban. Önzőknek
                  születtünk; a gyermek első játékaiban már főszemélynek tekinti önmagát; az ifjú
                  áldozik, de önérzeményeinek; a férfi fárad, de öncéljaiért; de adj egy nagy
                  fájdalmat a kebelnek, rontsd el reményeit, tedd nyomorulttá, hogy önzésének célját
                  magában ne kereshesse többé, s látni fogod, mivé lett. Lelkének isteni szikrája
                  kitört a sors csapásai alatt; a szív érzi, hogy az éldeletnél magasabbra
                  teremtetett. Mióta Arthurt láttam, minden gondolataim új irányt vőnek; a tompa
                  fájdalom helyett, mely lelkemet eddig lenyomta, új életerőt érzék magamban,
                  vigasztalni akartam s vigasztalva valék. Az ég úgy alkotta szíveinket, hogy
                  nemcsak jó tetteink, de még jószándékaink se maradjanak jutalom nélkül, s ki elég
                  erős magáról megfeledkezni, az látni fogja mindig, hogy ha mást nem is, legalább
                  magát boldogítá.</p>
					<p>Független valék, s miután minden viszonyokat átgondoltam, s napról-napra inkább
                  megismerkedve új barátommal, meggyőződtem, mennyire ellenkezik családi köre
                  szellemével, végre azon ajánlatot tevém neki, hogy velem jővén Rómába, ott addig,
                  míg művészete vagy megbékült atyja módot nem nyujtanak, segedelmemet kölcsönként
                  elfogadja.</p>
					<p>Eleinte vonakodott, később megegyezett, s már indulóban valánk, midőn atyjának
                  betegsége s halála által nagy vagyon urává válván, ajánlatom szükségtelenné lőn.
                  Még egy pár nap folyt el készületek közt, búcsút vevék atyámtól s elmenénk. Ő teli
                  reményekkel, én nem öröm nélkül, mint ki egy boldogot lát maga mellett s érzi,
                  hogy nem minden érdem nélkül tekinthet örömére.</p>
					<p>Hosszasabban szóltam e tárgyról, mint talán szükséges vala; de tevém, mert akarám,
                  hogy ezen ifjút, ki velem annyiban rokon volt s más utakon oda jutott, hová én,
                  ismerd, s mert meggyőződésem szerint nagyobb befolyással talán semmi sem bírt
                  életemre, mint e találkozás éppen e pillanatban, mikor éltemet nem tűrtem volna
                  sokáig, ha ez új viszony gondolataimnak új irányt, fájó szívemnek a barátság
                  balzsamát nem adja. - Ki oly mély sebet hord, az csak ha magát szükségesnek érzi,
                  tűrheti létét; ki multjára nem tekinthet vissza, annak jövő kell, melyben áldoznia
                  lehessen; a boldognak is kínos a magány - annak, ki szenvedett, tűrhetetlen.</p>
				</div>
				<div type="chapter">
					<head>XXXIX.</head>
					<p>Hosszú utakról sokszor ábrándoztam gyermekkoromban. Vágyteli szemekkel nézem a kék
                  hegyláncot s gondolám: ott túl szerencse vár reád; képzelék tengert teli
                  sziklákkal s vészekkel, s közepette egy szigetet, hol hajómat kikötve boldog
                  leszek; álmodám más szebb hazákról távol éghajlat alatt, hol az ég tisztább, a nap
                  melegebb, a tájakat tél nem fosztja meg virágjaiktól s a szív nem ismer bánatot.
                  Igazam vala, mikor ezt képzelém; túl a hegyláncokon, a tengeren túl, s más
                  éghajlat alatt, hová csak utam vezethetett, öröm várt volna rám mindenütt. E szép
                  földön öröm tanyája minden hely, hol lelkünk csendjét emlékek nem háborítják. Most
                  utaztam. Előttem a messze világ nyitva áll, s mit találtam? Oh mi boldogok
                  volnánk, ha a valót kicserélhetnők azon érzeménnyel, mellyel reményeink korában
                  feléje tekinténk, vagy inkább ha nem látnók vágyainkat teljesülve soha.
                  Szerencsétlen egy játék az élet, miben a kártya, melyre addig vártunk, végre
                  mindég kijő, de csak akkor, ha reá már nem teszünk s vele nyernünk nem lehet.</p>
					<p>Olaszországba menénk. Ki nem ismeri Itália szépségét? Neve maga már vágyakat
                  gerjeszt; az ég kékebben borul ez áldott határok fölött; illatozva virágzik a
                  mező; a zöld olajfa elvénül, s csak órákig ismeré a telet. Isten megáldá e hazát.
                  Ha az Alpokról lejősz, langy szellők lebegnek elédbe, s míg szemed, a lezúgó
                  hegyfolyót követve, a zöld rónára tekint, nem ismert vágy tölti lelkedet; sietni
                  akarnál te is ez áldott határok felé, s zajongni örömödben, mint a hegyfolyó, hogy
                  e földre értél. Itáliában vagy, ott, hol két ezred dicsőségének emlékei állanak,
                  hol a művészet felhalmozá kincseit, hol a nyelv dallá, az élet egy bájló álommá
                  válik; azon földön állsz, melyről mint gyermek ábrándozál, melynek nevénél ifjú
                  szíved egykor fölhevült: tekints körül s éldelj. - Éldelj, ha e romok között a
                  hajdankor nagyszerűsége emelkedik lelked előtt s nem a gondolat, hogy ennyi
                  elmúlhatott; ha a fényes palota előtt álmaidat a koldus rimánkodó kérelmei nem
                  rontják meg - éldelj, ha tudsz, én csak szomorú érzeményeket találtam.</p>
					<p>Láttam Velencét. Még áll e város, dicső még romladása között; századok űzték
                  fölötte hatalmukat, de ő szép marad, mint a nap, mely ragyogva áll a tenger fölött
                  akkor is, midőn alkonyodik s fényt hagy maga után. A tenger habozva környezi
                  palotáit, alapját vészek csapdossák, de az emberi mű fennáll, s az ember emelkedve
                  érzi, hogy hatalma az elemek harcaival dacolni tud; de vajjon nem érzi-e
                  ugyanakkor szívünk, mi gyenge önszenvedélyei ellen? A paloták állnak, de lakóik
                  elköltöztek; a csatornák megmaradtak, de csak itt ott szakítják félbe egyes
                  evezőütések a bús csendet; szent Márk piaca körül még magasan állnak a hajdani
                  respublica építményei, de a nép hiányzik, hiányzik a diadalmi öröm, mellyel a
                  győzelmes doge egykor itt fogadtatott, s a magas érzemény, mellyel a hajdani
                  velencei e földet tapodva honn érzé magát, s mégis a világ legdicsőbb helyén.
                  Minek csak elemek ellen kelle küzködni - fennáll; mi az emberek szenvedélyeivel
                  vítt, szétromlott; a város túlélte népét. - Szomorú egy látvány ez; s az ember, ki
                  egy sír mellett nem mehet el a nélkül, hogy felsóhajtva nemünk mulékonyságára ne
                  emlékeznék: itt, hol egy nemzet ravatala fölött áll, joggal szomorkodhatik el
                  annyi ivadék, egy több mint ezredes dicsőség süllyedő emléke fölött; hol mindazon
                  külső pompa, mely körülötte áll, mindazon fény, mely első pillanatban képzetét
                  megragadá, csak arra intik, mi nagy halott fekszik előtte.</p>
					<p>De talán az vigasztalja lelkedet, hogy egy nagy nemzet nyomdokain jársz; hogy e
                  hallgató falak között egykor a szabadság lelkesítő szavai hangozának, s hogy e
                  nép, mely most szánakozásodat gerjeszti, csak mióta hazáját veszté, süllyedett
                  annyira. Szép, habár romok fölött, visszatekinteni egy nagy multra; s bármi
                  szomorú érzemények töltsék lelkedet e világ szétbomlott nagyságai között, a
                  gondolat, hogy legalább egykor fennálltak, elfelejti a bánatot. Minden, mit
                  emberek nagyot tettek, neked nem idegen: elődeid dicső tetteiben érzed
                  önhivatásodat, s míg egy erősebb ivadékhoz föltekintesz, szíved emelkedik. Oh de
                  nem itt! E város süllyedő nagysága nem érdemli könnyeidet! mi itt elveszett,
                  nagyszerű vala, de nem olyas, minek emlékénél emberi kebled emelkedhetnék. Vagy
                  nem egy ezredes zsarnokság nyomdokait tapodják-e lábaid? nem azon hatalmas
                  patriciátus palotái között jársz-e, mely magát büszkeségében királyok hasonlóinak
                  vélé, míg a nép csak elnyomásából sejdíté, hogy fölötte vannak olyanok, kik
                  magokat szabadoknak érzik s elég magasra állítottaknak, hogy alattvalóik panaszait
                  megvethessék. Oh ne ámíttasd el magadat ezerszer ismétlett közmondások által; ne
                  gondold, hogy, mert egy respublica romjain állsz, itt elveszett szabadság fölött
                  kesereghetsz; s ha szívedet bánattal tölti az idegen lobogó, mely előtted áll, ha
                  a dogepalotában csak önlépteid visszhangja szakasztja félbe a rémítő csendet, s a
                  fejedelmi képek hosszú sorával a dicsőség, mely e falakat környékezé, bevégződött:
                  akkor gondold, hogy fölötted az ónkamrák állnak, alattad a híres kutak, közeledben
                  a fohászok hídja; s ha netalán egy könny lépett szemedbe, töröld le, mert egyiken
                  állsz azon helyek közül, hol a szabadság szent nevében istentelen zsarnokság
                  üzetett, hol a nép véréből termett babér csak egyesek homlokait fűzé körül; hol a
                  haza egyeseknek lakoma vala, a népnek nem egyéb börtönnél - hogy egyiken állsz
                  azon helyek közül, hol az idő kimondta ítéletét egy nép fölött, hol az örök
                  igazság egy példát állíta fel, hogy minden ügyesség s fortély, minden anyagi
                  hatalom, sbirrek s tizek tanácsa, s amit csak száz Macchiavel képzet kigondola,
                  azon országot nem tarthatják fenn, melynek igazság nem az alapja.</p>
					<p>Idők jöhetnek, hol, mint Byron mondá, e város tengeri nádként a sós habok közé,
                  honnan eredett, visszasüllyed, s Velence egész dicsőségéből talán csak egy rege
                  marad, melyet a halász alkonyatkor társainak elbeszél: hogy itt lenn a habok alatt
                  egy város áll, melynek egykor hatalmas hercege vala, nagy népe s fényes palotái, s
                  melyet Isten átkában elsüllyeszte. A nép hinni fogja a mesét, s lesznek, kik nagy
                  ünnepeken a tenger mélyéből harangozást képzelnek hallani. - Mennyi nem tűnt el
                  így a világról? hány név, mely századát felrázá, hangzott el, hány városból nem
                  maradt egy kő? - Mint a fa, melyet századok felnövesztenek, ledől s rohadva
                  elenyészik sarjadózó utódai alatt: úgy országok; míg végre sötét nyomuk is eltűnt
                  s a világ történetéből egy rege maradt gyermekek számára, melyen a józan
                  elmosolyodik.</p>
					<p>Ki mehetne végig Olaszországon a nélkül, hogy lelkében e gondolatok ne ébrednének?
                  Velencétől le Nápolyig romokat találsz mindenütt. A lesüllyedett diadalív, a magas
                  amphitheatrum, melyet a szétbomlott templom kövei félig eltakarnak, s mögötte a
                  gót egyház sötét falai, s az erős városfalak, melyeket szabadságnak emeltek
                  polgáraik, s melyek, mióta nincs mit őrizniök, düledeznek: minden a multra int,
                  minden eszedbe juttatja, hogy két nagy korszak düledékein állsz, mely e határok
                  között külön hosszú életet élt, külön eszmékért küzdött, külön nagyságot fejte ki
                  s most örökre elenyészett. Rómának a világ hódolt, s mi maradt belőle romoknál
                  egyéb? századokig küzködött a középkor, s hova lettek eszméi, hova lelkesülése,
                  mely a világot felrázá? S így foly kor kor után; minden új eszme, mely feltámad,
                  elrontja azt, mely előtte uralkodott, hogy később hasonló módon enyésszék el. Mint
                  a hernyó, mely befonja magát és sötét nyugalomban vesztegel, míg órája eljött, s
                  akkor önművét szétrontva, mint lepke emelkedik: ilyen az emberi nemnek élete;
                  minden kornak megvagyon eszméje, melybe magát befonva egy ideig nyugszik; mindenik
                  széttöri végre önalkotta börtönét, mindeniknek megvan emelkedése, rövid órája,
                  mely után, mint a lepkévé vált hernyónak, meg kell halnia. S mi még küzködünk? mi
                  reménylünk ennyi romok fölött, mi bízni merünk öneszméink valóságában, ha
                  visszatekintve látjuk, hogy minden kornak meg vala lelkesedése, hogy mindenik egy
                  igazságért küzdött századokig, s mindenik végre átlátá, hogy csalódott! Oh
                  őrültség, mely az emberi nem történetét ismerve, még nem tuda lemondani! Nézd a
                  lazaronit, te büszke ember, ki léted szűk körével meg nem elégedve, sírodon túl
                  akarnád terjeszteni éltedet; ki egy nevet akarsz hagyni magad után; ki e világból,
                  melyben jobb vala nem élned, kimenni nem akarsz: ő bölcsebb náladnál! Fölötte
                  tisztán boltozik az ég, a táj virágozva áll körülötte, s ő boldog; föltekint, s rá
                  ezernyi csillagok öntik le fényöket, ő nem ismeri nevöket s a távolságot, melyben
                  egymástól állnak, de látja a ragyogást s örvend neki, s örvend a virágoknak,
                  melyek körülötte nyiladoznak, s a nagy tengernek, mely morogva álomba szenderíti.
                  Egy narancsfa, melynek gyümölcseit elérheti, a meleg napnak sugárai, - s talán egy
                  kevés szerelem, mely keblét emeli - mi kell neki egyéb? Nézd őt, ha a nap
                  sugáritól elvonulva, romok árnyéka alatt elszunnyadott, s mondd, ki józanabb? ő-e,
                  ki árnyékot keres e falak között, vagy te, kinek képzete e hideg kövön felhevülve
                  dicsőségről álmodozik? ő-e, ki tudja, hogy ez élet hosszú játékában csak egyes
                  esetek kedvezők, hogy az balgatag, ki a jövőre tekint vagy más után vágyódik, mint
                  mit éppen megragadhat - vagy te, ki egy világ gondját hordod szűk kebledben,
                  mintha nem volna elég fájdalom önéltedben? ő-e, ki él, élvez, örül; vagy te, ki
                  halhatatlanságról ábrándozol, te, ki önző vagy, mint ő, csakhogy balgán abba
                  helyezéd reményidet, mi - elérve bár - nem boldogít.</p>
					<p>Vagy azt hiteted el magaddal, hogy másoknak élsz - hogy feladásod áldozva másokat
                  boldogítni; hogy az emberiség kocsija nem haladhat, ha te, törpe, nem fogod be
                  magadat s nem húzod izzadva tovább? Magadat boldogítni nem tudád, magad nem
                  juthattál annyira, hogy keblednek csak egy sebe gyógyuljon, s az emberiséget
                  akarod boldogítni? Menj Rómába, tekints magad körül, idézd fel a multat lelked
                  előtt, s remélj, ha tudsz. - Mennyi nagy történet e városért! mennyi férfi élt e
                  falak között, kinek nevénél szíved ezredek után feldobog! s vajjon miért éltek,
                  miért véreztek ők? Azért, hogy nemzetök boldog legyen? - Róma egész történetében
                  nincs egy perc, hol a többség nem szenvedett volna. A pillanattól, melyben a nép a
                  szent hegyre vonult, addig, míg Gracchusait megölé, egy hosszú küzködés izgatá
                  belsejét, küzködés éhség, nyomorúság, elnyomás ellen. - Azért, hogy a szabadság
                  fennálljon? - Azok, kik Róma csatáiban vérezve, honuknak a világot meghódíták, nem
                  Tiberius birodalmát nagyították-e vérökkel? azok, kik Rómát építették, nem Nero
                  tűzhelyét készíték-e elő? azok, kik a szabadságért küzdöttek, nem azért
                  fáradtak-e, hogy a pártoktól szétdúlt országban a zsarnokságnak helye biztosabb
                  legyen? S vajjon érdemes-e hát nagy célokért fáradni; érdemes-e csak egy percnyi
                  életet áldozni azért, mi talán csak új kínokat hozand embertársaidra? érdemes-e
                  valamit tenni, ha tudod, hogy a földbe, melyet véreddel termékenyítél, egy más kéz
                  fogja vetni a magot, melyet akaratod ellen felnövesztesz; hogy hamvaidból nem
                  teneszméd fog főnixként emelkedni? Ha magas ábrándok tölték lelkedet, jer Rómába,
                  s ha minden kő mulékonyságra int, minden dicső névnél, mely itt eszedbe jut,
                  lelkedben a gondolat támad, hogy ennyi áldozat, mely e haza oltárain tétetett, nem
                  hozhata áldást lakóira: akkor sírj, távozva, egy keserű könnyet, mint én, nem
                  azért, hogy a nagy kor, melyet bámulál, elmúlt, de mert átlátod, hogy okod nincs,
                  melyért visszakívánhatnád; nem azért, mert a nagy férfiak ivadéka kihalt, de mert
                  látád, hogy fáradozásuk hasztalan volt, s a legdicsőbb vitéz, mint a gladiátor,
                  csak azért halt meg, hogy a nép kevéskét tapsoljon; nem, mert Róma elenyészett, de
                  mert meggyőződtél, hogy a nagy korok s boldog nemzetek csak történetkönyvekben
                  állanak, s hogy a való egyenlően szegény mindig s mindenütt. Köntöseinket
                  változtatjuk, gondolatink új szavakba öltöznek, de az ember nyomorult marad
                  legszebb bíborában is, gondolatai nem emelkedhetnek túl e föld porán.</p>
					<p>Oh mert ti világ bölcsei, kiket magasabb vágyak a tett poros mezőiről elvonának,
                  mit víttatok ki ezeréves fáradozásaitokkal? hányszor emelkedék lelkem ifjú
                  napjaimban vággyal nagy neveteknél! Oh szép, így gondolkoztam magamban, távol a
                  világ zajától, egy magas gondolatnak szentelni az életet. Az imperator diadalíve
                  ledől, a tribun hatalmas szava elhangzik, s a szívekkel, melyek egykor
                  feldobogának hangjainál, eltűntek a szenvedélyek, melyeket gerjeszte: csak az
                  eszme nem vész el az évek változásával; csak a való, melyet a magányos gondozó
                  feltalál, marad fel századok romjai fölött. Egy emléke a multnak, csirája talán
                  hosszú jövőnek. Boldog, háromszor boldog, kinek ez juta sorsául.</p>
					<p>Boldog? Olvasd Faustot, hol nemünknek egyik leghatalmasabbja önszenvedéseit
                  letevé; nézz egyet azon szerencsétlenek közül, kiket a tudásvágy nagy átokként
                  megragadott, kik merészen kinyujtva kezöket az ismeretfa tiltott gyümölcse után,
                  mint emberelődeink paradicsomukat, úgy azon kis örömet is elveszték, mi még e
                  földön számukra megmaradt, s vajjon kívánkozol-e a babér után, mely homlokát
                  köríti; akarsz-e kiválasztva az emberek sorából magányosan állni e világon,
                  eltemetve tudományod hideg falai közé, lemondva élted örömeiről, lemondva minden
                  reményről, barát nélkül, ki bánatodat osztaná, míg élsz; egy szív nélkül, mely
                  utánad vágyódnék, ha meghalsz? akarsz-e nem bírni e nagy világon semmit, mint
                  tudományodat, e kegyetlen zsarnokot, ki lelkedet szolgájává tevé s éltedért
                  rejtélyekkel fizet; ki majd véghetetlenségével lelkedet elnyomja, szűk határok
                  közé szorítva törekvéseidet, csak korlátokat mutat; ki Memnon-szoborként
                  hajnalkor, midőn hozzá először közelítél, megszólamlott, s most néma az egész
                  napon át. Oh akarod-e mindezt, boldogtalan, ki tudomány után vágyódál; akarsz-e
                  elvetni magadtól mindent, mi szívednek kedves volt, barátságot, szerelmet, ifjú
                  szívednek egész kincsét, hogy egy kételyt nyerj jutalmul? s lám ez a tudósnak
                  élete. Azon elismerés, mely ősz fejére talán még életében egy silány borostyánt
                  fűzött, mintha el akarná takarni a mély redőket, melyekkel e homlokot átszántá a
                  gond, őt nem boldogítja! Ha magányosan jár körül könyvtárában, s az elavult
                  bőrkötésekre néz, melyeknek szerzői egykor éltek mint ő, s korukban talán híresek
                  valának, mint ő; ha körültekintve elődeinek e sírboltjában, eszébe jut, hogy végre
                  az idő jönni fog, midőn ő is felejtve lesz, mint ezek, midőn neve is legfeljebb
                  egy pár pedáns által ismertetik, s lelkének legfényesebb gondolatja, a mű, melyet
                  évekig agyában érlelt, melyért éltét adá, egy könyvtárnak szűk sorai között
                  temetve leend; ha visszagondol azon kevés valóban nagy nevekre, melyek nemünk
                  ezredes emlékei között fennmaradtak, s látja még ezeket is kitéve a kor változó
                  szeszélyeinek, ragyogva egy percig, hogy szinte emberfölöttieknek látszanak,
                  később, miután az általok föltalált igazság köztudomássá lett, megvető
                  szánakozással említve; ha látja a legmagasabb eszmét felejtve századokig, s ismét
                  feltalálva, s újra eltűnve, bár néha csak azért is, mert a késő ivadék, mely
                  fölkapta, nem bírá el súlyát: vajjon vágyódhatik-e dicsőség után?</p>
					<p>Oh ti hasztalan fáradtatok, bölcsek, kik a tudomány kemény mezején munkáltatok!
                  bajnokok s törvényhozók, kik a nép boldogításáról álmodtatok! Száz csatában
                  győztek már az igazság zászlói alatt, milliók haltak el diadalmaidban, minden
                  eszmének megvolt keresztfája, minden csepp tudomány száz emberélet jutalmául
                  adatott, s vajjon boldogabb-e nemünk ennyi áldozat után? mi mást szerze
                  tudományotok, mint kételyeket, mi mást nyere az emberi nem azon kis szabadsággal,
                  melyet bajnokai kivíttak, mint láncainak érzetét? s nem szenved-e a többség most,
                  mint századok előtt, hogy alig hihetnők a szabadság győzelmeit, ha nehéz
                  sebhelyeink nem intenének reájok?</p>
					<p>Körüljártam egész Európát, Skandináviától Spanyolországig - Oroszország pusztáitól
                  a szabad brittek szigetéig; a szabadság, az erény s megelégedés hazáját nem látám.
                  Szomorúan egyenlő a világ mindenütt, s midőn az Orkney-szigetek végsőjéről a nagy
                  Atlanticumon áttekintek, azon gondolattal tértem vissza Franciaországba, hogy jobb
                  távol maradnom korunk Eldorádójától, mely a tengeren túl virul, nehogy az, mit oly
                  szépnek gondolok, meglátva, mint minden egyéb, elveszítse fényét előttem. Jó egy
                  csalódást megtartani magunknak.</p>
					<p>Majdnem másfél évet töltöttem külföldön. Előbb szomorú valék. Kinek lelkét nagy
                  fájdalom dúlta föl, az nehezen talál vigasztalást magának. - Ha a zápor a
                  hegyoldalnak zöld pázsitját egyszer fölszakítá, s utat mosott árjainak, minden víz
                  arra veszi futását, s a leglanyhább eső, mely alatt más mező zöldelve üdül, itt
                  csak mélyebbre mossa a régi sebet; így tartja meg a szív fájdalmaink nyomát, s egy
                  véletlen gondolat, egy vigyázatlan szó mélyen sérthetik a keblet, mely elmult
                  keservek sebhelyét hordja. - Jaj annak, kit szívének iránya vagy szerencsétlenség
                  egyszer szomorú életnézethez vezettek; bármi kedvező körülményekbe állítsa is őt
                  később végzete, öröme mégis megszűnt. Rejtélyes értelmű könyv a világ, bánatot
                  találni minden lapon s vigasztalást; árnyékot vet minden fa, melyre a nap tiszta
                  világa lesüt; méz tölti a virágkehelyt, de nem hiányzik keserűsége; s ki egyszer a
                  dolognak bús értelmét felfogá, az bár merre forduljon, keservet talál; hisz a szív
                  is, mint a könyv, minden érintésnél mindig csak a legolvasottabb helyen nyílik
                  meg. Csak rokonait találja minden kebel e világon, képeket csak öngondolatának,
                  lelkesülést csak arra, mi éppen lelkét tölti, s ki, mint én, szenvedett, hasztalan
                  futja körül a világot, vigasztalást itt csak azon boldogok találnak, kiknek a
                  fájdalom egy véletlen esetként zavara fel életöket.</p>
					<p>Arthur társasága, bármi nyájasan s barátilag simula is hozzám, inkább terhemre
                  volt. Vannak az emberi életben állapotok, melyekben a magány szükségessé válik; ha
                  szívünk érzi, hogy gyönyöre nagyobb, mintsem hogy valaki felfoghatná, vagy ha
                  boldogsága romjain állva sejdíti, hogy keservét senki sem értheti: a szív inkább
                  magába vonul vissza; inkább magányosan hordja nehéz terhét, semhogy idegennel
                  osztaná, s Arthur nékem az vala. Éltének azon korában állva, mikor még
                  remélhetünk, mikor minden csepp, mely szemünkből árad, még egy virágot talál,
                  melyen harmatként függhet, mikor maga a fájdalom sötét aknája még annyi kincseket
                  rejt, ő nem értheté fájdalmaimat, s szinte örültem, midőn Rómában megváltunk.</p>
					<p>De miután egy ideig magam maradtam, s végigjárva annyi országot, látva annyi
                  helyet, hol emlék lelkemet nem sérté, találkozva annyi emberrel, mintegy
                  erőszakkal kiragadtatám önmagamból, enyhülni kezde bánatom, s habár nem boldogan,
                  legalább vigasztalva tértem vissza. Nincs semmi vigasztalóbb, mintha utazunk. Míg
                  honn vagyunk, mindenki ismer, mintegy osztja bánatunkat; minden, mit látunk, rá
                  int, s kikkel találkozunk, inkább részt vesznek szomorúságunkban, minthogy belőle
                  kiragadhatnának. Künn új körbe lépünk, új emberek közé; senki nem sejdíti, senki
                  nem bánja, hogy szenvedénk, nem közelíthetünk senkihez a nélkül, hogy magunkból ki
                  ne lépnénk, át kezdjük látni, hogy létünk egy pont a világban, s szenvedéseink
                  kisebbeknek látszanak, miután önfontosságunk kisebbedett szemeink előtt, s
                  meggyőződtünk, hogy e földön, hol minden keserv hasonlóit találja csak, ritkán
                  akadunk oly emberre, kit joggal irígyelhetnénk.</p>
				</div>
				<div type="chapter">
					<head>XL.</head>
					<p>Párizsba menék. Majdnem két év mult el, mióta e várost elhagyám, s habár
                  kellemetlen érzésekkel, mégis nyugodtan tértem vissza körébe, hol Valmontné s más
                  ismerőseim által mindjárt a nagy világ körébe ragadtattam. Terv nélkül álltam a
                  világban, a magány elszomorított, s így mintegy önkénytelen lépek e társaságba,
                  mely lelkemet ki nem elégíté, de legalább - mint minden új - mulattata, s miután a
                  szívnek érdekei megszűntek, egy ideig hiúságomat kecsegteté. Majdnem két évet
                  töltöttem így, s ha ismernéd e kört, nem kellene mondanom, hogy nem maradt semmi
                  emlékem, melyet leírni érdemes volna, legföljebb az, hogy megismerem s
                  elundorodtam nyomorúsága előtt.</p>
					<p>Te a nagy világot nem ismered. Ne bánd; parányi a kör, melynek e pompás név
                  adatott, s azok, kik benne élnek, nem elégíthetnék ki tiszta becsületes szívedet.
                  - Hegyhez hasonló az emberi nem. Egy nagy tömeg, mely felszínben különböző, de nem
                  anyagában. Ne kívánkozz fel virágzó aljadból a csillogó csúcsra, hol örök tél
                  uralkodik s minden fény, mely körülötted ragyog, csak arra int, mi terméketlen
                  téren állsz.</p>
					<p>Miként is lehetne máskép ott, hol csak ünnepek vannak s nincs dolgozó nap; azok
                  között, kiket családi élet nem javít, honszeretet nem emel ki önzésök kis köréből;
                  ott, hol az emberi kebel elég gyáva nem tűzni ki magasabb célt magának, mint
                  mulatságot, ahol legnagyobb csalódása végre az, hogy unatkozott; lehet-e ott való
                  öröm s azon tiszta megelégedés, melyet csak osztott érzelmeink által élvezünk? A
                  természet bosszút áll, valahányszor útjaitól eltérünk, s nem engedi, hogy azok,
                  kik köréből kiléptek, legszebb adományaiban osztozzanak.</p>
					<p>Az Isten társaságra teremté az embert: nincs szív, mely e földön nem találná
                  rokonát, melyet egy titkos, le nem írható érzet nem vezetne néha embertársához, s
                  kiknek szívei összhangzanak, kiknek gondolatai egy irányt követnek, találkozva,
                  boldogabbaknak érzik magokat. Vannak pillanatok, melyekben a szívnek közlés
                  szükséges, van a bánat s gyönyörnek egy fokozata, melyben szólnunk kell, s nem
                  tagadhatja senki, hogy a társasági örömök természetünkből folynak. De lehet-e
                  társaságnak nevezned azt, mit fensőbb köreinkben látsz? e könnyű csapatot, mely
                  esténkint, mint a molyok a gyertyavilág körül, összesereglik, egy óráig dong s
                  ismét eloszlik; e sokaságot, melyből kettő nem ismeri egymást, hol egy szív nem
                  szólal föl annyi között, s ha holnap mind sírjaikba szállnának, az egy, ki
                  hátramaradt, hihetőkép nem fogja mondhatni, hogy barátot vesztett. Lehet-e
                  társaságnak nevezni e kört, melynek több száz személyeit nem benső szükség vagy
                  szíveik vonzalma, hanem születésök, birtok vagy éppen azon szemtelenség vezetett
                  egymáshoz, mellyel némelyek e körökbe tolakodnak, s végre ott maradnak, inkább,
                  mert nem lehete tőlök szabadulni, mint mert odavalók; e kört, mely kívülről
                  tekintve egy nagy egésznek látszik s mégis száz különszakadott, a születés és
                  birtok külön fokozatai szerint egymás fölött emelkedő darabokra oszlik; lehet-e
                  társaságnak nevezni végre azt, minek főalapja elkülönözés, s gyönyöre nem annyira,
                  hogy valakivel közeledénk, mint inkább, hogy másokat ki lehete zárnunk. S ha
                  polgári körben a társalkodás egy része létednek, s ismerőseid körében, hova
                  magaddal hozhatod hibáidat s erényeidet, magaddal a gyönyört s bánatot, melyet
                  éppen kebledben hordasz, szívednek jól esik a közlekedés: vajjon termeinkben, hol
                  ez tenned nem szabad, hol erények helyett szokásokat, ész helyett csak elmésséget
                  találsz, hol bánatod s örömöd nem érdekel senkit, feltalálhatod-e ezen
                  örömöket?</p>
					<p>Nem a szerint, mennyit érsz, hanem mennyinek tudsz látszani, szabják meg becsedet;
                  nem az, hogy valamit tevél, de hogy mindent elkerülsz, mi az illedelmet s fölvett
                  szokásokat sértené, teszi, hogy e társaságba fölvétessél; s természetes-e, hogy
                  ily körbe kívánkozol? sőt áldozatokat teszesz, csakhogy benn maradhass?
                  Áldozatokat! Oh s mennyi nem kívántatik tőled! A szerzetes nem ragaszkodik oly
                  szigorúan kolostori rendszabályihoz, mint te azokhoz, melyeket előítéletek elődbe
                  szabának. Vak engedelmességgel teljesíted a legnevetségesebb szokást, a
                  legbalgatagabb divatot. Hallgatva eltűröd azon lelki szegénységet, mely
                  kötelességedül tétetik s melyért minden magasabb eszmét, mely a szűk terem körében
                  meg nem fér, vétekként rejtegetsz, csakhogy ne gyanítsa senki, miként a
                  köznyomorúságban nem osztozál; és szűzesség esküjével lekötve a szerzetes nem őrzi
                  szívét úgy, mint te minden melegebb érzeménytől. S mennyi önmegtagadás naponkint!
                  Mennyi alkalmatlanság s gáncs élted minden órájában! Ha kedvesed, ki néked éltét
                  szentelé, ennyit kívánna, elhagynád; s ím, mind ezt nyugodtan, örömmel
                  viseled.</p>
					<p>S miért? hogy herceg A*** táncvigalomra hívjon, hol belépted első pillanatától
                  másnak nem örülsz, mint azon pillanatnak, melyben e tolongásból szabadulnod lehet;
                  hogy gróf B***, kinél Párizsban unalmasabb ember nincs, veled a boulognei erdőbe
                  kocsizzék, s marquis C*** nálad hagyja kártyáját; ezek jogaid. Ha színházba mégy,
                  néha egy vagy más divatos asszony páholyába ülhetsz, s hajgöndörítőd a karzaton
                  meglátva, talán irígyli sorsodat; a naplopók, kik Párizsban, ahol csak vigalom
                  adatik, megjelenve, kapu alatt nézik a fölmenőket, ismernek, s amennyi bérruhás
                  van, leveszi kalapját, ha jössz: - ez dicsőséged! Ki hinné, hogy józan ember
                  találkozik, ki ezért csak a legkisebb alkalmatlanságot el akarná tűrni, hogy
                  valami oly csekély lehetne, mit ily nyereségért tenni nem vonakodnánk. S mégis,
                  talán e világon semmi sem kerestetik állhatatosabb törekvéssel, mint éppen e
                  haszontalanságok. Vannak, kik éltök céljául nem tűztek ki mást, minthogy e
                  társaságba fölvétessenek; kik évekig gondolkoztak, esdekeltek, csakhogy egy terem
                  ajtai megnyíljanak előttök; kik nem sokallottak semmi fáradságot, csakhogy mint
                  egy fényes körnek utolsói végre lenézettessenek, minden megalázást nyugodtan
                  elviselve, csakhogy másnap reggel a kínos este után elmondhassák: én is ott valék.
                  A testvér el fogja tagadni testvérét, a barát elhagyni barátját, a fiú szégyenleni
                  atyját, hogy e célhoz érjen. Nincs meggyőződés oly szent, mely ennek föl ne
                  áldoztatnék, nincs érzemény oly nagy, mely ez előtt el ne vesztené hatalmát. S hát
                  van-e valami nagyszerűebben nevetséges, mint ez? - s ha korunknak nagy szatirikusa
                  volna, nem lehetne-e joggal elmondania a rómaival: nehéz, szatírát nem írni;
                  nehéz, s nehéz volna nem nevetni, ha nem jutna eszünkbe, hogy e bohócságok alatt
                  egy nagy erkölcsi romladás rejtezik.</p>
					<p>Mit is ártanának máskép e társaságnak nevetségei? mi baj, ha egy pár száz bohóc
                  Párizs közepett egy kis kört alkotott, választa magának, melyet nagy-világnak
                  nevez; ha külön törvényeket szabott kicsi országának, s határai között más,
                  emberiektől különböző erényeket s hibákat gondolt ki. Ha kebleik gyengeségét
                  érezve, parányi személyüknek egy kisebb kör kell, hol ők is dicsőknek érezhessék
                  magukat, s azok, kik a tömegnél magasabbra nem emelkedhetnének, legalább annak
                  örülnek, hogy máshol állnak, mint a sokaság; ha büszkék tudnak lenni, mert
                  szeszélyük a város szabóinak irányt ada s nevök néha egy divatújság lapjain áll;
                  mit árt ez a világnak? Táncoljanak ők, míg az emberi nem legnagyobb századát éli;
                  járjanak házról-házra vizitkártyáikkal, változtassák évenkint bérruháikat,
                  küzködjenek párviadalaikban, játsszák tovább kis komédiájukat, melyet a világ nagy
                  színpadán elkezdenek, amelyben mindenki a kis szerepet annyi fáradsággal adja;
                  inasaik, amúgy is az egyetlen idegen nézők, kik előtt játszanak, talán igen fogják
                  bámulni mesterségöket - s az emberi nem nagy drámája azért nyugodtan haladhat
                  tovább, ők szabadon forgolódhatnak parányi körükben, szabadon donghatnak
                  királynéjuk körül: megfér a nagy réten kicsi méhkasuk is, s az átmenő nem veszi
                  észre, mennyi mozgás tölti belsejét. - Tietek a nagy természet, tietek a hajnal,
                  ha a föld egy boldog álomként, melyet az éj hozott, mint a teremtés első napján,
                  egyszerre világosan áll; tietek az est elhaló fényével, mely kebleteket nyugalomba
                  szenderíti, s az éj, mely milliónyi világait csillogva feltünteti előttetek;
                  tietek a szerelem bájteli csalódásaival, s a barátság, a honszeretet, mely
                  szíveiteket örülni tanítja, ha áldozik; minden, mi valóban szép s boldogító, a
                  tietek; az ég nem tagadta meg senkitől való kincseit; hadd mulassanak ők, ti
                  érezhettek.</p>
					<p>Mindez nevetséges, de ártatlan; szomorító csak e köröknek romlottsága. Nemcsak,
                  mert az erkölcstelenség képe minden emberbarátnak fáj, bár tőle távol álljon is;
                  nemcsak, mert közönyösek nem maradhatunk, ha meggondoljuk, mennyivel magasabb
                  tehetség, mely szebb jövőre vala teremtve, veszett el körének aljassága által: de
                  mert az emberi társaság egy test, melynek egyes tagjai betegek nem lehetnek a
                  nélkül, hogy az egész ne sínylene; s miként ha a fa sudarán szárad, a kertész
                  vesztét jósolja; félhető itt is, hogy azon baj, mely a társaság fensőbb osztályait
                  megragadta, a mindig egyenlőség után vágyódó s felsőbbjeit leghamarabb hibáiban
                  utánozó tömeg által az egész társaságon el ne terjedjen.</p>
					<p>Téged a végzet e körökbe, melyekről szólok, soha nem vezetett, de ismered a
                  proletáriust, s ez elég, hogy rólok ítélhess. A napszámos, kinek durva kezét mint
                  orvos néha megszorítád, s azon fényes urak, kikkel én társalkodtam, lelki rokonok;
                  semmi sem hasonlít, legalább hibában, annyira egymáshoz, mint éppen a társaságnak
                  e két végpontja. Hasonló meggyőződések, hasonló gondolatok s érzemények, vagy
                  inkább gondatlanság s érzéketlenség közelítik egymáshoz e két, látszólag oly távol
                  álló osztályt. A napszámosnak köre szűk, csekélyebbnek érzi magát, semhogy a
                  közvéleménynek tetteire hatása lehetne; a dandy a közvélemény fölött gondolja
                  magát - s egyféle cinizmust látunk mindkettőnek érzeményeiben. Ez, mint amaz,
                  egyenlően megvetik az embereket, az egyik, mert nem szorult, a másik, mert
                  hasztalan folyamodik segedelmökhöz; egyenlően önzők, amaz, mert magának lehet, ez,
                  mert magának kell élnie. Ne hígy, hanem kételkedjél; ne remélj, hanem számolj; ne
                  szeress, hanem éldelj, éldelj s vesd meg örömöd eszközeit: ez az oktatás, melyet a
                  nagy világban megvénült apa fiának hideg nyugalommal útjára ad; ne hígy, - így
                  szól a proletárius, elkeseredett szívvel, felnőtt magzatához - mert csak
                  csalódásokat fognál találni; ne remélj, mert e föld határain nem virul öröm
                  számodra; ne szeress, mert nem fog senki szeretve közelítni szívedhez, s ha fogna,
                  ragaszkodásod nem boldogíthat senkit e világon; - dolgozzál, s gyűlölj. S habár
                  azon nagy különbség, mely e két osztály között van, némi tekintetben befolyással
                  vala is lelki jellemökre; habár a társaság legalantabb lépcsőin álló, ki
                  éldeletet, s a legfensőbb körökben élő ember, ki szenvedést alig ismer,
                  némelyekben különböznek is: a lélek alapja egy marad - s rongyokban, mint divatos
                  köntösben egy filozófia jár, a legvastagabb materializmus. A divatember, mint a
                  napszámos, csak a jelennek él; amaz, mert nem szükséges, ez, mert nem vigasztaló a
                  jövőbe tekintenie; amaz, mert a jelen éldeletével, ez, mert szükségével lelkének
                  egész erejét felhasználá; s így vénülnek el idő előtt, küzködve amaz, hogy
                  unalomból, ez, hogy éhen ne haljon; amaz, mert örömök, ez, mert a fáradság jókorán
                  fölemészti életerejét - egyformán elvesztve éltöket.</p>
					<p>Mert vajjon nem egyenlőn vesztette el életét az, ki e földön csak örült, mint az,
                  ki csak dolgozott? nem süllyedünk-e éppen oly mélyre, hacsak állati
                  természetünknek gyönyöreit, mint midőn csak annak szükségeit érezzük?</p>
					<p>Arra intjük közönségesen fiatalembereinket, hogy a rossz társaságtól óvakodjanak;
                  jobb volna, ha arra intenők őket, hogy az úgynevezett jótól maradjanak távol.
                  Síma, jómodorú romlottsága a szívnek ezerte veszedelmesebb, mint az indulat
                  vadabb, de nagyszerűbb kicsapongásai, melyek között az ember talán néha mélyebbre
                  süllyed, de érezve süllyedését, néha visszaemlékezik magasabb hivatására, míg a
                  nagy világ embere, ki lassan, észrevétlenül aljasodott, nyomorultsága végfokára
                  érve, minden nemesebb vágyat is elveszt. A szenvedély lángjaiban sok részünk
                  salakká égettetik, de az érc végre mindig kiválik s csak annyival tisztább lesz,
                  mennyivel tovább égett; a nagy világ csillogva s hidegen fogja körül lelkeinket,
                  de mint kéneső az aranyat, felszívja lelkeink nemesebb részeit, a nélkül, hogy
                  maga szebbé válnék. A korhely, ha végre mindent éldelt, szívét üresnek, magát
                  haszontalannak érzi a világon, s ha jobbra született, visszatér, mert cél nélkül
                  élni kín; - a dandynak vannak céljai: meghivatni marquis X- vagy Y-hoz, nyerni egy
                  pár fogadást, magáról beszéltetni; míg egy soiréjee marad, melyre meghívatott,
                  vagy egy látogatása, melyet még tennie kellene, nem hiszi magát haszontalannak a
                  világon, s azért az marad mindörökre.</p>
					<p>Oh én nem ismerek semmit, annyira szánakozásra méltót, mint fiatalembert a nagy
                  világban.</p>
					<p>Ha nevelésén - vagy inkább azon szoba-dresszúrán, melyet úgy neveznek - átment, s
                  szabadon bocsáttatik: mit lát? Előtte nyitva áll a világ; de nem ama nagy világ,
                  melyet Isten teremte milliónyi virág s csillagaival, hol a nyári égen mennydörgés,
                  az ágak között csalogányok szólnak; e szép bájló világ mindazon szeretettel,
                  melyet örömremegve sejdített, azon barátsággal, melyről ifjúkorában ábrándozott; e
                  világ, melyben pontként eltűnik, s melyben fáradnia kell, hogy valamivé legyen; oh
                  nem! - előtte a terem áll kínai tapétjeivel, száz viaszgyertyáival, tüköreivel,
                  zenészeivel; előtte áll ez érzéketlen sokaság, barátság s szeretet nélkül - s itt
                  fejlődjék a szív?</p>
					<p>Még ha hitet hozna magával! - akkor bíznék az asszony nyájas tekintetében, s
                  örülne a gondolatnak, hogy szerettetik; akkor örülne úgynevezett barátjai meleg
                  kézszorításainak s az ajánlkozó szívességének, mellyel mindenki elébe lép; de hisz
                  ő emberismeretét gyermekszobájából magával hozza a világba. Nevelői, kik meg nem
                  gondolák, mi rossz szolgálatot tesznek a gyermeknek, kinek ifjú életét azon
                  szomorú tapasztalásokkal keserítik, melyeket nekik is jobb volna felejthetni,
                  jókor emberismeretre taníták őt; ő tudja gyermekségétől fogva, mi semmirevalók az
                  emberek s hogy bennök bízni nem lehet; tudja, hogy az asszony csalfa, s hogy ha
                  csalódni nem akar, legfölebb éldeletet kereshet karjai között - hová forduljon ez
                  ifjú érzelemvágyódó kebellel?</p>
					<p>Kiket lát, kik korához legközelebb állnak, kiket köre leginkább magasztal,
                  szívének ismeretlen nyelven szólnak. Bármi rossz volt is nevelése,
                  iskolakönyveiben legalább megvolt az erény tisztelete még, hazájáról tanult, s
                  hogy érte meghalni szép; tanult vallásról s emberszeretetről, s hogy dolgoznunk
                  kell s áldoznunk embertársainkért. Most más erényekről hall. Itt csak a csábító
                  bámultatik, csak a játéknak s feslettségnek van költői oldala; itt minden szabad,
                  mi divatszerű, s minden az, mi a közönség körén, bár rosszban is, túlmegy. Mit
                  árt, ha más szenvede általad, csak te ne und el magad; Istennek fognak tartani, ha
                  látják, mennyi áldoztatott örömödnek. - S vajjon az ifjú sokáig fog-e ellentállni
                  ez oktatásoknak, nem fogja-e titkolni előbb nemesebb érzeményeit, később követni
                  azon ösvényt, melyen kívül - mi az ifjú kebelnek legszükségesb - körének
                  tiszteletét el nem nyerheti? S bámulhatjuk-e, ha mint társai, ő is előbb-utóbb a
                  zoológiára veti magát, s lovakat vesz s kutyákat, s ezeknek adja egész szeretetét,
                  egész barátságát; ha büszkesége az, hogy lovai jobban futnak, vizslái feszesebben
                  állnak; ha nem is vágyódik más kör után, mint melyet istállóiban talál, hol barmai
                  között legalább magasabb lénynek érezheti magát. Lehet-e rossz néven vennünk, hogy
                  oly szorgosan göndöríti haját keskeny homloka körül, hogy mellényében bízik,
                  csudálatosan fényesített csizmái ragyogásának örvend s felcifrázva úgy, hogy a
                  világ első szabója nem képzelhetne szebb ideált magának, megelégedett mosolygással
                  tekint körül, mintha gondolná: a belvederi Apolló, kinek Chevreuille vagy Blein
                  nem szabta ruháit, oly szép, mint ő, nem lehet! - Vagy ha végre ő is egyike
                  akarván lenni azon hatalmasoknak, kik minden szépet s nagyot merész ajkakkal porba
                  húznak, síma gyermeki arccal minden erényt tagadni kezd; ha magát nagynak véli,
                  midőn a legaljasabb érzelmeket affektálja, s félig Istennek, ha meg tudja mutatni,
                  hogy az emberi élet, mint az állaté, e föld körén túl nem halad: vajjon őt lehet-e
                  okozni? Büntetlenül nem lehetünk jobbak s nem rosszabbak, mint a kör, melyben
                  élünk; s ha maga a férfi nehezen áll ellent a közvéleménynek: miként lehetne
                  várnunk, hogy ő, ki mindenre inkább vala nevelve, mint lelki szilárdságra, arra
                  elég önállással bírhat?</p>
					<p>Ő eléggé meg van büntetve. - Nincs emberi szív oly nyomorult, melyet mindez sokáig
                  kielégíthetne, s ha egy pár rövid évig örömének mámorában minden magasabb vágy
                  elnémult is, mit tegyen, ha végre e részegség elmult? - Oh s mindazon végetlen
                  örömet, melyet Isten ifjúkorunk számára teremtett, mintha azt akarta volna, hogy a
                  nehéz földi útnak legalább kezdete szép legyen, hogy legalább egy nyájas emléket
                  vigyünk magunkkal nehéz bajaink közé - ő nem ismeri! - Őt a természet el nem
                  ragadta nyájas csudáival, szemei nem követték soha a leáldozó napot, nem függtek a
                  tiszta egen egyes csillagait várva; neki nem zengtek csalogányok - ő nem
                  könnyezett soha a haza szent nevénél; feldobogó szíve nem inté őt soha, hogy
                  keblében is van valami, mi nagy tettekre készül! - S tudja-e ő, mi az, egy
                  asszonyt szeretni? szeretni ifjú lelkének egész erejével, keblében hordani képét s
                  nem merni nevét kimondani, remegni, ha jő, megfeledkezni magunkról, ha vele
                  szólunk, éltünket adni egy tekintetért, s mindazon kínzó örömöket, azon
                  keserveket, melyeket a világ kincseért föl nem cserélnénk, a boldogságot, mely
                  szemeinket könnyekkel tölti, ismeri-e ő? Oh nem - ő mulatott! S nem kell-e hát
                  szánnunk őt?</p>
					<p>A merészség, mellyel egy steaple-chase-en lovagolt, elég vala őt dicsővé tenni; az
                  idő, melyet öltözködésre szánt, elég egy szebb kitüntetést szerezni magának; az
                  ész, mellyel mások balgaságait utánozá, elégséges való tudományok művelésére; s
                  mégis - lám, ifjúságában nem volt egy nagy gondolat, melyre visszatekintve, lelke
                  emelkednék!</p>
					<p>Pár évig talán még ifjúnak képzeli magát, - a nagy világban férfiak majdnem éppen
                  oly állhatatosan ragaszkodnak ifjúságuk színéhez, mint nők - egy pár évig talán
                  folytatni fogja előbbi életmódját, külső bájak helyett, mint hiszi, eszével
                  tündökölve, de még mindig tetszeni vágyva s remélve. Minden hiba, minden
                  gyengeség, melyet észrevehet, tulajdona; kötelék oly szent nincs, melyet egy
                  elmésségnek föl ne áldozna, név oly tisztán nem ragyog, hogy be ne mocskolná egy
                  szegény kényszerített nevetésért. Éjeket virraszt egy kis nyomorult bonmot-n
                  gondolkozva, míg végre föllelé s házról-házra hordva nagy szüleményét, egy
                  mosolygásban aratja dicsőségét; míg fáradságosan kivítta, hogy a világ
                  leggonoszabb, legszívtelenebb emberének hirdettessék. De ez is eltűnt. Minden
                  századnak megvan nagy férfia, kit csudál, s minden télnek teremhőse. Ő érzi, hogy
                  ideje lejárt, érzi, hogy dicsőségének vége van. Ő lovagolt, táncolt, egy pár
                  asszonyt elcsábított, szóval éldelt mindent, mit az ifjúkor a nagy világban nyujt,
                  a kevés eszme, mely fejében egykor feltámadt, kigőzölgött, szíve üres, élete
                  unalmas - házasodnia kell.</p>
					<p>Kivel? - az mellékes dolog. Bizonyos csak, hogy az gazdag, s hogy a nő nem fog
                  hiányzani. Neki üres házába asszony kell, egy lény, mely nevét viseli, birtokát
                  osztja, a város divatos körét termeiben elfogadja, s ezt azon körben, hol a
                  szerelem sorsjátékból rég üzletjátékká vált, könnyen fel fogja találni. Legyen
                  nyájas, elmés, vigyázzon hírére s a külső formákra - ő többet nem kíván.</p>
					<p>Ő nem keres szerelmet; ha váratlanul találkoznék is valaki, ki őt szereti, nem
                  hinné neki. Ő gazdag, s ki állhat jót, hogy nem számolás vala, mi szerelemnek
                  látszott? Ha a parasztlegény, midőn a vasárnapi táncnál egy lánnyal találkozott,
                  ki nyájasabb vala iránta, mint mások, s kezének meleg szorítását viszonzá s
                  elpirult, valahányszor szemeik találkoztak, magát szeretve gondolja: jól teszi.
                  Nincs birtoka, nincs neve, melyet viselni szép, nincs semmije, egy bajteli életnél
                  egyéb, mit mátkájával oszthatna, neki miért hazudnék valaki szerelmet? De vajjon,
                  ha mátkánk százezer franknyi jövedelmet, nagy nevet, fényt, társasági állást,
                  szóval - mindent nyer kezünkkel, mit a világ kívánatosnak tart: éppen oly biztosak
                  lehetünk-e, hogy csalódni nem fogunk? vajjon meg lehetünk-e győződve, hogy a
                  nyájasság, mellyel irántunk viselteték, egészen számolás nélküli vala? hogy
                  tökélyeink között birtokunk eszébe nem jutott? s habár néha nevünk említésénél
                  elpirult, s midőn melegebben szólánk hozzá, remegő hangon felelt s megzavarodott:
                  tudhatjuk-e, hogy mindezt csak szerelem okozá? A játékos is remeg, midőn a kocka,
                  melyen vagyona áll, megfordul, az ő keble is feszül, ő is zavarba jő, s miért nem
                  a lány, midőn egész jövője forog kérdésben? Jobb absztrahálnia ezektől, jobb a
                  szerződéshez tartania magát, mint azt a közjegyző föltevé, s abban nem áll semmi
                  szerelemről.</p>
					<p>Mi baj, hogy a férj, fényes termeibe, hol magát majdnem oly idegennek érzi, mint
                  vendégei, hazatérve, ha nejével néha maga marad, csak unalmat talál? hogy azon
                  pillanatokban, melyekben a szívet emlékezet vagy bús sejdítések nyugalmából
                  fölverik, nejével érzeményeit nem közölheti? hogy soha egy meleg szerető szó nem
                  hangzik elébe? - neje elmés asszony, a város bámulja szépségét, s nem mondhatja
                  senki, hogy valakit szeretne e nagy világon: a férjnek nincs mit panaszkodnia. Mi
                  baj, hogy a nő csak hideg udvariasságot talál férjénél, hogy szívét színésznőkkel
                  s a kártyaasztallal osztja; - szabadon költhet, az egész város magasztalja divatos
                  öltözeteit s körülötte imádó sereg csoportozik. Nincs boldogabb pár egész
                  Franciaországban, s ha nem ragaszkodtak is soha egymáshoz, legalább elválni nem
                  fognak, hisz ők nem gátolják egymást örömeikben.</p>
					<p>S így múlik év év után s így jő az aggkor. A férfi ősz fürtjeit nem titkolhatja
                  többé; az asszony elvénült s átlátá, hogy a világ is tükörhöz hasonló, melyből
                  angyalarc mosolyga feléje, míg ifjú volt, s melyből most, midőn elaggott, redős
                  rém agyarkodik reá. Ötven évig mulaták a várost, ezeren vigadtak nálok; most
                  termeik hallgatókká lettek, s habár táncvigalmakat adnak néha még, s ha ilyenkor
                  egy-egy gyermekök is megjelen a vendégek között, ők társasági kört nem képezhetnek
                  többé magok körül; ki menne az unalmas vénekhez? - Visszatekintenek éltökre, s itt
                  nincs egy szép tett, nincs egy pillanat, mely lelköket felvidíthatná; magok elébe
                  néznek, előttök csak a sír áll; s így múlik végre napjaiknak szürke sugártalan
                  estéje is, míg a vigadók nyugodni mennek, s éltökből más nem marad, mint
                  gyermekeiknek dús örökség, családuknak hatheti gyász, halotti hirdetés az újságban
                  s egy félnapi beszélgetés a város termeiben.</p>
					<p>S ezért valának irígyeik? ezért hirdeté sorsukat boldognak a világ? Ifjúnak lenni
                  s nem bírni semmit, min lelked fölhevülne; férfinak érezni magadat s nem látni
                  célt magad előtt, melyért fáradnál; elvénülni elhagyatva, s miután sírod eltakar:
                  elenyészni nyom nélkül, mint a szél, mely a tájon átvonult, s mely, mihelyt
                  elment, a leveleket, miket felrázott, ismét nyugodtan hagyá; eltűnni a nélkül,
                  hogy egy könnyet nyertél vagy csak érdemeltél volna! Van-e koldus szegényebb, mint
                  ezek? - van-e boldogtalan, ki kevesebb való örömmel szállna sírjába?</p>
					<p>De csak egy oldalát ismered a képnek, s nem ez a legszomorúbb. Ha férfit látsz, ki
                  a nagy világ szűk körében forgolódva, lelkének magas irányát elveszté: a
                  gondolattal vigasztalhatod magadat, hogy benne nem vala semmi, mi őt magasabbra
                  vezethetné. Nehéz kilépni a körből, melyben születtünk, de férfinak nem
                  lehetetlen, s kit lelke magasabbra hí, szét fogja törni láncait, s azon úton
                  haladni, melyre nem születése, de lelkének természete vezérlé. - Ha a nagy világ
                  asszonya lép elédbe, kinek hideg keblét soha melegebb érzés nem rezgé át, - neki
                  szíve nincs, ő nem érdemli szánakozásodat. - De vannak asszonyok, kikről ezt nem
                  mondhatod; asszonyok, kik arra teremtve, hogy boldogítsanak, szívük minden
                  dobbanásával ellentmondanak az örömnek, mely körülöttük ajánlkozik. Van egy
                  mennyei bélyege a jobb női kebelnek, melyet el nem törölhet a külvilág. Állítsd
                  magasra vagy alant, öröm vagy bánat közé: kinek ezt adá végzete, változni nem fog;
                  bármi történjék körülötte, a szív megmarad régi helyén, egyenlőn gyenge s
                  emelkedő, egyenlőn boldog a koldus rongyai között, ha szerelmet találhata,
                  egyenlőn keservteli a hercegnő bíbora alatt, midőn magát elhagyatva látja. S mit
                  tegyen ő? hová forduljon teli keblével? Neki kilépni nem lehet a körből, melyben
                  született; mint a virág, melyet termőföldéhez kötött a végzet, ő nem keresheti
                  máshol szívének kielégítését; s vajjon itt fel fogja-e találni? ő, ki sejdítve,
                  hogy nemének hivatása nem mulattatni e világon, más után vágyódik; ki át nem tudja
                  látni, hogy minden ösztönök s tulajdonságok között, melyekkel a természet által
                  felruháztatott, csak szíve haszontalan; ő, ki érzi, hogy keble, melyet annyian
                  hidegnek s érzéketlennek mondanak, mint a szikla kemény fölszíne, visszhangot
                  adna, ha szavaddal feléje fordulnál; hogy szeretni, boldogítni tudna ő is, mint
                  mások, hogy szívében bájló virágozás rejtezik, mely termeinek gyertyavilága alatt
                  nem fejlődhetett, de mely megnyílnék az első meleg szabad sugárnál - neki mit
                  nyujt társaságunk? Szívének rokonérzet kell - s mulatság adatik; szíve fáj - s
                  teremről-teremre járhat, örvendhet, táncolhat; gond terheli, - menjen a színházba
                  s felejtse; szeret - száz udvarló tolong körülötte; s ez fogja-e kielégíteni
                  keblét?</p>
					<p>Keseregni látjátok - oh ne gondolja senki, hogy a szív nem tudna örvendeni;
                  hervadva áll, de ne képzeljétek, hogy midőn üvegházaitokban alig tarthatja föl
                  törpe létét a cédrus, nem nőne magasra, ha a Libanon rokonföldjét foghatnák körül
                  gyökerei; ne mondjátok, hogy vágyai a föld körén túl emelkednek s hogy
                  szerencsétlenségének oka ő maga, ki kívánatait a valónál magasabbra állítá. Neki
                  szabadabb kör kell, melegebb éghajlat; de nem a földön, csak ott idegen ő, hol
                  áll. Boldogságra teremté az ég őt is; e meleg kebel, mely magányában csak önmagát
                  emészti lángjaival, nem azért adatott, hogy öröm nélkül vesszen el. Adj szerelmet
                  neki, adj kört, melyben magát honosnak érezheti: s e szemek, melyeket eddig csak
                  bánat könnyei áztatának, sírni fognak örömükben; a szív, mely annyi zaj között nem
                  talála feleletet kérdéseire, föl fog dobogni egy halk sóhajtásnál, zajogni egy
                  kedves ajk mosolygásai előtt. - De szerelem kell e kebelnek, szerelem; mit az élet
                  egyebet ad, őt ki nem elégítheti. Értetni akar, eláradó szívét kiönteni egy más
                  kebelbe; - nem ragyogás, neki a nyári nap melege kell, hogy virágozzék.</p>
					<p>Oh miért nem lehete neki ott születnie, hol keble szerethetett, a szegény polgári
                  körben, melynek nyájas örömei után szíve, vágyaiban hivattatását mutatva, évekig
                  sóvárgott. Hányszor nem néze fényes termeiből vágyódva a szerény polgári lakra,
                  mely ellenökben áll; ő boldog lehetne körében. Látni egy házi kört, melyre léte
                  boldogságot áraszt; férjet, kit az egész világ gondokkal terhel, de nem annyira,
                  hogy nejének mosolygása nem felejthetné gondjait; a zajgó gyermekcsoportot, hol
                  minden arcon annyi remény s oly nyájas emlékek mosolyganak az anya elébe; osztani
                  kedveseinek örömeit s gondjait, vigasztalni kisdedét, ha bábja eltörött, s a
                  férjt, kit éltének reménye megcsalt; tűrni mosolyogva, ápolni minden szenvedést,
                  eltagadni magától szükségeit, hogy több öröm viruljon kedveseinek útjain; gyüjteni
                  garasonkint, hogy a nehezen felhalmozott kincs, ha ő majdan nem lesz, kedveseit
                  boldogítsa; egyesíteni annyi gyönyört s bánatot, annyi nagyot s csekélyt az egy
                  szerető kebelben, mely néha könnyekben árad el, de soha semmit el nem taszít
                  magától, soha nem mondja: elég, többet nem bírok; angyala lenni e kis
                  mennyországnak, melyet maga alkotott; egy áldásként lebegni a nyugodt ház tűzhelye
                  körül, melyet áldozatival oltárrá szentele: szeretni, egyszóval ez az, mi után
                  szíve vágyódik, miről éltének első percétől mostanig álmodozott.</p>
					<p>De vajjon remélheti-e ezt? Az ezrek közül, kik e körben élnek s éltenek, látta-e
                  valaki ifjúsága álmait teljesülve? s bízhatik-e sorsában? ő, ki tudja, hogy
                  éltének csak ez egy csalódása vagyon, hogy a jövő ez egy kockán áll, hogy reménye
                  nem maradt, ha ez egy eljátszatott!</p>
					<p>S ha mégis bízni akarna, ha sejdítve, mit mer, tudva, mit tesz, mégis egész szívét
                  akarná adni a férfinak; ha boldog akarna lenni, bár csak egy napig is; ha
                  egyszerre akarná éldelni éltének egész kincsét, inkább egy pillanatig érezve
                  dúsnak magát, semhogy koldusként a sors naponkinti adományiból éljen, semhogy
                  tovább tűrje e puszta gyönyörtelen életet, melyben a szív elvénül, a nélkül, hogy
                  egyszer sebesebben dobogott volna érzelmében: - szabad-e szívét követnie?</p>
					<p>De ha a szív nem azon körből választott, melyből választania szabad vala; ha az,
                  kiért fölhevül, vagyontalan, vagy ha más nemességet nem mutathat, mint melyet
                  Isten keblébe teremtett, föllengző érzeményeit: - szabad-e szívét követnie?
                  szabad-e föláldoznia azt, mit nem becsül; elvetni magától fényt, nevet, birtokot s
                  az egyhez ragaszkodni, kit lelke választott, kinek szeretete által gazdagabbnak
                  érzi magát, mint ha e világ kincseit bírná? - Oh csalódás! Mi egy szív, hogy érte
                  annyi előítéletet föl lehetne áldozni? mi egy kebelnek bánata vagy öröme, hogy
                  érte a fényes címer tisztasága vesszen, vagy az elaggott fukar számolásairól
                  lemondjon? Praktikus a kor, melyben élünk, s a szülék nem engedhetik, hogy világos
                  vesztének induljon gyermekök; hogy e világon, hol az ő fogalmuk szerint a
                  szerencse oly hely, melyre belépti bér nélkül senki sem juthat, s hol csak az
                  tanyázik, kinek pénze van; hol mióta Ádám vétke által halandókká váltunk, arról
                  kell gondoskodnunk, hogy éhen ne haljunk, - leányuk csak szívét kövesse, csak
                  szerelem után induljon, e tőke után, mely tizenöt év alatt éppen úgy elenyészik,
                  mint a valódiabb hat percentes kettőztetik; - ők nem engedhetik, hogy leányuk
                  nemtelen karjai között találja boldogságát, hogy nemtelen gyermekeket szorítson
                  kebléhez, hogy nemtelen körben érezze a szerelem boldog elragadtatásait; mit
                  mondana a világ, ha őt így mernék boldogítni? Ők jobban gondoskodtak gyermekökről,
                  midőn helyette választanak, minden meg volt fontolva, minden kiszámítva
                  terveikben, csak a szív nem, mely mint a delejtű észak felé fordul, de a józan
                  kormányost nem akadályozhatja, hogy éppen délnek ne vegye útját.</p>
					<p>Miként is lehetne máskép? Szülői jó emberek talán, legalább olyanok, kiket azoknak
                  neveznek, ők szeretik lányukat; türhetően nevelték, vagyonát szaporították;
                  gondoskodtak felőle, mint csak lehetett; ha valamit kíván, ők mindent el fognak
                  követni teljesítésére; ha baj éri, vigasztalhatlanok lesznek; ki tehet róla, hogy
                  nem tudják, mi kell boldogítására? Az életnek azon korához érve, hol a
                  legfellengzőbb lélek elveszti szárnyait, minden ember kijózanodva csak fejfájásra
                  emlékezik, s nem arra, hogy részegségében boldog vala: miként értsék ők az
                  érzeményt, melyet éltökben talán soha nem ismertek? - Hányan vannak, kik való
                  szerelmet éreztek? Ha szerelmünkről szólunk, mindenki azt hiszi, hogy megértett,
                  mert szavainknál mindenkiben emlék támad, mely arra inti, mit ő szerelemnek nevez.
                  De beszéljük el csak, mit szerelmünkben tevénk, s ugyanazok, kik előbb egyetértve
                  mosolygtak, bámulva fognak nézni ránk. Kérdezd őket mind egyenkint, s nyugodtan
                  fogják mondani, hogy szerettek; s kérdezd a szerencsétlent, ki éppen pisztolyt
                  tölt magának, s ő is azt fogja felelni: szeret. S ugyanaz-e ez? ugyanaz-e a patak,
                  mely nyugodtan a völgyön átkígyózik s egy darab eget sző a mezőbe, s a feldagadott
                  záporár, mely dörögve futja végig útját, s amint halad, a földet fölszaggatja s
                  rohanó sziklák alá temeti virágozását? Mit a szív kíván, azt csak rokon kebel
                  sejdítheti, de ész nem követheti hideg számolásával; mit szenvedély tesz, arról
                  csak szenvedély ítélhet. S ők értsék-e leányukat, ők, kik annyit tapasztaltak,
                  hogy végre megfeledkezének természetükről; a nagy úr, ki életében annyi minden
                  után fáradott, hogy szívére hallgatni ideje nem maradt - a nagy dáma, kit talán
                  hasonló kényszerítés vezetett férje karjai közé, s ki végre, mert sorsát nem
                  változtathatá, elhitette magával, hogy boldog, s hogy máskép nem is lehete azzá; s
                  most leányának például önmagát fogja fölhozni, s lelkiismeretét a gondolattal
                  megnyugtatni, hogy ő is lángolóan szeretett s mégis él! mintha a szív nem
                  doboghatna ötven évig egyetlen egy öröm nélkül!</p>
					<p>Fogják-e hinni, ha leányuk mondja, hogy szerelme nélkül nem élhet; hogy a fa,
                  melyet a szél megráz, melynek tavasz százszor meghozza s tél elveszi virágait,
                  melyet a villám lesujt, de míg él, semmi ki nem mozdíthat helyéből, erősebben nem
                  ragaszkodik anyai földjéhez, mint az asszonyi kebel kedveséhez, s hogy leányuk
                  szívét a nélkül, hogy széttépnék, nem szakíthatják el a tárgytól, melyet
                  megragadott? Ők józanabbak, minthogy ezt hinnék, ők el fogják felejteni, hogy húsz
                  éves szívnek más örömök kellenek, mint melyeket ők hatvanéves tapasztalással
                  magoknak képzelének; s kik talán a gyermeket nem láthatják sírni egy percig a
                  nélkül, hogy szemeik könnyekkel ne telnének, el fogják rontani életét, a nélkül,
                  hogy eszökbe jutna, mit tesznek.</p>
					<p>Oh szomorú vakság! nem elég-e, hogy az asszonynak egész jövője egy határozattól
                  függ, mely után visszalépni nem lehet? hogy az élet küszöbén állva, azon korban,
                  melyben a férfi száz frankról nem adhat törvény szerint kötelezvényt magáról, az
                  asszonynak ott, hol egész jövője forog kérdésben, már választania kell? hogy azon
                  korban, melyben még semmit nem tud, senkit nem ismer, egy rövid szócskával mondja
                  ki egész jövőjének ítéletét; - nem elég-e ez? s még meg kell-e őt fosztani e
                  pillanatnyi szabadságtól is? Szíve talán jóhoz vezette volna őt; az ég a szívnek
                  nem hasztalan adá gerjedelmeit, s az emberismeret, melyet tapasztalás nem tanít,
                  melyet a férfi sokszor egész életében hasztalan keres, talán titkon felszólalna az
                  ifjú kebel hajlandóságaiban, s ha csalódott, legalább egy pillanat vala életében,
                  melyben magát boldognak érzé; egy pillanat, melyben a holnapnak bátran mondhatná:
                  jer, nem félek tőled; melyben Istenhez imádkozék: adj életet s nem kérek egyebet;
                  egy pillanat, melyben mintegy napsugár futa végig életén, s mint ugyanazon egy
                  sugár meleg érintése alatt a lavina vég függeléke elolvad, s az egész tömeg a
                  mélybe szakad s a vízesés fölött szivárvány boltozik, s egy viola felnyitja
                  kelyhét s az egész földön minden él, minden újul, minden változik: úgy lelkében
                  száz érzemény, száz nem sejdített öröm s boldogító remény támada szerelmének
                  teremtő hatalma alatt - legalább egy emléke maradt volna, egy fénypont, melyhez
                  visszatekintve, szemei könnyekbe lábadnának, melynek sugárai, mint a lealkonyodott
                  nap, egy világos vonalt hagynának láthatára fölött. De ti nem hagytátok neki ezt
                  sem. Az elítélt gonosztevő egy nappal halála előtt szabadon választhatja étkeit, s
                  a társaság, mely elkárhoztatá, még örömöket állít élte határira: a hernyó, mely
                  földön csúszik, mint lepke felszáll s virágok között tölti rövid élte végperceit:
                  csak az asszonynak nem kell-e egy percig örvendeni e bájló világon?</p>
					<p>S kinek karjai közé fektettétek leányotokat? Te apa, ki ősz hajakkal sírod felé
                  haladsz, kinek ő férfikorát örömmel tölté, agg napjait szeretettel; kinek neve az
                  első vala, melyet gyermekajkai rebegtek, mintha hozzád akarna folyamodni, hogy
                  támasza légy az élet vészei között - kire bíztad leányodat, ha majdan nem leszesz?
                  Te anya, ki egykor magad szenvedél, ki tudod, mennyi bánat fér meg egy asszonyi
                  kebelben - kit választál árva gyermekednek támaszul?</p>
					<p>Oh ne féljetek! a név, melyet visel, szépen hangzik; a család, melytől származik,
                  századokig állt fenn, míg erős töve e gyenge beteges ágacskában végződhetik;
                  őseinek nem hiányzik egy érdemük, vagyonából nem hiányzik egy frank, mely minden
                  fény és kényelem megszerzésére szükséges! - mi baj, hogy szíve nincs; mit árt ez?
                  Ha keblében nem dobog egy nemesebb ér, ha agyában nincs egy gondolat, mely őt a
                  sárból kiemelné, ha nőjével csak testében párosulhat, mert benne lélek nincs, mely
                  az asszonyi szerelmet érthetné vagy viszonozná; vagy ha nem is szereté nejét, s
                  kit könnyelműen választott, könnyelműen elhagyja: a különbség, mely a házasok
                  belseje között létezik, mely szíveiket s lelköket távol tartja egymástól,
                  mésallianceot nem tesz, s bármily magasan álljon az egyik, bármily alant a másik,
                  ki meri mondani, hogy nem együvé valók, ha címeik hasonlóan hangzanak? ki meri
                  állítni, hogy a leány nem vala jól kiházasítva, ha cselédei fényes köntösben
                  állanak kocsija mögött, s ő gyémánt s gyöngyökkel takarhatja búterhelt fejét? -
                  Csak ő tudja, mennyit vérzett e szív, csak ő, mennyiszer könnyeztek e szemek éji
                  vigalmai után.</p>
					<p>Boldog még, ha lemondani tanula, ha magába vonulva, elfelejté első éveinek
                  nyugtalan reményeit. De jaj, ha a szív téli álmából fölébred, ha az érzemény,
                  melyet Isten keblébe teremte, széttörve láncait föltámad; ha miután évekig
                  szenvedett, sírt, hallgatott, végre lelkének egész erejével, sokáig elfojtott
                  szívének minden lángjaival egy férfinak karjai közé veti magát, nem mert remél, de
                  mert kétségbeesik, s már nem tűrheti elhagyatottságát tovább: jaj neki! a világ
                  elmondja a bűnöst árva feje fölött. Oh mert ő nem tanult színlelni, nem tud
                  fátyolt borítani érzeményei fölébe, nem tud hízelegni annak, kit útál, közönyösnek
                  látszani ott, hol érez - mert szeret! - A világ asszonya nyugodtan éldelheti
                  örömeit, ő az erény szavait hordja ajkain, ő pontosan ragaszkodik mindenhez, mit
                  az illedelem kíván, ő oda nem vetette magát s pirulás nélkül léphet fel társai
                  között; de nem úgy az asszony, kiben tartalék nem vala, ki óra szerint nem tudá
                  kimérni szíve dobbanását, ki nem számolá, nem méregeté érzelmeit. A világ, mely
                  erényt nem keres, nem engedi, hogy formái büntetlen megsértessenek. S mi marad még
                  hátra? - a szerelem. - Oh ha az marad, ha ő, kit a világ elűze magától, kedvesének
                  karjai között menedéket talála, ha érzi, hogy minden áldozata nem vala hasztalan:
                  akkor nincs mit panaszkodnia; az nem vesztett, ki e világot egy szívért
                  fölcserélte; - de ha ez is csalt, - s hányszor nem történik ez - ha ez sem marada
                  hív ígéretéhez - - - Oh akkor sírjatok fölötte!</p>
					<p>Jaj, még egyszer jaj az asszonynak, ki a nagy világba szívet hoz magával! Sorsa
                  ragyogni, tetszeni, éldelni; minden, mit ennél többet kíván, vesztéhez vezeti.
                  Legyen hiú, legyen önző, legyen szívtelen s boldog lehet; szívének első szerelmi
                  dobbanása örömének végpillanata vala. Vessen meg erényt, embereket, mindent, mi
                  szentnek tartatik: de hódoljon a társaság előítéleteinek, s tisztelni fog; egy
                  óra, melyben köréről megfeledkezve érzelmét követé s elveszett. Jaj az asszonynak,
                  de jaj a társaságnak is, mely azt, min a férfikebelnek emelkedni kellene, a nőt
                  lealázta. Az asszonyi méltóságnak sértése nem lehet büntetlen, s ha
                  körültekintünk, látjuk, hogy minden társaság úgy áll alantabb vagy magasabban,
                  mint nőit helyezé. A gyermek, kit szolganő ringata karjai között, az ifjú, ki
                  szívének első gerjedelmében csak hiú, szívtelen hölgyet szoríta kebléhez, a férfi,
                  ki háza körében nem talál senkit, kit hasonlójának nevezne, s a nőben, kivel nevét
                  s birtokát, de nem szívét osztja, inkább érzékeinek szolgálóját vagy éppen terhet
                  lát, mint egy hív kebelt, mely az élet gondjait vele osztaná, nem állhatnak
                  magasan. Kit magukhoz fölemelni nem akartak, a nő maga után vonja őket is
                  süllyedésben; ők porba tapodták azt, mi által egyedül boldogok lehetünk s porba
                  fognak hajolni utána.</p>
					<p>Oh te szegény nép embere, kit ezer gond terhel, kinek küzködni kell minden falat
                  kenyérért, kinek boldogsága többnyire csak azon kevés pillanat, melyben bajaidat
                  felejtheted, ne irígyeld a gazdagot fényes csarnokában; s ha éjszaka, az
                  elhallgatott utcákon végigmenve, kivilágított ablakaikból víg zene hangzik le
                  hozzád, s eszedbe jut: mi boldog lehetnél, ha a fényes lakomának csak morzsalékját
                  vihetnéd is gyermekeidnek - ne gondold, hogy ők, kik fenn lakomáznak,
                  boldogok.</p>
					<p>A drága étkek, melyek után ízed vágyódik, nekik nem több, mint mindennapi
                  kenyered, s az aranytál, melyen hordatnak, nem ad annyi önérzetet, mint a
                  gondolat, hogy magad szerzetted. A tisztelet, mellyel szomszédid felőled
                  beszélnek, téged úgy boldogít, mint őket dicsőségük; ha vasárnap új köntösben
                  sétálni mehetsz vagy egy élet fáradsága után pár száz frankot gyüjtél, te is
                  pompásnak, te is gazdagnak véled magad, mint ők legdivatszerűbb hintóikban s
                  felhalmozott aranyzsákjaik között. S vajjon mondd, a nő, kit csak szerelem vezete
                  karjaid közé, kinek vonzalmáról biztos lehetsz, mert birtokod nincs, melyet veled
                  osztana, nem boldogít-e öleléseivel? nem szoríthatod-e gyermekeidet kebledhez? nem
                  mondhatod-e büszkén Isten s világ előtt: hogy tieid, kétszer tieid, mert véres
                  verítékeddel tartottad, s mert éltökben nem vala egy víg óra, melyet nem e két
                  kéznek munkája szerzett? Lám, ezt a büszke úr nem éldelheti cselédjei között; s
                  vajjon rajtad áll-e panaszkodni, kinek az ég szívet adott? vajjon te mondhatod-e
                  szegénynek magadat, ki még annyit áldoznál? - Oh nézd őket, kiket oly boldognak
                  véltél, szomorú vigalmaik között; nézd, miként küzködnek az unalom ellen, mennyit
                  fáradnak, csakhogy e párnapi élet valamivel rövidebbnek látszassék; hallgasd
                  beszélgetéseiket, melyek a tegnapnál továbbra vissza, a holnapnál előbbre nem
                  terjeszkednek; nézd őket házi körükben, hol magokat otthonosoknak nem érzik, hová
                  szívet nem hoznak, hol szívet nem találnak: s mondd, vajjon kívánkozol még e
                  körbe, melyet egykor oly szépnek képzelél? a végzet oly mostohán bánt-e veled,
                  mint gondolád? Sok éldeletet látsz magad körül, melyben nem részesülhetsz; de
                  kiknek adá, azoktól a sors elvevé a kívánatot, s ők nem gazdagabbak náladnál.
                  Élted egy hosszú, fárasztó napszám, s ők pihennek és vigadnak; de te tudod, hogy
                  gyermekeidért fáradsz: ők nem merik gondolni, miért éltek; sírod fölött egy kis
                  kereszt fogja viselni nevedet, s egyévi hó talán elég leend eltörlésére, felettök
                  mauzóleumok állanak; de téged egy könnyező család követ végutadon, őket zsoldosok
                  - nincs mit panaszkodnod.</p>
					<p>Fogd körül férfias karokkal kedveseidet, pihentesd fáradt fejedet a hű nő kebelén,
                  lásd felnövő gyermekeidben jövődnek támaszát s áldjad Istenedet, hogy éltednek
                  ennyi szeretetet adott; s ha netalán egy szánakozó tekintet érné szerény
                  boldogságodat, ha a dús megvetve merne nézni rád, mert mélyebb körben születtél,
                  mert szegényebb vagy: akkor emeld föl fejedet emberi méltóságodban, s feleld neki,
                  hogy mint a hó, úgy az ember is, sokszor annyival tisztább, mennyivel alantabb
                  fekszik, s hogy legmagasabban az áll, ki legtöbbet szeret.</p>
				</div>
				<div type="chapter">
					<head>XLI.</head>
					<p>Van minden ember életében egy időszak, melyben politikai eszmékért lelkesedik.
                  Optimista, ha az emberek tulajdonait tekinti; pesszimista, ha jelen állapotjokról
                  gondolkozik; minden ifjú felhíva gondolja magát, hogy az emberi nem jótevője
                  legyen. Az emberi nemnek szenvedéseit látva, s mi közel áll ezredek óta az
                  igazsághoz, s mint tántorog s habozik szüntelen bizonytalanságban, majd
                  öntudatlanul közelítve céljához, majd ok nélkül eltávozva tőle: miként ne töltené
                  lelkesedés az ifjú keblét, miként ne akarná lerántani a fátyolt ő is, mely oly
                  gyengének látszik, s mégis lehetetlenné teszi azt, kinek szemét takarja? Ő, ki még
                  nem tudja, hogy az ok nem a fátyolban, hanem a szemben fekszik, melynek hályogát
                  eddig még nem bírta senki lerántani a nélkül, hogy a vakságra teremtett faj
                  feljajdulva a látás percnyi kínjai után, nagyobb vakságba vissza ne süllyedett
                  volna. Ki nem emlékezik életében a korra, melyben Brutus vagy Caesar szívét érzé
                  dobogni keblében, melyben egy szép platói közállományt akart fölállítani az
                  emberek között, s a legcsudálatosabb, legóriásibb jövőt valószínűbbnek tartá, mint
                  azt, hogy belőle közönséges ember váland. Gondolj vissza iskolaéveidre, hány nagy
                  ember vala köztetek? s hová lettek? - Az egyik vámtiszt, egy másik valami
                  minisztériumban írnokoskodik, egy talán ügyvéd vagy kamarai követ, a többiek
                  eltűntek; vagy ha az ezerek között egy kivált s felkapva a történet erős karától
                  nagy s hatalmassá lett, ha ezerek közül egy kilépett, kinek neve inkább hangozik a
                  többieknél: vajjon ki ismerne rá, a gondok alatt legörnyedett férfiban ki keresné
                  az ifjú bajnokot, ki egykor emelt fővel oly könnyen haladott magas célja felé? Oh,
                  mint gyermekek, ki hitte volna közülünk, hogy felnőve majdan ily aprók
                  leszünk?</p>
					<p>Álmak kora az ifjúkor, s bármi praktikus, bármi száraz legyen a tárgy, melyhez
                  fordul: ő költő marad a mindennapi élet iparkodásai között is. Miként tárgy oly
                  csekély nincs, mely a fölkelő napnak sugáriban nem vetne nagy árnyékot, s érdek
                  nincs oly csekély, mely nem nyomna nehezen életünk mérlegében, ha szívünket
                  tesszük hozzá: úgy nincs semmi oly nehéz, mit az ifjú karjaival megragadni, semmi
                  oly fönséges, mihez fölemelkedni nem merne; - legyen asszony vagy hazája, miért
                  szíve dobog; halhatatlanság vagy egy nyájas tekintet, mi után vágyódik: ő hasonló
                  lelkesedéssel fog hevülni mindkettőért. Éppen e költői felfogás az ok, melyért az
                  ifjaknál annyi politikai lelkesedést találunk. Ha az ifjú látná, hogy a közjót s
                  azon fenséges eszméket, melyekért fölhevül, a dolgok jelen állásában csak kevéssé
                  fogja munkásságával elősegíthetni; ha sejdítené, hogy a szabadságért hihetőkép
                  csak dikasterialiter dolgozhatik, hogy csak egy adott kis körben fáradhat a nagy
                  egészért, csak kis léptekkel haladhat, kis lemondásokkal áldozhat: eltérne az
                  örömtelen ösvényről; de ő nagy áldozatokat vár, s ez az, mi őt ellenállhatatlanul
                  a pályára hívja, s mi által még a legszárazabb írnok is költői érzettel ül először
                  a munkaasztalhoz.</p>
					<p>Engem a politika, mint már a mondottakból láthatod, első ifjúságomban nem
                  érdekelt. A szívtelen mód, mellyel atyám minden közdolgokról szólt, s még inkább
                  kedélyem, mely ábrándozásra s nem tettre van teremtve, jókor elidegenített e
                  mezőtől; s habár nem érdek nélkül, nyugodtan nézem a történtek kifejlődését,
                  melyeknek megváltoztatására keblemben erőt nem érzék. - Most nézetem változott e
                  részben is. A kör, melyben élünk, nem lehet befolyás nélkül azon ösvényre, melyet
                  követünk; a gyenge enged, az erős ellentáll társasága közirányainak, s végre
                  mindenki, bármi önálló legyen, miután egy társasággal soká érintkezésben volt, ha
                  nem követé is irányát, legalább küzködve ellene, máshol fog állani, mintha vele
                  soha érintésbe nem jő. - Én mindig gyenge valék; engedve minden hatásnak, boldog,
                  ha egy nyájas, lemondva mindenről, ha egy komorabb pillanat vonula át lelkemen;
                  ingadozva, mint a nád, mely nem változtatva helyét, gyenge még arra is, hogy
                  törjék; önállás nélkül, mint az ág, mely a folyótól elragadva a part bokrain néha
                  megakad s ismét elsodortatik, s majd iszap, majd tiszta habok között lebeg: - én
                  társaságom behatásainak soha ellen nem állhaték; s így természetes, hogy midőn
                  mindazon emberek, kikkel éltem, majdnem kizárólag politikával foglalatoskodtak, én
                  is megbarátkoztam végre e gondolattal, ha atyámnak kérelmei, ki minden levelében
                  tettre intett, s maga azon elúntság, melyet munkátlan éltemben érezék, nem
                  ébresztik is fel vágyaimat. S ha nem is annyi reményekkel s elragadtatással, mint
                  más hasonkorú ifjak, mégis nem benső megelégedés nélkül készülék az ösvényhez,
                  melynek végén, mint gondolám, dicsőség vára rám!</p>
					<p>Dicsőség! komoly, rejtélyes szó; mily Isten vagy ördög adá neked a hatalmat,
                  melyet lelkeink fölött gyakorolsz? miért dobog a szív örömtelen képed előtt?
                  Halhatatlanságot ígérsz? de hát oly édes-e fennmaradni e világon, hol csak
                  szenvedénk? oly bájoló tovább élni az emberek emlékeiben, azok között, kiknél
                  szerelmet nem kerestünk s nem találtunk, kik üldözének s kiket mi megveténk? oly
                  fönséges-e nyomot hagyni e szegény világ sarában, nyomot, hogy az utánunk jövő
                  eltévessze szerencséjét, mint minmagunk? Nézz ki ablakodon; nézd az átmenőket mind
                  egyenkint: a fáradt munkást, ki mezejéről hazatér, a cifra uracsot gondolatlan
                  arcával, az örömleányt, ki keresete után jár, s utána a tudóst, ki tudatlanságát
                  rendbeszedve, bohócok csudájává vált - s vajjon, ha mindezek nevedet tudják, ha
                  mindezek éltednek első pillanatától az utolsóig ismerik tetteidet: boldogabb
                  volnál-e azért? S más-e hát a dicsőség? szerezhetnek-e többet legfenségesebb
                  tetteid, mint ezt? egy nevet a sír után, egyszóval többet az emberi nem
                  szókönyvében, s ez készti dobogásra szívedet? - ezért fáradsz s áldozol? ezért
                  mondasz le élted kellemeiről, szíved legszentebb érzelmiről? Mintha az emberpor,
                  melyet megvetél, arannyá válnék, ha halomra gyüjtetik; mintha hét város, ha mint
                  Homér halála után, születésed fölött harcra kél, fölérne egy szívvel, melyet
                  éltedben tiednek nevezhetél.</p>
					<p>Körülted ajánlkozva áll élted; a természet bájló csodái, melyeket Isten alkota, s
                  azon szebbek, melyeket szerelem idéz e világba, nyájasan intenek feléd; de szíved
                  delejtűként a dicsőség hideg éjszakájához fordul, s a tér hasztalan virul, szívek
                  hasztalan dobognak érted. - Jaj annak, ki hozzád ragaszkodik! Mint a Vezuv virágzó
                  alját elborítja csillogó tűzfolyamával, mint a vész ledönti a fát, mely ágaival
                  föltartá rohanását: ilyen vagy te; ragyogsz - de szerencséd romja fölött; haladsz
                  - de pusztaság jelöli utadat. S ha végre elérted célodat, ha fenn állsz a tetőn,
                  melyre a szem szédelegve követ, ha erős karokkal te is felírtad nevedet a
                  történetek könyvébe, e nagy emlékkönyvbe, melyben az emberiség oly kevés való
                  barátot talál; ha nagynak neveztetel, ha remek, ha csuda vagy az emberek között:
                  mit nyertél? nyugalmat; - nyugalmat, mely a szerény munkásra úgy vár, mint rád,
                  melyet minden fáradott feltalált, habár soha ajkak nem fognák kimondani nevét
                  sírja fölött. S nem vagyunk-e hát őrültek mind, kik dicsőségért fáradunk? őrültek,
                  ha az élet örömeit magunktól eltaszítjuk, őrültek, ha a tapsnak örülünk, mely a
                  kötélenjárót, midőn toronyra hág, éppoly hangosan követi, mint a triumfátort
                  capitoljához; kétszer őrültek, hogy vesztettnek véltük az időt, melyet
                  kedveseinknek szentelénk, s csak azon órákat haszonnal töltötteknek, melyekben
                  úgynevezett nagy célokért fáradva, az örökké háladatlan sokaságnak éltünk. -
                  Mintha azon pénz kamatoznék, melyet a nép között elszórunk, s nem az, melyet
                  egyeseknek adunk; mintha minden bolondok között, kik e világon tanyáznak, nem az
                  volna a legesztelenebb, ki való boldogságát annak áldozná föl, hogy más
                  bolondoktól bámultassék.</p>
					<p>S mégis kevés művelt ember van, ki soha dicsőségről nem álmodozott volna; voltak
                  nekem is ily napjaim; - fájdalom, e csalódás, mint mások, nálam rövidebb ideig
                  tartott, s különböző viszonyok engem e pályáról is hamar elűztek. Az erős, mint a
                  tölgy a vészben, ellenállva ledöntetik az ellenkező sors csapásai alatt; a gyenge,
                  mint a mag, melyet a fergeteg felkapott, csak helyét változtatja: de amaz újra
                  kihajtat tövéből, ez körülhányatva elszárad. Ez volt végzetem.</p>
					<p>Midőn Párizsba visszatértem, azon kevés ismerősök között, kiket e városban
                  találtam, nem mutata egy sem több örömet jöttömön, mint Valmontné. Összekötve
                  életem legszebb emlékeivel, beavatva szívem legtitkosabb fájdalmaiba, ez asszony
                  vala az egyetlen lény, ki helyzetemet érté, az egyetlen, kivel a multról
                  szólhaték; s nem fogod csudálni, ha az egykori hidegség helyett, mellyel iránta
                  viseltetém, most a legvalóbb, legmelegebb barátsággal ragaszkodtam hozzá.</p>
					<p>Nem függ talán semmi annyira a véletlentől, mint éppen érzeményeink. A pillanat,
                  melyben valakihez közelítesz s melyben szíved talán éppen egy rokon kebel után
                  vágyódik; egy csapás, mely véletlenül mindkettőtöket ért; egy titok, mely közös
                  köztetek, vagy csak egy beszélgetés tárgya, mely véletlenül összehoz,
                  felbonthatlan kötelékkel fonhat körül, s kik talán örökké távol álltatok volna
                  egymástól, barátokká váltatok ez egy pillanat hatalma által; - mintha a természet
                  mutatni akarná, mi balgatag s nevetséges minden, mit gyenge érzelgés egymásnak
                  alkotott szívekről szól; mintha intene, hogy e világon, hol millió szív dobog,
                  mely vágyaiban s szükségeiben a mienkkel rokon s hol a barátság annyira
                  természetünkben fekszik, hogy rá - mit gyermeknél s a népnél látunk - alig
                  szükséges más, mint elfeledkezni előítéletekké vált tapasztalásainkról: csak
                  rajtunk a hiba, ha barátot nem találunk; s így valék én Valmontnéval. Benne
                  Juliámat látám; minden szó, melyet ajkairól hallék, házának bútora, a legkisebb
                  tárgy, melyet körülötte láték, reá intett; s mint a rab más vigasztalást nem
                  ismer, mint néha rostélyai között kitekinteni a bájló vidékre: úgy én Julia
                  egykori barátnéjával nyugodtabbnak, szerencsésebbnek érzem magamat, mint bárhol a
                  világon. Valmontné nyájas vala irántam; nem vigasztalá s nem keseríté bánatomat;
                  nem vádolá s nem menté barátnéját. Ha jöttem, örömmel fogadott, ha elmaradtam, nem
                  panaszkodott; szóval - oly ügyesen kímélé kedélyemet, hogy társasága végre egyik
                  fő szükségemmé vált, s minden emberek között talán Valmontné vala az egy, ki rám
                  némi hatással bírt. Az asszonyok hatalma éppen engedékenységükben áll, mellyel a
                  férfiakat sokszor arra bírják, hogy minek ellenállniuk nem lehetne, azt a férfi
                  akarni megszűnjék; s ki Valmontnét látá, a mindig engedőt, s engem, ki látszólag
                  mindig önfejemet követve, végre mégis ott álltam, hol kíváná: - annak talán eszébe
                  juthatott, hogy mi férfiak is, mint a világ egyéb uralkodói, korlátlanul
                  parancsolunk, de többnyire csak mit mások akarának. - Különös tulajdona az
                  asszonyi szívnek, egy kedvelt lényben teljesítni reményeit. Megfosztva helyzete
                  által soktól, mi a férfi életének főérdekét teszi, nem bírhatva hatalmat, nem
                  vágyódhatva dicsőség után: az asszony kedvesében éldeli mindezt, s nem kevesebb
                  állhatatosság s áldozatokkal küzködik e célok eléréséért; - s így Valmontné, ki,
                  miután hosszú ellenkezés után végre a politikai pályára határozott, nem mulasztott
                  el semmi alkalmat, nem sokallott semmi fáradságot, hogy új pályámon
                  elősegítsen.</p>
					<p>S miért? mert barátném - azt gondolám én; - mert mátkám - így szóla az egész
                  város; s miután a közbeszéd végre hozzám is jutott s Valmontnét és minden tetteit
                  nagyobb figyelemmel követém, fájdalommal kelle tapasztalnom, hogy azon érzemény,
                  mely keblét irántam tölté, csakugyan nem barátság vala, mint egyáltalában minden
                  érzemények között, melyek fiatal asszonyt férfihez köthetnek, talán nincs ritkább
                  a barátságnál. Asszonyok mindig több vagy kevesebb szeretetet hordanak kebleikben,
                  minthogy barátságot érezhetnének; s mi annak neveztetik, néha nem más, mint udvari
                  köntöse közönösségöknek, sokszor előjátéka a legszenvedélyesb gyűlölésnek. -
                  Valmontnénál ez utolsó vala az eset, fájdalommal kell megvallanom, magam valék
                  oka, hogy úgy lett.</p>
					<p>Gyengeségünk egyik következése az, hogy oly ritkán merjük kimondani az igazságot,
                  s inkább halálos sebet verünk távolról valakinek keblébe, minthogy a fájdalomnál,
                  melyet szavainkkal gerjesztünk, jelen lennénk; s így tevék én Valmontnéval.
                  Mihelyt a köz mende-monda, mely rólunk a városban terjedezett, fülembe jutott, a
                  helyett, hogy nyíltan szóltam volna, - mi legalább enyelegve oly könnyű vala -
                  kerülni kezdém társaságát; ő fölkeresett, én még inkább visszavonultam; kérdezett
                  viseletem okáról, s hallgaték; föltett szándékom vala szabad maradni, s midőn
                  Valmontné mindig nyájasabb vala irántam s mindig több-több jelét adá barátságának:
                  én csak új fortélyokat, új hálókat láték mindenben, s mert minden nehéz állásban a
                  szívnek szenvedélyek kellenek, mi elején csak hidegség vala, hamar gyűlöléssé
                  vált. - Nem hasztalan valának keserű tapasztalásaim; a bizodalmas szív, mellyel az
                  ifjú egykor az életbe lépett, elveszté hitét az emberekben, s főkép itt, midőn
                  magamat hibásnak vagy mást alávalónak kelle vallanom, mintegy akaratlanul
                  hajlottam az utolsóhoz. Számolás, hideg, alávaló számolás, így gondolkoztam
                  magamban, hogyis kételkedhetem egy pillanatig is! Gazdag vagyok, nagy családból,
                  szóval: épouseur; csoda-e, ha férjének kíván s nyájas irántam és alázatos, s
                  mindenre ajánlkozó, csakhogy célját érje? Vagy nem nyájasak-e a többiek is, nem
                  fogadtatom-e nyílt karokkal anyáktól s leányoktól, ahova csak megyek; s jutott-e
                  valaha eszembe, hogy ez önmagamért történik, s nem inkább azon sokkal valódiabb
                  dolgokért, melyet bírok, s melyek, ha majdan egy szebb világba átköltözöm, mint
                  jól kamatozó emlékeim maradnak özvegyem kezei között, s ezt, melyen ő hátramaradt,
                  legalább széppé teszik? - De nem; ő hasztalan fortélyoskodik, hasztalan nyájas;
                  egyszer csalódtam, s józan ember egyszernél többször nem csalódik a világon. Talán
                  igazságtalan valék ítéletemben s Valmontnéban egy szerető szívet taszíték el
                  magamtól, de hogy tapasztalásaim után hinni nem mertem, hogy annyi férjvadászt
                  látva, alávaló szándékokat gyaníték minden, talán ártatlan nyájasságban is,
                  legalább bocsánatot érdemel; s ha ezen okoskodásokat magamnak tartva, Valmontnét
                  gúny s nevetség tárgyává nem teszem, csak szánakozást érdemlenék kínzó
                  kételyeimért, nem szemrehányásokat.</p>
					<p>De másfél évet töltöttem a nagy világban, s inkább fölvettem szokásait, minthogy
                  ezt ne tettem volna. Az egész város tele van beszélgetésekkel felőlem; a hová csak
                  fordultam, kivel csak találkozám, barát vagy ismerős, jó- s rosszakaróm,
                  Valmontnéról kérdezett, az egyik dícsérve ízlésemet, más kaján mosollyal
                  nemeslelkűségemet, mindenki mátkám sorsát, kinek ily fényes jövő jutott; míg
                  itt-ott egy vénasszony vagy agglegény a legnevetségesebb komolysággal tudtomra
                  adá, hogy ő ezt jóval előbb sejdítette, s mihelyt Párizsba jövék, azonnal jósolá
                  is.</p>
					<p>Nem képzelheted, mennyit szenvedtem. A leggyengébb érintés, ismételve egy helyen,
                  végre sebet okoz s fájdalmassá válik; a legártatlanabb szó, mindig s mindig
                  felhozva, tűrhetetlenné lesz; s ha még a tárgy, mely előttünk szüntelen
                  felhordatik, magában is kellemetlen, s az érintések között annyi karcolás éri
                  keblünket? - Türelmem megszakadt, s nem szabadulhatva máskép, a nevetők sorába
                  álltam, s önmagam kezdék enyelegni helyzetemen. Hisz Valmontné vala oka mindennek,
                  így gondolkoztam magamban, ő nem érdemli kíméletemet, s ha fortélyai a város
                  beszélgetése tárgyává tevének, lakoljon érte ő maga. Hogy gúnyolódva
                  igazságtalanná váltam, hogy fölgerjesztve haragomtól, biztatva hallgatóim nevető
                  seregétől, keserűbb s kíméletlenebb valék, mint Valmontné még azon esetre is, ha
                  gyanúm igazságos vala, érdemlé, azt képzelheted. A nagy világban szerepet játszunk
                  valamennyien, s mint a gladiátor hőssé válik nézői tapsa előtt s hallatlan
                  bátorságos önfeláldozással víja oktalan tusáját: úgy az emberek nagy részét
                  elragadja hiúságuk, s ha egyszer szívtelenséget színlelének, kevés van, ki meg
                  tudna állani. - A sokaság nevetett elmésségemen, s miután látá, hogy nem
                  bosszanthat, felhagyva alkalmatlankodásaival - s én megelégedtem, habár sejdítém,
                  hogy egy ellenséggel többre számolhatok a világon. - Mit is bántam én gyűlölését;
                  az ifjú erejének érzetében megvetve néz le ellenére; mit árthat ő neked, gondolám,
                  s a rágalom és gúny, mellyel ellenem felkelt, inkább örvendezteté, mint sérté
                  szívemet, mert fölmente azon vád alól, hogy igazságtalan valék. A tapasztalás
                  megmutatta, hogy csalódtam, s hogy az nem veszélynélküli, kinek nyelve van, s az
                  nem gyenge, ki gyűlölni tud.</p>
					<p>Engedelmet, hogy e kicsinységekkel fárasztalak, barátom; de e világban ritka van,
                  kit valóban nagy történetek szerencsétlenné, s nincs talán egy, kit boldoggá
                  tettek volna; s e látszólag oly parányi történet éltemre ismét több hatással volt,
                  mint sok más, mi talán első tekintetre érdekesebbnek látszhatnék. - A kicsi
                  emberszívnek oly kevés kell, hogy meginduljon; a leggyengébb légvonatban hány
                  levél ingadozik, hány levél szakad le tövéről; egy napsugár milliónyi virágokat
                  nyit s fonnyaszt; egy negyedórányi eső ezer féregivadékot elöl s teremt; s mégis
                  mennyivel vagyunk gyengébbek ezeknél mi, kiket egy gondolat boldoggá vagy
                  nyomorulttá tehet, s kik sokszor, ha tisztán láthatnók azt, mi éltünk sorsát
                  elhatározá, talán könyörülve elmosolyodnánk önnyomorultságunkon.</p>
					<p>Amint mondám, politikai pályára készültem. A júliusi kormány, mely felejtve erős
                  gyökerét s magasabb hivatását, valóságos parvenuként oly szívesen régi nevekkel
                  környezé magát, örömmel fogada, midőn szolgálatra ajánlkozám, s egy követségi hely
                  a keleten vala az, mivel ösvényemet kezdenem kelle.</p>
					<p>Párizst rég megúntam és sürgetni kívánván elküldetésemet, egy nap a külügyi
                  minisztériumba menék. - Azon szerencsétlen teremtések sorában, kik egy vagy más
                  bureau asztalához kötve, ifjúságoktól éltök végperceig nem tesznek mást, mint
                  írnak; azon láthatatlan kis mozgonyok között, kik az ország nagy gépébe rejtve,
                  mint órában a kisebb összekötő kerekek, forognak s elkopnak a nélkül, hogy valaki
                  sejdítené munkásságukat: volt egy, kit ismerek s régi lekötelezettje atyámnak,
                  mindenben - mi hivatalbalépésemet illeté, - majd tanácsával, majd mindazon apró
                  szolgálatokkal, melyek kis hatalmától kiteltek, elősegített. Ehhez mentem most
                  is.</p>
					<p>Vannak emberek, kiknek gyenge természetére életmódjok s évek szokásai oly erősen
                  hatnak, hogy végre elvesztvén minden egyediséget, úgyszólván csak mint nemöknek
                  személyesítése lépnek elénkbe: s ilyen vala az öreg Roger. - Szolgálatba lépve a
                  respublica végéveiben, irnokoskodva a direktórium, konzulátus és császárság alatt,
                  írva, midőn e szövetséges fejedelmek Párizsba jöttek, s a száz nap s a restauráció
                  után, pontosan betöltve íveit, bár kinek nevéhez szólának, szorosan ragaszkodva az
                  akadémia ortográfiájához, nem sértve a fölvett formákat, nem felejtve egy commát,
                  habár testvére halálos ítéletét írná: - a júliusi zendülés elfogadá a hasznos
                  munkást ott, hol találta; s kit elkopott székéből annyi felfordulás nem vala képes
                  kimozdítani, kin a sors kereke, mint férgeken a kocsi, annyiszor átment bántás
                  nélkül, éppen mert parányisága megőrzé: nyugodt egykedvűséggel folytatá hivatalát
                  most, mint negyven év előtt, csak egy változásnak örülve e világon - hogy fizetése
                  nagyobbodott. - Nincs is megelégedettebb ember Franciaországban, mint ő. Ha e kis
                  vastag ember elédbe jő, azonnal látod, hogy e testet a szerencse gömbölyíté
                  esztergályán; a piros ajkak, melyek nyájasan mosolyognak elédbe, mintha mondanák:
                  jól aludtam; a szem, mely jóakaróan néz rád kerekded arcai fölött, mintha csak
                  látni, nem ismerni akarna; fején, melyet a kegyetlen idő megkopaszíta, a szőke
                  göndörített vendéghaj, mely talán az egyetlen hamisság egész valójában: minden
                  benső nyugalom s megelégedés képét tünteti elédbe; s ha kis rendszalag nem volna
                  gombházában, mely úgylátszik, mint a német table d’hôteokon az abroszokra csak
                  azért köttetett rá, hogy másoktól megismertessék: elfelejthetnéd, hogy oly ember
                  előtt állsz, ki negyven évig ez ország kormányában résztvett. - Én mindig különös
                  vonzalommal viseltetém e férfi iránt; s részint, mert tudom, hogy e lélek, mely
                  közdolgokban moniteuri cinizmussal változtatja nézeteit s telegráfként úgy mutat,
                  mint igazíttatott, az életben a világ legjámborabb s legártatlanabb teremtése;
                  részint mert optimizmusa, mellyel minden kormányt, midőn ügyében írnia lehetett, a
                  lehető legjobbnak hirdete, mulattatott: - inkább társalkodtam véle, mint annyira
                  különböző természetünk szerint gondolhatnád.</p>
					<p>Rég nem láttam őt, s előre élvezve örömét, mellyel fogadni fog, mentem szűk
                  dolgozószobájába. - Csalódtam. Ma az öreg nem ugrott fel asztalától, nem futott
                  elémbe, nem olvasott új ordonanceokat Moniteurjéből, nem kérdezett száz apró
                  kérdést, eláradva beszédében, mintha hosszú hallgatásáért bosszút akarna venni az
                  első francia polgáron, ki elébe jő: - ma kis személye hideg vala s ünnepélyes,
                  felruházva egész méltóságával, mely rá férhetett; csak rövid feleletekkel viszonzá
                  kérdéseimet. Meg valék lepetve, s ha oly nevetségesnek nem látszott volna a kis
                  ember, talán neheztelék rá. De ismerém s azért inkább megkérdezem magaviselete
                  okáról. - Soha embert nagyobb zavarodásban nem láttam; elpirult s elhalványodott,
                  engedelmet kért, s ismét tagadott mindent; mondta, hogy nem akart megbántani, hogy
                  bizonyára semmiben a tartozó tiszteletet el nem mulasztá; hogy nem tud semmit, s
                  hogy néki mind ehhez semmi köze; de a szegény legföljebb hivatalosan tudott
                  hazudni, s miután végre látá, hogy menekülnie nem lehet, nehéz sóhajtással
                  megvallá, hogy bennem csalódott.</p>
					<p>- De miben? kedves Roger uram - szólék elmosolyodva a félénk kétségbeesett arcon,
                  mellyel rám tekinte, mintha már kihívásomat várná. - Mondja meg bátran; miért
                  rontaná egy kis félreértés barátságunkat?</p>
					<p>- Egy kis félreértés? - szóla nekibátorodva az öreg. - Gróf, ez több! Én önt
                  szerettem, azt tudja, szerettem és becsültem mindig, főkép mióta hivatalra készül
                  s megvallom, mindenkiről inkább föltettem volna, mint éppen önről.</p>
					<p>- De mit? - kérdezem türelmetlenül - mondja ki már végre nagy vétkemet.</p>
					<p>- A haszonvágy szép dolog, - mondá az öreg, zavarodtan pennájával játszva, melyet
                  füle mellől mintegy segédül kézhez vett - azaz jó dolog vagy legalább természetes
                  dolog. Midőn elődöm meghalt s helyébe léptem, s fizetésem nagyobbodott, talán én
                  is örültem, vagy talán jobban mondva nem valék oly szomorú, mintha gyermekemet
                  vesztettem volna. De -</p>
					<p>- De, de - szólék közbe.</p>
					<p>Ő egy ideig hallgatott; végre új erőt véve magán, újonnan bizonyossá tett, hogy
                  mindehhez semmi köze. - Én nem elegyedem semmibe, - szóla cipőjén jártatva szemét
                  - mi nem tartozik hivatalomhoz; minden ember legjobban ítélhet öntetteiről, s
                  önnek bizonyos okai lehettek, melyeket én nem tudhatok.</p>
					<p>- Uram! - szólék végre magamon kívül - mondja meg, mit tud felőlem s hagyjon fel
                  mentegetéseivel.</p>
					<p>- No ha éppen tudni akarja, - sóhajta végre Roger - nem gondoltam volna soha, hogy
                  ön - fölakadt - hogy ön, - folytatá elpirulva - oly haszonkereső.</p>
					<p>- Én? - kérdezem, elbámulva annyira, hogy nem is nevethettem a komolyságon,
                  mellyel ő e tirádát előadá.</p>
					<p>Az öreg láthatóan meg vala lepve nyugalmam által; mesteri tettetésem, mert annak
                  vevé szavaimat, felingerlé becsületes szívét, s elfelejtve elébbi félénkségét,
                  szinte szenvedéllyel folytatá beszédét.</p>
					<p>- A vélemények s nézetek különbözők, s ha a gróf azt, mit tett, haszonkeresésnek
                  nem veszi, ám legyen; nékem semmi közöm hozzá. De hogy én annak tartom, hogy
                  örökség után leselkedni, a gyermeket örökségétől megfosztani, s magát gazdagítni,
                  fortélyosan, előttem nem szép tett, azt nem tagadhatom. Egyébiránt - tevé hozzá
                  ismét alantabb hangon - nekem ahhoz semmi közöm, a grófnak lehetnek okai s én
                  alázatosan engedelmet kérek.</p>
					<p>Képzelheted meglepetésemet, képzelheted az érzeményeket, melyek e pillanatban,
                  midőn éltemben először eszembe juta, hogy valaki megvetéssel gondolkozhatik
                  felőlem, szívemet eltölték. - Tovább kérdezém Rogert, s elmondá, hogy mint hallá,
                  csak pénzeért vágyódtam Julia keze után; hogy miután szerelmét semmi módon
                  elnyerni nem bírtam, rejtett okot gondolva állandó ellenkezése kútfejének, őreim
                  által kikémlém Dufeyhez való viszonyait s atyját a harag legmagasb fokára
                  ingerelve, arra bírtam, hogy leányát kitagadva, vagyonát rám hagyja.</p>
					<p>- S ki mondta ezt? - szólék, magamon kívül haragomban.</p>
					<p>- Százan, ezeren, - szóla az öreg sóhajtva - az egész város beszéli.</p>
					<p>Kalapomat vevém s elmenék ismerőseimhez. Kérdeztem mindenikét bizodalmasan, s
                  felszólítva becsületére, hogy igazat mondjon, miként hallá e történetet? - Kevés
                  különbséggel mind ugyanazt hallá felőlem. Kétségbeesve tértem vissza Rogerhez, s
                  kérdezem, mit tegyek becsületem helyreállítására. Az öreg, kinek az egész
                  történetet elbeszéltem, szomorúan felelé, hogy nem tudja. S hát nincs mód, mellyel
                  egy becsületes ember alávaló árulásoktól megmenthesse magát? hát ez országban, hol
                  az állam legkisebb tagja biztos, hol az egész közvélemény felkel, ha 100 franktól
                  megfosztatom: csak a név, csak a becsület nem volna biztosítva!</p>
					<p>- Mit tehetünk a közvélemény ellen!? - szóla az öreg s egy csepp gördüle el
                  arcain.</p>
					<p>Soha, soha nagyobb kín nem tölté szívemet, mint e pillanatokban. - Juliám veszte,
                  Armand hitszegése, annyi kis és nagy bánat, melyen egy pár év óta keresztülmentem,
                  fájdalmas vala, de legalább le nem alázott; emelt fővel járhaték körül az emberek
                  között, s azon öntudat marada fájdalmamban, hogy annyi között nincs egy, ki
                  megvetéssel tekinthetne rám. - S most! ne mondja senki, hogy tisztaságának
                  érzetében megvető közönyösséggel nézhet le a világ ítéletére. Nem dobog szív oly
                  büszke emberi kebelben, mely ezt tehetné, s oly helyzetekben, minő az enyim vala,
                  nem telnék el keservvel. Az emberek dícsérete hamar elveszti báját. Magas kocsiján
                  a triumfátor öröm nélkül hallhatja a sokaság zajgó köszöntéseit; ő tudja, hogy az
                  aranynak nem bélyege adja becsét, s a büszke cím, mely nevéhez adatott, csak
                  másoknak hangzik fönségesen. Üldözések önerejére intik a szilárd keblet, s
                  nyugodtan eltűrjük azokat. Ki nagy céloknak él, nyugodtan tűri még a közönyösséget
                  is, mert tudja, hogy a nép is szikla, melynek visszhangjai csak akkor szólalnak
                  föl, ha tőle már távolabb állunk; tudja, hogy nőni, nem emeltetni kell, hogy
                  valóban naggyá legyünk; s mindazon zaj, mely körülfogja, mindazon indulat, mely
                  körülötte dühöng, legfeljebb azért indítja meg a nagy szívet, hogy, mint a tenger
                  vész közt, emelkedjék. Mindent, mi nagyszerű, könnyen elbírunk, legyen öröm vagy
                  bánat; lásd egy világ fölött diadalmasan vagy egy világ bánata alatt legörnyedve
                  magadat: magasságodat vagy legalább erődet érezheted, s mennyivel nagyobb terhed,
                  annyival fönségesebb a gondolat, hogy elbírád; de ha a nép zajgó kiáltásai helyett
                  csak alattomos rágalom sziszeg körülötted, ha nem a sokaság felindult árjait,
                  melyek ellen úszva emelkedhetnél, hanem elleneket látsz magad körül, kikkel
                  szembeszállhatnál; ha minden arc nyájasan mosolyg, minden kéz barátilag nyúl
                  elédbe, s ahová fordulsz, csak tisztelet, csak hízelgő alázatosság tűnik fel, de
                  tudod, hogy tiszta nevedet a rágalom befertőzteté mocskával, hogy mind e mosolygó
                  ajkak, mihelyt elfordulsz, becsületedet tépdesik, hogy ez egész alávaló sokaság
                  között nincs egy, ki magát jobbnak vagy legalább hasonlónak nem gondolná, s mégis
                  nincs senki, kit kérdőre vonhass, senki, kinek alávalóságát szemére hányhatnád,
                  kit megölhetnél bosszúdban! - egy véghetetlen tompa zaj körülötted, mely bűnösnek
                  hirdet, s nem egy szó, melyet kihallanál, s melynek mondhatnád: hazudsz! - oh ha
                  ezt tapasztalnád: akkor maradj nyugodtan s bámulni foglak.</p>
					<p>S hát ki biztos, hogy ezt nem fogja tapasztalni? Nem valék-e én tiszta? soha a
                  fösvénység gyalázatos szenvedélye le nem alázá lelkemet; soha - bár mik legyenek
                  éltem tévedései - haszonvágy e szívet nem dobogtatá; soha e büszke fő meg nem
                  hajolt e föld birtoka után; s mi kelle hírem megrontására? - Egy asszony, egy pár
                  bosszúságban mondott szó, s azon ezerek közül, kik hallák s tovább beszélték,
                  minden ismerőseim között nem volt talán egy, ki csak egy percig kételkedett volna.
                  S nem ez-e sorsa mindenikünknek? mindazok között, kiket a jövő bámul, hol van egy,
                  ki éltében nem rágalmaztatott? Mondj egy nevet az emberi nem történetében, melyet
                  a nép ismerni tanult s nem gyalázott; mutass egy oly magasan álló férfit, kinek
                  történeténél eszedbe nem jönne, hogy ha némely nagy férfinak emlékkő jutott halála
                  után, bizonyosan egynek sem hiányoztak azon kövek, melyekkel éltökben hajigáltak.
                  - Mit ér, hogy munkásságuk csak embertársaik javára szenteltetett? hogy nagy
                  eszmékért fölhevülve, szent lelkesedésökben az élet örömeiről lemondanak, hogy
                  szövétnekként ragyogva koruknak utat mutattak haladásra, rég porrá égve, még
                  mielőtt az ivadék oda jutott, hol ők álltak? Minden vétek elengedtetik a világon,
                  csak az nem, hogy a tömegnél nagyobb valál, s üldözés az első jel, hogy
                  megismertetél. Állj magasan, s a távolból feltekintve hozzád, parányinak fognak
                  hirdetni; ereszkedjél le hozzájok és sárba vonnak; legyenek nagy eszméid -
                  bolondnak, legyen szíved - hígvelejűnek mondanak; törd szét láncaikat, s
                  panaszkodni fognak, hogy megsérted karjaikat; vezesd győzelemhez, s gyűlölnek
                  sebeikért; adj nekik egy nagy igazságot, s átkoznak, hogy elvevéd csalódásaikat;
                  vezesd egy szebb jövőhöz, s vándorlásuk alatt Egyiptom hústálait fogják kérni
                  tőled; mutasd nékik Istenüket, s elfordulnak tőled, hogy az aranyborjúkat imádják.
                  Jaj neked, ha a tömegnél magasabban állsz, csak gúny s üldözések várnak rád, s
                  erőd ellankad a gondolatnál, hogy ennyi fáradság hasztalan vala: mert csak ki a
                  sokasággal rokon, csak kinek még érintéspontja maradt a tömeggel, az hathat, s nem
                  te, kit röptében lánc nem gátol, de kinek épp azért nincs is semmije, mivel a port
                  magához felemelhetné. Jaj néked, ha erős meggyőződés tölté lelkedet, ha hódolni
                  nem akarsz a zajgó csoportnak, ha meghajolni előítéletei előtt, hízelegni
                  szenvedélyeinek nem tudsz: a tömeg nem tűr ellenszegülést, s mint a szél bércek
                  előtt, elfordul tőled, mihelyt ellenállsz; kétszer jaj, ha azt gondolád, hogy
                  tisztán mehetsz át a pályán, hol izzadság és porral takarva ér a győző is az aréna
                  céljához, s hol nem tiszta homlokra teszi e nép babérjait. - Eszköz vagy, melyet a
                  nép elvet, mihelyt egyszer hasznát nem veheti, szolga, kit lábbal tipor, mihelyt
                  hízelegni megszűnt: s ez legyek én? - S ezért fáradjak évekig, ezért szenvedjek,
                  áldozzak mindent, csakhogy egy percig felemelve a közvélemény által, végre
                  gyalázatot találjak; csakhogy pályám céljához közeledve, egy véletlen eset elvegye
                  béremet?</p>
					<p>Nem, nem - így gondolkoztam magamban. Ismerni tanultam a közvélemény becsét s e
                  tapasztalás nem hasztalan fájt a szívnek. - Küzködjenek mások a babérért,
                  örvendjenek a tapsnak, melyet aratnak, gondolják hatalmasoknak magukat; elfeledve,
                  hogy egy rágalom semmivé teheti hatalmukat, s hogy a capitolhoz haladva, talán
                  csak a tarpeji szikláig érendenek: én nem fogok a tömegbe vegyülni többé. - Nem
                  vagyok eléggé erős, hogy a közvéleményt megvetni, nem eléggé alávaló, hogy hódolat
                  által megszerezni tudnám, nem születtem uralkodásra. Legyenek mások a tömeg
                  bálványai, örüljenek, ha az ingadozó hullámzat, mely a legkönnyebbet szokta
                  legmagasabbra emelni, őket is felkapá; álljanak azok sorába, kiket a sokaság éppen
                  azért tisztel, mert hódolóik; bocsássák vásárra meggyőződésöket egy pár felzajgó
                  éljenért: én nem vágyódom e fény után, melynek elnyerésére sokszor a csalás elég,
                  megtartására mindig szükséges. A sokaság azt emeli s hurcolja körül, ki magát
                  karjainak akaratlanul átengedi; jobb alantabb állanom, de önlábamon.</p>
					<p>El valék határozva. Másnap a minisztériumba menék, s miután Roger könnyező
                  szemekkel, szónoklatának egész hatalmával nem bírta megváltoztatni nézetimet,
                  lemondék hivatalomról, melyre, mint hallám, ki valék nevezve.</p>
				</div>
				<div type="chapter">
					<head>XLII.</head>
					<p>El valék keseredve. - Engem nem hiúság csábíta a közélet körébe. Szenvedve, mint
                  kevesen, vérezve a szív legfájdalmasabb helyein, remény nélkül s mégis nem bírva
                  multamban egy emléket, melyet az idő tisztán hagyott, nem egy napot, melyet
                  visszakívánhaték: mint koldus álltam az életben, ép tagokkal, munkáért esdekelve,
                  csak azért, hogy fáradnom lehessen, csakhogy érzemények után vágyódó szívemnek
                  valami adassék, mivel éhségét enyhítse; - előttem a közélet állt, az egyetlen
                  part, melyen még hajótörést nem szenvedtem, ehhez fordultam lelkemnek egész
                  erejével, mindennel, mi bennem reményleni tudott, minden áldozatra készen, minden
                  merésre eltökélve: s nem záratott-e el e végpálya is előttem, még mielőtt rajta
                  csak egy lépést haladhaték? S ha egy idő óta ismét örülni kezdek éltemnek, ha
                  erőmnek érzetében nagy jövőről álmodozám, - s miképpen minden ember inkább
                  büszkélkedik feltételeiben, mint miután célját elérte - én is emelt fővel járék
                  ismét az emberek között: nem kell-e kétszerte szomorkodnom, ki ennyit vesztettem s
                  kinek nem volt semmije e világon, mivel bánatát vigasztalhatá?</p>
					<p>Mit lehete tennem? - Atyám neheztelt, mint még sohasem éltében. Szándékom annyi
                  örömmel tölté szívét, képzete oly fönséges jövőt jósola fiának, hogy most e
                  kilátásoktól megfosztva, engesztelhetlenné vált. - Nincs semmi, mi a szívnek
                  inkább fájna, mintha reményeinktől fosztatunk meg, való veszteségek fölött
                  hamarább vigasztalódunk; felszámolhatjuk kárunkat, s új remények, mint a kivágott
                  fa helyét az új sarjadék, hamar eltakarják a szomorú emléket, mely szívünkben
                  visszamaradott; de ha egy reménytől fosztattunk meg, a veszteség felszámolhatlan.
                  Az öröm, melyet váránk, még tisztán álla képzetünk előtt, benne minden szép,
                  minden ragyogó vala; a cél, mint ködborított tárgyak, csak sejtve emelkedék a jövő
                  titkos fátyolából, s mert reményeinkben sokat bíránk, mit, ha teljesülnének, a
                  való is elrabolt volna, vesztöknél többet siratunk, mint mi valóban tőlünk
                  elvétetett. Atyám egész életében csak reménnyel s nem szeretettel tekinte rám, s
                  most, midőn e végkötelék megszakadt, jól érzém, hogy útjaink ezentúl örökre
                  elváltak. De mit lehete tennem? Vannak erkölcsi lehetetlenségek, melyekről csak
                  minmagunk ítélhetünk, de melyek éppoly változhatlanok, mint az anyagiak, s ilyen
                  vala rám nézve az, hogy tapasztalásaimmal a közéletbe lépjek. Atyám kért,
                  tanácsolt, vigasztalt, Roger majdnem térdre borult előttem - hasztalan; tudtam,
                  hogy szívtelennek fogok mondatni, ki makacsságommal apámat reményeitől fosztom
                  meg; hisz kevés ember gondol arra, hogy kedveseinkért halni lehet, de nem újra
                  teremteni szívünket, s hogy kit legmakacsabbnak tartunk, sokszor csak az, ki
                  gyengébb, minthogy érzeményeinek parancsolni, s következetesen színlelni tudna; -
                  el kelle tűrnöm. Párizst nem hagyhatám el. A gondolat, hogy valaki távozásomban
                  félénkséget láthatna, vagy azt mondhatná, hogy a közvéleménnyel szembeszállni nem
                  merek, lehetetlenné tevé azt, ha nem kecsegtetett volna is remény, hogy
                  rágalmazóim egyikének nyomába jöhetek, s vérével tisztára moshatom becsületemet,
                  vagy legalább enyhíthetem a kínt, mellyel sértett szívem bosszút kért. - A
                  városban nem vala senki, kinek társaságában vigasztalást találhattam volna. Te
                  utaztál, az öreg Roger - magában is elég unalmas - szüntelen kérései s
                  vigasztalásai által tűrhetetlenné vált, a társaság, melyben eddig éltem, csak
                  undorodással tölté keblemet. Magamba vonultam. Elzárkózva mindenkitől, csak néhány
                  kedves íróban keresve rokon érzeményeket, Párizs közepett oly elhagyatottságban
                  éltem, mint most kolostoromban; csak ha néha egy ismert hintó hajta el ablakaim
                  alatt, vagy az átmenő naplopók között éppen egy ismert arc merüle fel a
                  sokaságból, emlékezem, hogy századunk Bábelében élek.</p>
					<p>Így ültem egy nap ablakomnál. Az ég borult vala, lanyha eső a csavargó tömeget,
                  mely a főváros utcáit máskor eltölti, a házakba zára, s csak itt-ott egy átmenő, s
                  néha egyes kocsik zörgése zavarák föl a csendet, mely a Vendome piacát eltölté.
                  Fölötte a nagy császár rémként emelkedék a ködből, mintha szomorúan nézne le
                  egykor oly ragyogó s most oly borult körére, minek, hogy fénye eltűnjék, nem kelle
                  egyéb, mint az egy nap alkonyodása, melytől sugárait kölcsönzé.</p>
					<p>Szomorú valék, még szomorúbb, mint közönségesen. Egyes cikkelyek az újságokban,
                  melyekben visszaléptemről szó vala, s természetesen minden lehető ok között csak a
                  való nem említtetett, egy levele atyámnak, melyben elkeseredve élte végreményeinek
                  vesztéről panaszkodék, újra felszakíták a szív sebeit, s az elborult ég, melyhez
                  feltekintek s melyről napok óta nem hatott le egy sugár e földekre, csak nagyítá a
                  bánatot, mely keblemet feszíté. - Vannak napok, hol a szenvedő kétszerezve érzi
                  bánatát. Miként a nyugvó tenger egyszerre fölforr, ok nélkül, egy titkos erő által
                  emelve; miként csendes éjszakákon a lomb csörögve megindul, mintha álom lejtene át
                  az ágakon, s felserkenve hallgatunk s ismét csendes minden, s nem tudjuk, mi
                  szakítá félbe a nyugalmat; úgy vannak pillanatok, melyekben a szív is mozogni
                  kezd, melyekben egykor vészektől ingatott érzeményeink egyszerre felszólalnak
                  nyugalmunk közepett, s nem tudva, mi feszíti keblünket, s nem adhatva okát, a
                  kebelnek beforrt sebei ismét vérezni kezdenek mind, s könnyek töltik szemeinket, a
                  nélkül, hogy mondhatnók, keserveink közül melyik facsarta e cseppeket. Ilyenek
                  valának e pillanatok; Julia, Armand, minden amit reméltem, mit sejdíték, a szomorú
                  jövő egész elhagyottságában vonula át lelkemen s le nem írható keserv tölté
                  keblemet. - Ekkor nyílt meg az ajtó s előttem Arthur állt.</p>
					<p>Érezted-e már egyszer elhagyatva magadat? Oh ha érezted, s ha e pillanatokban
                  egyszerre egy ismert arc lépe elédbe, melynek szemeiből ezer emlék sugároza rád,
                  mely mosolygó ajkaival mult örömeidre inte, kezének meleg szorításával azon
                  időkre, hol még barátaid valának; ha rágalmazva, üldözve az egész világtól, ismét
                  egy kedves emberi arc lépett elédbe, ha nem is barátod, legalább egy, kit elleneid
                  között nem láttál; ha, mondom, tapasztaltad ezt, ha az érzeményeket ismered,
                  melyek az emberi keblet ily pillanatokban eltöltik: képzelheted örömömet.</p>
					<p>Ki nem szenvedett, nem tudja, mi kevés kell, hogy magunkat boldognak érezhessük.
                  Mint a nehezék mérlegedben eltűnik a terhelt túlrész ellenében s mégis oldalára
                  rántja, ha az üresen áll: úgy a legkisebb tárgy annak, kinek semmije nincs,
                  mindenévé válik. - S úgy Arthur, ki egykor ismerősnél aligha több vala, ez
                  elhagyottság pillanatában baráttá vált, kiben mindent körülfogék, mit ez életben
                  még enyimnek nevezhettem, kinek karjai között érzém, hogy e szív még dobogni
                  tud.</p>
					<p>Nincs semmi, mi annyira szeretetre gerjesztene, mint ha magunk szeretünk. Az
                  emberi kebel közönségesen echóként ugyanazon hangokat ismétli, melyekkel feléje
                  fordulunk, s így Arthur elragadva szenvedélyes fogadásom által, talán soha
                  melegebb barátsággal nem borula karjaim közé, mint éppen e pillanatban, mikor két
                  hosszú év után találkozva, többet találtunk egymásban, mint egykor elhagyánk, már
                  csak azért is, mert mindenikünk szegényebbé vált.</p>
					<p>Arthur igen megváltozott. - Első pillanatban ez nem tűnt fel, de miután egy ideig
                  nyugodtan beszélgetve, szabályos vonásai a rövid felgerjedés után, melyet
                  találkozásunk okozott, ismét megszokott kifejezésöket vevék fel, észrevevém s
                  sejdítém, hogy nem szerencse nyomta rájok bélyegét. - Némely arcokat alig
                  képzelhetünk vígaknak. - Mint a hegyfolyó, mely rohanva sziklafalán leomlik, a nap
                  sugáraiban ragyogva gyémánt esőként zuhanhat le mélyébe, oly szép s dicső, hogy
                  szemünk alig bírhatja csillogását, de soha a tiszta eget s virágzó partokat nem
                  tükrözheti, soha ingó habjain át nem mutathatja mélyének színes kavicsát: úgy
                  vannak vonások, melyeken boldogságot, szenvedélyes örömöket, de soha megelégedés
                  nyugodt mosolygását nem találhatjuk, s ilyen vala Arthuré. De most nem azon költői
                  búsongás vala kimondva képén, mely egykor oly erősen vonza ez ifjúhoz. Arcai
                  halványak valának mint elébb, de a beteges pirosság, mely rajtok néha fellobbant s
                  eltűnt; a sötét tűz nyugtalan tekintetében, s ajkai körül néha a remegés, s azon
                  keserű mosoly, melyet csak hosszú szenvedések hagynak magok után, mutaták, hogy
                  nem álmodott, de való keservek mentek e szíven át, s habár beszélgetése víg s
                  elmés vala, a hang meghazudtolá a szavak értelmét. Nem akartam kérdezni, s azért
                  nagyrészint közönyös dolgokról szólánk; végre a művészetre jutva, tudakoztam,
                  mivel foglalatoskodik. Elpirult. Keserű mosolygás lebege ajkai körül, midőn
                  fojtott hangon felelt: A művészetet - elhagytam.</p>
					<p>Csudálkozva nézek reá.</p>
					<p>- Bámulsz, nemde? - szóla tovább; - miért? hisz remény vala ez is, éltemnek
                  legfőbb vágya, boldogságom, miért nem veszett volna el? A kártya, melyre éltünket
                  tevők, egyformán veszthet, s legyen asszony, barát, dicsőség vagy művészet, végre
                  ha koldusok vagyunk, mi különbség, min vesztettük vagyonunkat?</p>
					<p>- S hát te is, - szólék meghatva - te is, ki e tolongó sokaságból kiléptél, ki ez
                  élet nagy pusztájából, hol mi fáradva haladunk, művészetedbe, mint a vándor
                  virágzó oázisba, vonultál, te, a művész, te is szenvedél!</p>
					<p>- Oh ha elértem volna, - viszonzá szomorúan Arthur - ha e viruló oázis, melyről
                  álmodám, körébe fogadott, ha a művészet tiszta forrásai ajkimat enyhítették volna!
                  De így - látni a célt magunk előtt, látni a zöld ligetet, mely felé
                  zarándokoltunk, érezni a hűs szellőt s az illatot, melyet a virágzó ágak ingadozva
                  elöntenek, s ott feküdni az égő homok között, erőtlenül, csak lépésekre a céltól,
                  s mégis örökre távol, mert lábaink nem bírnak tovább, s nyomorúan elveszni
                  reménylett édenünk küszöbénél, - oh ki ezt nem ismeri, ne panaszkodjék sorsa
                  ellen!</p>
					<p>Hallgatánk. Arthur lángoló arcokkal ment fel s alá szobámban, s én követve minden
                  mozdulatát, érzém, hogy hasonlóm áll előttem.</p>
					<p>- Oh, atyám, - - szóla székre vetve magát - jól ítélt fiáról; ő jobban ismeré e
                  gyáva tehetlen lelket, mely csak ábrándjaiban emelkedhetik, s midőn comptoirjába
                  ültetett, azon egy helyre tett, melyre születtem. Itt kelle maradnom, átnézni
                  naponkint kereskedő könyveimet, összehasonlítni a hitelt s adósságot, dobogó
                  szívvel elkészíteni bilanceomat, kiadni váltó-leveleket, olvasni pénzt, ismerni a
                  cserebere legmélyebb titkait, nagynak s dicsőnek lenni a börze hősei között, ez
                  vala hivatásom; féreg vagyok, a porban kelle maradnom; ott keresni örömeimet, ott
                  a dicsőséget, mert hisz hasonlói között a pénz embere is bámulókra talál.
                  Magasabbra vágyódtam s elvesztem. Nem repülhetünk valamennyien. Oh s ha tudnád,
                  mennyit szenvedtem! Midőn Rómába jöttem s látám mindazon dicsőt, mi e városban két
                  ezred működéseiből összegyüjtetett: a merész görög gondolatját, mely ezredek után
                  a szoborból örökké újan s hatalmasan felszólal, a mult századok hitét halhatatlan
                  színekben ragyogva Raphael madonnáiban, a Colosseumot s Péter nagy templomát, s
                  annyi nagyot s fönségest ez egy város szent körében - akkor végetlen boldogság
                  tölté lelkemet! Mint midőn a nap elönti sugárait, minden tárgy világosan, csaknem
                  ragyogva áll: úgy a művészet szelleme áthatá lelkemet e falak között, s mi csak
                  idegen fényből sugárzék rám, önkeblem kifolyásának látszott. Ecsetemhez nyúltam,
                  száz fenségesnek látszó kép tölté képzetemet; festék s előttem gondolataimnak
                  mázolt rémjei álltak, a dicső feltétnek nyomorult karrikatúrája. - De még vala
                  reményem: csak a gyakorlat hiányzik, a technikai ügyesség, így szóltak mestereim,
                  s ez megjő. Munkához fogtam, dolgoztam, mint talán ember még nem dolgozott;
                  rajzoltam reggeltől estvéig, gipszek s természet után, lefestettem mindent; a
                  bonctudományban nem vala egy, ki a tagok s inak fekvését s összeköttetését, ki
                  minden eret jobban ismert volna, mint én, perspektíváimban nem vala hiba,
                  színezetem a természetet utánozza, egyszóval, mindent bírtam, mi festőnek
                  szükséges: de éppen ez iparkodásaim alatt elveszett a művészi lélek, a hosszú
                  fáradságos munka elölte a szent lelkesedést, utánozni tanultam a természetet, de
                  nem tudtam többé egyebet; a technikai nehézségeket legyőztem s ügyes mesterember
                  lőn belőlem.</p>
					<p>Egy pillanatig hallgatott, mintha össze akarná szedni gondolatait, végre
                  szenvedéllyel folytatá: - Ügyes mesterember, nem egyéb. Társaim irígylették sebes
                  lépéseimet, melyekkel abban, mit ők művészetnek nevezének, haladtam, némely angol,
                  ki atelire-nkbe jött, bámulta is műveim természetességét; de én érzém, hogy bennem
                  a művész meghalt, s minden magasztalás, mellyel fáradozásaim jutalmaztattak, csak
                  nevelé a kínt, mely lelkemet e gondolatnál eltölté. Oh mert nékem a művészet nem a
                  természet majmolása vala; nem azt kívántam, hogy - az ó monda szerint - festett
                  szőlőimre madarak repüljenek. A természet hív utánzója még nem művész, csak ki
                  képébe ön-lelkét öntheti át, csak ki benső világának sugárit áraszthatja el műve
                  fölött, hogy mint Isten e nagy világban, úgy teremtésében ő álljon elénkbe; csak
                  kinek színei szókká válnak, melyekkel gondolatjait kimondja, csak ki nem hideg
                  tükör-, hanem tiszta folyóként úgy adja vissza a tárgyakat, hogy képében
                  természetet lásson a néző, ugyanazon formákat, azon színeket, melyekhez szokott, s
                  mégis valamit, mit a természetben nem lát, a habok ingadozó folyását, a dobogó
                  szívet a kép alatt - az művész! S én, kinek képzete az akadémia hideg körében
                  elfagyott, ki annyit s oly híven utánoztam, hogy végre nem is tehetek mást, érzem,
                  hogy e cél nekem örökre elérhetlen. Kétségbeestem volna. Egy tarta fel, a
                  szerelem. Ne kérdezd érzeményem történetét. Találkoztunk s szerettem őt, s mint a
                  boldogság, mely szívemet eltölté, nagyobb vala: úgy azon egyes történetek, melyek
                  által boldoggá lettem, kisebbek, semhogy elbeszélhetném. Miként ha a messze észak
                  rideg vidékein nyár lesz, kevés nap alatt a tél végnyomai eltűnnek, s hol csak
                  most még hó tölté a völgyeket, egyszerre dús lombozat s ezerszínű virágzás támad a
                  nap sugarai alatt: úgy változott egyszerre e lélek. Végetlen káosz elébb, melynek
                  sötétiben száz kínzó érzemény s szomorú gondolat vegyülve tolongott: ragyogó világ
                  most, miután fölötte teremtő szóként Laura neve kimondatott. Boldog valék; boldog,
                  mint csak szerelem által válhatunk azzá, mint csak egyszer lehetünk életünkben, s
                  szenvedélyem hatalmas szavától, mámorából felvert keblemben újra feltámadott az
                  erő, mellyel a művészet felé fordultam.</p>
					<p>Adj szerelmet a szívnek, s mi mélyében rejtőzve szunnyadott, a szép s nagynak
                  csirája, fejlődni fog meleg érintése alatt; legyen gondolat, dal, kép vagy tett,
                  mit az ég a kebelbe teremtett - a szerelem felhozza mélyéből a kincset. Most
                  művész valék ismét, művész, mint soha nem életemben. Lángoltam s érzem, hogy
                  ragyoghatok. Ez isteni arc, így gondoltam magamban, mely boldogságot sugárza
                  életembe, e sötét szemek lángoló tekintete, e fürtök, melyekkel elfeledkezve
                  magamról, annyiszor játszám, ez ajkak, melyeket égő csókokkal takartam, e kebel,
                  mely értem emelkedett, ez édes test, melyet karjaim átfogának, ne vénüljenek, ne
                  haljanak soha: éljen ez isteni forma műveimben! Oltárokra fogom állítani, s a nép
                  leborul a mennyei kép előtt; mint szerelemistenné mosolyg képemen, a vitéznek ő
                  adja babérjait, mint angyal ő emelkedik az ég felé, ő s mindig csak ő, változva s
                  mégis egy, mint a nap, mely e földön elönti sugárait, a virágnak színeket, a
                  völgynek árnyékot ad, mely mindent áthat meleg fényével s még a könnyben is
                  ragyog.</p>
					<p>Fönségesek valának ez álmak, - szóla rövid szünet után - de rövidek. Laura szép
                  volt és alávaló; s ki egy angyal keblén gondolám magamat, örömleányt láték
                  kijózanodva magam előtt, ki elhagyott, mihelyt nem fizethetém. Oh, dühössé
                  lehetnék, ha ez időre gondolok; ha eszembe jut, hogy mennyországot éreztem
                  szívemben, míg ő csak pénzt keresett; hogy gyermekként sírtam s imádkoztam
                  örömömben s térdeltem ez asszony előtt, míg ő talán szabójára gondolt; hogy
                  éltemet, üdvösségemet adtam volna érte, míg ő regényeiből egy nevetséges feleletet
                  fércelt össze magának. De hagyján; az éppen átka életünknek, hogy közönségesen
                  legszebb pillanatjaink egyszersmind legnagyobb bohóságaink is, s hogy arcainkon,
                  melyek egykor gyönyörükben lángolának, később szégyen önti el pirosságát; s ha
                  visszatekintve a multra, szívemben a fájdalommal, melyet ennyi boldogság veszte
                  fölött érzek, a kívánság egyesül, hogy bár sohase élveztem volna: legalább nem én
                  vagyok az egyetlen, ki midőn magát legboldogabbnak gondolá, legostobább vala.</p>
					<p>Nem foglak untatni részletekkel. Húsz esztendős valék s Laura a legügyesebb
                  asszony, ki valaha férfiszerelemre spekulált. Asszonyok született ellenségei
                  minden teóriának, a szerelemben, mint mindenben, különös hajlandóságuk a dolgok
                  gyakorlati oldalához vezeti őket, s így nincs semmi természetesebb, minthogy
                  Laura, míg én hetedik egemben tévelygék s halálról szóltam karjai között, s a
                  legboldogabb embernek képzeltem magamat, ha kemény földön térdeltem előtte:
                  számítva, mint a világ első matematikusa, a kevés pénzt, mellyel akkor bírtam,
                  kisajtolá, s miután gyámnokom többet küldeni nem akart s hitelezőim bezárással
                  fenyegettek, nevetve elküldött házától, mint ki csak plátói érzeménnyel
                  viseltetvén hozzám, nem testileg, de csak azon szebb tulajdonokért szeretett,
                  melyeket pénzetlen állapotomban nem bírtam többé. A dolog természetes, s százszor
                  történt a világon; de nem képzelheted a fájdalmat, mely lelkemet eltölté. - Ha
                  csak Laurát vesztettem volna, elbírhatám. A bánat, mely vesztett kedvesünkre int,
                  mely róla szól, hozzá vezet szüntelenül, nem gyönyörtelen; kitől csak az éldelet
                  vétetett el, s ki érzi, hogy tőle mást a világ el nem rabolhata, hogy a szív, mely
                  tőle elszakíttatott, vérzett; hogy e kedves szemek érte könnyeznek, a kebel érte
                  sóhajtozik: az ne panaszkodjék. Boldogságának nagy omladékai alatt sok dicső
                  fekszik, mi még épen maradt s az nem koldus, kinek egy nagy fájdalom marada
                  birtokában; de megfosztva mindentől egyszerre, nem tartva meg boldogságomból még
                  egy emléket sem, nem tekintve vissza a nélkül, hogy pirulnék: képzelhetsz-e oly
                  bánatot, mint az enyim?</p>
					<p>Ismét hallgatott, végre mintegy erőt véve magán, folytatá. - Elbeszélésem végén
                  vagyok. Eleinte dolgozni akartam, hogy munka között elfelejtsem keservemet. Nem
                  vala erőm. A gondolat, mely egykor lelkesített, elveszett, s csak undorodást, csak
                  elkeseredést találtam a körben, hol megkezdett képeimben Laura álla előttem, s
                  minden, mit képzelek, hozzá vezeté vissza lelkemet. Hitelezőim szüntelen
                  sürgetései s azon számtalan kis és nagy bajok s pénzbeli zavarok, melyekkel
                  küzködtem, még inkább sárba húzták gondolataimat, s midőn gondnokom, kinek
                  helyzetemet megírám, maga Rómába jött s adósságaimat kifizeté, széttörve
                  ecsetemet, e várossal egyszerre a művészettől is búcsút vevék.</p>
					<p>Hallgatott, reszkető kézzel nyitá fel az ablakot s egy nehéz könny perge le
                  arcain. Mélyen meg valék hatva; éltében annyi vala, mi önsorsomra emlékeztete, oly
                  hasonló vala multunk! S midőn kezet nyujtva, meleg szorítását érzem, egy benső szó
                  mondá, hogy ezentúl barátok leszünk.</p>
					<p>- Rosszul teszed, - szólék végre hosszú hallgatás után - hogy a művészetről
                  lemondasz; az út nehéz s göröngyös lehet, melyen feléje, haladunk; a pont, melyhez
                  érünk, azon célnál, melyet ifjúkorunkban magunknak kitűztünk, talán sokkal
                  alantabb fekszik: de végre maga a törekvés is emeli lelkünket s legalább nem kell
                  a zajgó tömeggel vegyülnünk, s már ez is nyereség.</p>
					<p>Arthur szomorúan rázá fejét. - Barátom, - mondá - művészi pályám be van végezve.
                  Ha mulatságként, hacsak mint kedvelő űztem volna a művészetet, a kedv, melyet egy
                  időre elveszték, talán visszajöhetne: de én egész lelkemet tevém rá, én benne
                  éltem; s ha attól, mit szenvedéllyel szerettünk, egyszer megválánk, nincs többé
                  visszatérés. S ne is legyen! - szóla a legnagyobb elkeseredés hangjával. - Éldelni
                  akarok, mi szükségem művészetre? Fáradjanak mások a terméketlen babér után,
                  mázoljanak halhatatlanságot magoknak, izzadjanak reggeltől napestig szegény műveik
                  fölött, mintha a vászon nem lett volna szebb s tisztább, minekelőtte rá egy gyáva
                  emberarc mázoltatott; függjenek arany rámákban, márvány galériákban, én nem
                  irígylem sorsukat, enyim a bor lelkesítő hatalma, a játék remegő öröme, a leány
                  lángoló ölelései; ki a pillanatot egészen élvezé, könyörületes mosollyal néz e
                  büszke koldusok fáradozásaira. A holnap nem más, mint egy ma, melyet még nem
                  bírunk: az balgatag, ki a jelen pillanat gyönyöreit a jövőnek feláldozza, ki jövő
                  ivadékok dicséretéért eltaszítja az örömpoharat, mely előtte áll.</p>
					<p>- Rosszabbnak tetteted magadat, mint valóban vagy - szólék közbe.</p>
					<p>- S te érdeme fölött becsülöd barátodat, - viszonzá ő nevetve - én korhely vagyok,
                  korhely a szó legszorosabb értelmében, s hidd el, nem bánom, hogy azzá lettem. A
                  nap sugárai poharaim fölött halnak el, az elsők a roulette mellett találnak;
                  asszonyok, lovak, társaság, zene, minden, mi csak örömet nyujthat, az enyim. Ha
                  egy bús gondolat támad lelkemben, fizetett kedvesen elűzi csókjával komorságomat;
                  ha a multra gondolnék, - a jelen nyereség, vagy ha éppen vesztek - maga a kár
                  eltakarja emlékemet: s ím felvidultam. Mulatok, nevetek reggeltől estig, s ha
                  végre lankadtan ágyamra dőltem, gondolat nélkül alszom el, másnap hasonló örömökre
                  ébredve. Hidd el, barátom, ha rád nézek s szomorú képedre, úgy tartom,
                  vigasztalásra jobb az én módom szegény könyveidnél.</p>
					<p>S nincs-e igaza, így gondolkoztam magamban, míg ő tovább folytatá beszédét, s
                  felejtve a szomorú érzéseket, melyeket történetének elmondása benne gerjesztett,
                  vígan mesélé kalandjait. Mit várhatok az élettől, mit kívánhatok mást, mint
                  felejteni, mint eltörölni a multat emlékeimből, elfojtani, bármiként tegyem, e
                  szív kínzó szavát. Nem szenvedett-e ő is, mint én? s nem nevet, nem örvend-e most,
                  míg én eltemetve szomorú emlékeim közé, naponkint felrántom a szív sebét s tovább
                  vérzem.</p>
					<p>- Öltözködjél s jer velem, - szóla óráját nézve - ma barátim nálam ebédelnek, s
                  hidd el, egy palack pezsgő több gondot űz el, mint a világ minden
                  klasszikusai.</p>
					<p>Még haboztam.</p>
					<p>- Kérlek, öltözködjél, - szóla türelmetlenül - nem veszthetünk egy percet sem, s
                  jól fogsz mulatni; csupa derék, elmés fiú ebédel nálam; s meglátod, nem vagyunk
                  egy cseppel sem rosszabbak másoknál, bármi erkölcsösen hangozzanak is a frázisok,
                  melyekkel embertársaikat s magát az Istent csalják. Hadd lássák legalább azok, kik
                  sértenek, hogy minden gazságuk le nem bírta nyomni szívedet.</p>
					<p>- Igazságod van, - szólék meggyőződve ez utolsó ok által - várj egy percig s kész
                  vagyok.</p>
					<p>- Hála az égnek, - szóla vigan összecsapva kezét Arthur - meglátod barátom, csak
                  egy jó ebéd kell, s meg fogsz győződni, hogy bármi üresnek látszott a világ, annak
                  panaszra oka nincs, ki poharában még talál valamit, mivel szívét
                  fölmelegítheti.</p>
					<p>Felöltözködtem s elmenék.</p>
				</div>
				<div type="chapter">
					<head>XLIII.</head>
					<p>Nem foglak fárasztani hosszú tévedéseim részletes előadásával. Ismertél, midőn
                  rajtok átmenék s talán visszaemlékezel, hogy legalább boldog nem valék
                  aljasodásomban; ez legyen egyetlen mentségem.</p>
					<p>A társaság, melybe Arthur vezetett, nem illett komolyabb kedélyemhez. Egyike
                  vagyok azoknak, kiket nem örömökre teremtett az ég; e szívnek nagy kincs kell,
                  hogy magát gazdagnak érezhesse, s azon kis örömadományok, melyeket az óra nyujt s
                  elvesz, nem pótolhaták ki az érzemények hiányát, melyek után szívem vágyódott. A
                  játék, melyben majdnem mindig nyertem, talán éppen azért nem ada izgalmakat; bor
                  nem részegített, az örömleány úntatott, vagy legfeljebb arra emlékeztetett
                  öleléseivel, hogy e fizetett öröm s nyájasság alatt talán vérző szív rejtezik, s
                  az orgia közepett, a habzó kelyhek s lángoló ölelések között körültekintve, csak
                  undorodással nézheték a társaságra, melynek örömrészegségében részt nem veheték.
                  De zaj kelle a fájó kebelnek, lárma, mely eltakarja benső szavát, egy új
                  szenvedély, mely a lelkemet mámorából felrázza, s ezt végre feltaláltam. Bármi
                  ellenkező vala is a társaság nézeteim, sőt természetemmel: sértve kezdetben
                  cinizmusa által, később megszoktam; utánozám, s végre magamévá tevém elveit; s ha
                  komolyabb kedélyem nem engede is valóban örülni, nem az vala oka, mert a
                  többieknél jobb valék.</p>
					<p>Leírjam-e társaimat, talán nem szükséges; nincs semmi, mi az embereket
                  hasonlóbbakká tenné, mint hibáik; s miként Juvenál szatírái napjainkban írottaknak
                  látszanak, úgy, ha valaha korhelyeket láttál, ismered cimboráimat. Néhány
                  fiatalember, ki most végezve kurzusait, mint korunkban annyi ifjak, bajszát pödri,
                  mielőtt nőtt, pápaszemmel jár, mielőtt szüksége van reá, meggyőződése ellen szól,
                  s szívtelenséget színlel, mindezt, csakhogy fiatalnak ne tartassék; néhány író,
                  seregök legaljasabb neméből, kiknek Byron s Sand kicsike velőiket megzavará, s kik
                  mély iróniából, elkeseredésből, megvetésből az emberek iránt, vagy tudja az ég mi
                  fönséges ürügyek alatt korhelyekké lettek, hogy költői természeteknek tartassanak;
                  kik e föld mélyébe merülve csak a pincéig jutottak s ittak, ittak, míg a föld
                  kerengve jára szemeik előtt, s büszkeségök a gondolatnál örült, hogy ők emelék ki
                  sarkaiból; egy életúnt angol, ki honából csak pénzét s unalmát hozva magával,
                  bőven osztogata mindkettőből, de csak az elsőt érzé fogyni; néhány kiszolgált
                  tiszt, ki most a roulette zöld mezején hősködött, s ha Waterlója egykor eljő, a
                  Clichy-tömlöcben találja Helénáját; egyszóval, társaság, minőt az ország majdnem
                  minden városában könnyen lelhetsz, művelt századunk söpredékéből unalom által
                  összehozva, melynek ha fölszinét tekinted, mint régi szarkofágokon bacchikus
                  örömöt, ha belsejét, rothadást látsz.</p>
					<p>Az egész tömeg között, Arthuron kívül, leginkább két férfival társalkodtam. Az
                  egyik gazdag német, ki a kereskedéssel felhagyva, pár év óta Párizsban élt s
                  pazarlásai által hírt szerzett; a másik egyike azon földönfutott s visszatért
                  hajdani marquisoknak, kik a restauráció után jószágaik egy részével hibáiknak
                  egész tömegét visszanyerék, s könnyelműen, mint nyolcvankilenc előtt, csak ősz
                  hajakat s koldus szemtelenséget hoztak vissza hosszú vándorlásukból; s mivel e két
                  ember, mint mindenki, kivel szorosabb összeköttetésben állunk, éltemre nem vala
                  némi hatás nélkül, talán jó az utóbbinak értésére személyiségöket leírnom. Úgyis
                  közönséges emberi életben, mint az enyim vala, a legfontosabb esemény az: mily
                  emberekkel találkozánk, s az egyik e két egyén közül megérdemli, hogy
                  ismertessék.</p>
					<p>Werner nem volt közönséges ember. Ha a szobába léptél, hol együtt valánk, a
                  lelketlen arcok között e komoly, férfias vonások akaratlanul magokra vonták
                  figyelmedet, s a széles homlok, melyet nem évek, de gondok szántának oly mély
                  barázdákkal, e sötét szem, melynek lángoló tekintetét alig bírhatád, e keleti
                  arcvonások, melyeknek szabályossága egykori szépségre inte, a mosolygás az ajkak
                  körül, e bánatos mosoly, ellentéte az örömkönnynek, melyet éppúgy legnagyobb
                  keserveinknek kimondására adott az ég, mint a legnagyobb gyönyörnek könnyeket -
                  minden fölgerjeszté figyelmedet, s nem vonzalommal, de érdekkel nézel e férfira,
                  kinek felsőbbségét sejdítéd. Hónapokat töltöttem Wernerrel, tanuja valék egy
                  párviadalnál, láttam játéknál s poharak fölött, soha változást nem vevék észre
                  kedélyében, soha távolabbnak, soha közelebbnek nem érzem magamat, mint az első
                  órában. Társaink között voltak többen, kik őt évekig ismerek, de nem volt egy, ki
                  magát barátjának mondhatá. Udvarias mindenki iránt, nyájas és barátságos, mennyire
                  érzemény nélkül azok lehetünk: több senkivel; azon havasokhoz hasonló, melyekre
                  bizonyos pontig mindenki juthat, magasbra senki. Soha egy melegebb szó nem
                  hangozék e halvány ajkakról, soha részvét nem szelidíté keserű beszédeit. Mintha a
                  tél a tájt egy színnel takarta, úgy e hideg külső alatt nem gyanítá senki, szikla
                  vagy egy mult tavasz virágzása fekszik-e temetve; csak a keserű gúny, mely néha
                  nyugalmán áttört, csak az állhatatos tagadás, mellyel minden fellengzőbb eszme
                  ellen fellépett, mutaták, hogy egykor melegebb napjai valának e kebelnek is.
                  Voltak napok, melyekben hallgatóbb vala, mint közönségesen; tárgyak, melyeknél
                  mintegy fellege vonula át komoly arcain, s ajkai nem hijába reszkettek, midőn
                  egykor véletlen beszéd közt egy asszonyi név kimondatott; de egy perc - s vonásai
                  előbbi közönyösségüket vevék fel ismét és sötét nyugalomban állt e kép, mint a
                  tenger, melynek habjaiban a hajó elmerült s mely nem tartja nyomát fölszínén.</p>
					<p>De ha Werner komoly méltósága nyomasztónak látszott, s a hideg gúny, melynél egyéb
                  vidámság beszédeiben nem vala, társaságát kellemetlenné tevé - amint minden
                  társaság azzá válik, melyben magunkat a többieknél sokkal magasabbnak, vagy sokkal
                  alantabbaknak érezve, szívünknek szabad utat nem engedünk: - mellette állt Lafard,
                  s míg Werner komoly benyomást tett rád, a kis öreg emberkén elmosolyodhatál.</p>
					<p>Közönségesen azt hányják szemökre vígjátékíróinknak, hogy nevetséges személyeik
                  festésében túlságoskodnak, s talán némi igazsággal, mert míg a komoly élet maga
                  annyira nevetséges belső lényegében, kár a forma nevetségeihez folyamodni; de
                  bizonyos, hogy a természetnek is megvannak torzképei, s hogy soha vígjátékíró oly
                  túlságosan bohócot nem festet, minő Lafard vala. Ha látád a kis férfit szőke
                  göndörített vendéghajával, mely számtalan redőit visszatartá, a keskeny homlokon
                  nagy festett szemöldökeit, melyek azt félig eltakarták, vékony testét a divat
                  utolsó szabályai szerint öltözve, míg a szüntelen nevető ajkak alól hamis fogaknak
                  gyöngysorai világítanak elédbe,- felkacagva minden alkalomnál, mozogva egész
                  testével, hadarázva szüntelen, egyszóval hetvenesztendős korában a tizennyolc évű
                  suhanc szerepét játszva, nem lehete nem nevetned ez ifjúság élő karrikatúrája
                  fölött; nevetned egy percig, mert csak ennyi kelle s meggyőződél, hogy Lafard
                  nemcsak a legnevetségesebb, hanem egyszersmind a legkellemetlenebb társ, kivel
                  valaha találkoztál. Soha ehhez hasonló beszédfolyam nem érte füleidet. Mihelyt
                  vele találkozál, szóba ereszkedett, beszélt tarthatatlanul, rólad s magáról,
                  Franciaországról, a mult, jelen s jövőről, a világról, ha közelebb tárgy nem volt,
                  kérdezve ezer dolgot, melyre maga felelt, felelve ezerre, melyet soha nem
                  kérdezel. Jaj neked, ha észrevéve, hogy nem hallgatsz rá, sértett önszeretete új
                  ingert talált szórakozottságodban, s annyival terjedtebb kört választa
                  szónoklatának, mennyivel inkább látá, hogy az eddigivel figyelmet még nem
                  gerjeszthete. Kétszer jaj, ha egy kérdéssel félbe akarád szakítani vagy más
                  kopárabb térre hozni beszélgetését; szófolyama, mint a zsibbadó golyó, mely minden
                  akadálynál új erőt kap s magasabb ívekben emelkedik, ilyenkor új sebességgel erede
                  futásnak; kérdésed ürügy vala, s csak az kelle e fecsegőnek, kinek kezei alól, ha
                  álom vagy egy szerencsétlen, ki éppen közbe jött s hallgatószerepedet átvéve, nem
                  szabadított, semmi nem menthete. De nem e természetes hiba vala az, mi Lafardot
                  nekem oly kellemetlenné tevé, s később szinte undorodással tölte, ha vele
                  találkoztam. Ismertem más sokbeszédű embereket, s tűrtem a kellemetlenséget harag
                  nélkül. Vannak emberek, kiknek a társaság annyira szükséges, hogy még gondolni sem
                  mernek magányosan; gyengébbek, minthogy valamit tenni, hiúbbak, minthogy mások
                  jóváhagyása nélkül ellenni tudnának, legalább feltételeiket közlik társaikkal; s
                  habár sebes szófolyamuk közönségesen kevés gondolatot őröl, tűrik őket; hisz a lúd
                  zajt üt, ha vaskos testével egy ölnyire felszállt, míg a sas hallgatva emelkedik a
                  fellegek közé; ki tehet róla? - természetök. - Nem is azon oktalan indulatosság,
                  mellyel bámulva XV. Lajos udvarát, korunk szelleme s eszméi ellen kikelt, s
                  melyért társaim őt néha feddék, idegenített el annyira tőle; nem valék eléggé
                  bámulója századomnak, hogy ezért az aggra neheztelhettem volna. Mint az egyesé,
                  úgy az emberi nem élete egy hosszú tévedés, melyben század századot, mindig
                  változó, de mindig egyformán mulékony csalódásokban követ; ki veheti rossz néven a
                  késő ivadéknak, hogy elődei kora után vágyódik? Lehetetlen kívánatai ártatlanok, s
                  végre, midőn látjuk, hogy eszme oly alávaló a tömegek fölött még nem uralkodott,
                  melynek nevében egyesek a legnemesb cselekvésre nem lelkesültek, nincs egy,
                  melynek pártolói megvetésünket érdemlenék. Az ember csak egyszer hisz, politikai
                  mint vallásos tárgyakban; s ki ifjúságában korát meg nem haladta, mint agg hátrább
                  fog maradni, s szánakozásunkat érdemli, de nem haragot; éppoly kevéssé, mint a fa,
                  mely tavaszkor a virágzó táj közepett szárazon áll, éppen, mert korát túlélte s
                  más tavaszokban virágzott. Lafard nevetséges vala politikai lelkesedésében is,
                  mint mindenben. De nem maradnak-e fenn legtovább minden pártnak nevetségei? s nem
                  tűrtem-e nyugodtan mindazon bohócokat, kik korunkban Versailles csudáiról
                  álmodoznak, s legfeljebb mint végmaradványok századunk törpeségére intenek, mint a
                  mammut csontjai egy óriási ivadékra? De ha az orgia zajos részegségében ő zajgott
                  leginkább, ha reszkető kézzel örömpoharakat kocintva, ajkai buja dalokra nyíltak,
                  ha kedveséről szólt s lángoló ölelésekről: akkor le nem írható undorodás tölté
                  szívemet. Tisztelem az aggkort. Nehéz küzködés az élet, s a bajnok, ki rajta
                  átment, megérdemli tiszteletünket; a tapasztalások, ha nem is okosabbá, - mert mik
                  egy emberélet tapasztalásai - bizonyosan szerencsétlenebbé tevék, s szívemnek
                  mindig jól esett, ha a fáradt szívnek terhén könnyítheték; de ha az agg
                  szenvedélyeket hazud, melyeket nem érez; ha eunuchi dühhel örömök után vágyódik,
                  melyeket éldelnie nem lehet, sárban fetrengve sírjáig: - felindul érzetem s
                  elfordulok a szörnyetegtől.</p>
					<p>Werner hideg vala, gúnyolva a legszentebbet, megvetve mindent, mit az emberek
                  fenségesnek gondolnak; ő legalább szenvedett. - Ha szenvedélydúlt arcait nézéd, a
                  hideg mosolygás alatt látád, hogy egykor más szavak hangoztak ez ajkakon. Soha
                  Lafard szívében egy nemesebb érzelem föl nem szólalt életében. - Mikor egy nap
                  erkölcsi szenvedésekről szólánk, azt mondá, hogy ő soha életében nem sírt - s
                  elhiszem. Atyja vérpadon, anyja számkivetésben halt meg; neje vala s gyermekei,
                  kiket eltemetett, ifjúságának ismerősei, az egész ivadék, mellyel felnőtt, eltűnt,
                  s az agg szemek sohasem könnyezének. Ő mulatott; ifjúsága első éveitől mostanig,
                  honn és számkivetve, neje s gyermekei halála után mint azelőtt, mulatott mindig,
                  habár a világ romokba dőlne. - S lám, ez embersöpredék, ez alávaló agg, ki
                  cinizmusát nem titkolá, ki vétkeit egész meztelenségökben mutatá, társaságunk
                  kedveltje vala. Nincs jobb gyermek az öregnél - szólt mindenki, ha felőle beszéd
                  vala; s ha fölgerjedve ellentmondék s felhozám hibáit, nem tagadta senki a
                  tetteket; megvallák, hogy rossz fiú vala, rossz apa, alávaló férj, szívtelen
                  barát, de mindamellett - az öreg jó gyermek, ez vala a közszó, s el kelle
                  hallgatnom.</p>
					<p>Engedelmet barátom, hogy ilyenekkel úntatlak; de ismerned kell a kört, melyben
                  éltem, hogy azt, mit tevék, megérthesd. Wernerrel szívesen társalkodtam; Lafard
                  hozzánk tolakodott, s így Arthuron kívül majdnem csak velök töltém napjaimat.</p>
					<p>Így menénk ki egyszer az elyséei mezőre. Április végnapjaiban vala, s bár a nap
                  lealkonyodott s már sötétedni kezde, számtalan sétáló jára fel s alá a kizöldelt
                  fasorokon. Lafard fecsegett, mint közönségesen, Werner gúnyoló észrevételeket tett
                  az átmenők felől, Arthur az alkonyat színezetét bámulá. Én hallgaték, s míg szemem
                  az égen függe, melynek leapadott világa csak piros vonalként keríté még
                  láthatárunkat, lelkemben rég hallgató emlékek szólalának fel.</p>
					<p>Ne gondolja senki, hogy e világon elfelejtheti keserveit, bármiként őrizze szívét,
                  bármi szorgalmasan távoztasson el mindent, mi őt a multra intheté, elvetve magától
                  minden emléket, elkerülve minden szót; a természet megmarad s változhatatlan
                  szépségében megtartja multjának emlékeit, az ég kéken boltozik fölötte, mint
                  egykoron, a mező virágozva áll, s ég és föld multjára intik a szenvedőt; a langy
                  nyári szellő keserveiről suttog, keserveit zúgja a vész hatalmas szavával, s ahová
                  fordul, előtte bánata áll. Mit az eláradó szív egykor a természetre bízott, azt
                  ez, mihelyt vele magunk maradunk, híven elmondja ismét bármennyi évek után is. -
                  Juliára emlékezém. S mert azon időben, melyről szólok, szenvedéseim újabbak
                  valának, minthogy igazságos lettem s elismertem volna, hogy a szerencsétlen
                  asszony csak sorsom eszköze vala, egész szívem elkeseredett ez emlék alatt.</p>
					<p>Szomorú gondolataimból Arthur ébreszte fel, ki egyszerre, jelt adva könyökével,
                  felkiáltott: - Nem lát semmit, öreg uram?</p>
					<p>Lafard, ki éppen Wernerrel beszélgetett, megfordítá fejét. - Ah Betty! - szóla
                  színlelt közönyösséggel - mi közöm hozzá.</p>
					<p>Arra nézek én is, s midőn előttünk csak egy szegény öltözetű lányt láték, már
                  kérdezni akartam, midőn Arthur siettetve lépteit, magával húzott. - Jerünk utána,
                  az öreg úrnak szíve negyven lóerővel dobog, ha a lábak gyengék is már;
                  utolérhetjük.</p>
					<p>- De kit? - kérdezem végre, míg az öreg fogai között rossz tréfáról mormogott
                  valamit.</p>
					<p>Azalatt az üzőbe vett leányt meghaladtuk, s egy lámpához állánk, melynél lesütött
                  szemekkel egy valóban szép leány halada el mellettünk.</p>
					<p>- Ki ez? - kérdezem meglepetve a személy szépsége által. - Ki? - viszonzá Arthur
                  nevetve - te ártatlan, nem ismered Párizs legszebb grisettejét, kiért a fél város
                  sóhajtozik, ki magát öreg urunkat is lángokba borította, s - oh bámulatra méltó
                  erény! nem boldogítá. Betty, ki -</p>
					<p>- Meg kell vallani, - szóla közbe látható nehezteléssel Lafard - ki önnek valami
                  titkot elmond, biztos lehet, hogy másnap az egész város szól felőle.</p>
					<p>- Titkot? - folytatá nevetve ismét Arthur - s nem mondta-e Wernernek s az
                  angolnak, s Nicorn, az írónak s az egész városnak önmaga, s nem bámultuk-e
                  mindnyájan a szegény Betty erényét, ki ennyi csábnak ellenállhatott, s nem
                  kötelességem-e tudatni Gusztávval is, hogy egy asszony van a világon, ki marquis
                  Lafardnak ellent tudna állni, s hónaponkint ezer franknak, gyöngyöknek s tudja az
                  ég, hány kalap- s ruhának?</p>
					<p>- Nevessen ön, csak nevessen, - szóla ismét az öreg, felgerjedve - de
                  mindamellett, kísértse meg szerencséjét, s látni fogja, hogy e leány, ki marquis
                  Lafardnak ellenáll, éppen úgy ellenálland a szép Arthurnak is, bármi feketék s
                  szépen göndörítettek legyenek is hajai.</p>
					<p>- Már azt nem merném állítani, - szóla mosolyogva Werner - ily tudatlan leányok
                  jobban ízlelik néha a szőlőt, csak édes legyen, a legrégibb bornál.</p>
					<p>- Ez mind szép és jó, - mormogá Lafard - gúnyolni könnyű, de én ismerem a világot,
                  s ha ily leánnyal én nem boldogultam, bizonyára más sem fog sokra menni.</p>
					<p>- Hígyje el, kedves marquis, - szólék nevetve - ebben nagyon csalatkozik.</p>
					<p>- S ha ön annyira bízik magában, - szóla az öreg - próbálja meg; beszélni könnyű,
                  de meg kell mutatni, hogy tenni tudunk.</p>
					<p>Annyira utáltam az öreget, hogy e beszélgetés közt is felforrt vérem. - S ha
                  megmutatom? - szólék türelmetlenül.</p>
					<p>- Fogadjunk akármibe. - Fogadjunk.</p>
					<p>- Csak egyet kötök ki, viszonzá Lafard, - többet hónaponkénti ezer franknál ígérni
                  nem szabad; az első ajándékokra kétezerötszáz frank, egyébiránt színház, bál s
                  akármi mulatság.</p>
					<p>- Pénz nélkül, - szólék - egy sou nélkül fogom megszerezni e leány szerelmét; én
                  nem vagyok zsidó.</p>
					<p>- Mi a zsidót illeti, - szóla közben komolyan Werner - a marquis sem az; s ön
                  semmivé teszi a keresztyén vallást e hazában, ha mindazokat, kik ily dolgoknál
                  inkább pénzökben, mint tökélyeikben bíznak, a zsinagógába küldi. Ön még ifjú s
                  megvetve szól a pénzről; de valamint a zsidók megtanulták becsülni e világ
                  kulcsát, mellyel minden tárva áll előttök, valamint ők átlátták, hogy az, mivel
                  keresztyének között mindent vehetnek, megérdemli, hogy érte fáradjanak: úgy ön
                  talán éppen ez erényhősnél meg fogja változtatni elveit. Az isteni igazság
                  mérleget tart kezében, s oda mondja ítéletét, hová nagyobb teher tétetett, s
                  higyje el, Ámor is csak arany nyilakkal sért szíveket.</p>
					<p>- De - szólék - vannak kivételek.</p>
					<p>- Meglehet, - viszonzá Werner gúnyolódva - szokásom nem tagadni semmit a világon,
                  mihez csak esztelenség kell, hogy történjék; s talán a kis Betty szeretni fogja a
                  grófot, ki rá, mielőtt még ismeri, mint egy híres versenylóra fogadásokat tesz; de
                  mind e mellett kételkedem.</p>
					<p>Werner szavai fájtak, érzém a tett alávalóságát, de továbbmentem, mint hogy akkori
                  nézetem szerint visszalépheték, s megmaradtam feltételemnél.</p>
					<p>- S hát mennyi a fogadás? - kérdezé az öreg vígan.</p>
					<p>- Ezer napóleon, - feleltem - s nagy lakoma egész társaságunknak.</p>
					<p>- Melyre Bettyt magával hozza - gunyolódék Lafard.</p>
					<p>- Melyre Bettyt, mint kedvesemet, magammal hozom; de egy feltétel alatt. Senki nem
                  szól fogadásunkról, senki nem kémleli lépteimet, s ha találkozunk, senki nem
                  köszönt vagy szól hozzám, mielőtt általam megszólíttatott.</p>
					<p>- Természetesen, - viszonzá az öreg nevetve - hisz inkognitóra lesz szükség; ön
                  bizonyára mint utazó commis vagy szabó fogja próbálni szerencséjét.</p>
					<p>- Akárhogy, - viszonzám szárazon - de ha e feltételek meg nem tartatnak, a fogadás
                  megszűnt.</p>
					<p>- No most látni fogjuk, - nevete közben Arthur - van-e öreg urunknak lelki ereje;
                  ezer napóleon hallgatásért felséges honorárium, sok író tíz kötetért nem kap
                  ennyit.</p>
					<p>- S az idő? - kérdezé Lafard.</p>
					<p>- Hat hónap.</p>
					<p>- Topp - kiálta az öreg, kezet nyujtva.</p>
					<p>- A fogadás áll - szólék, elfogadva kezét - ezek tanuink.</p>
					<p>S a legnagyobb gaztett el vala határozva.</p>
				</div>
				<div type="chapter">
					<head>XLIV.</head>
					<p>Ha eszünkbe jutna néha, mik valának legnagyobb következésű tetteinknek indító
                  okai; mi gyenge szellő kelle utunk megváltoztatására, mi kis szikla, hogy
                  szerencsehajónk elmerüljön; ha magunknak bevallanók, mennyiszer függtek
                  határozataink azon körtől, melyben élünk, s mennyiszer mentünk tovább oly utakon,
                  melyeket elejétől fogva rosszaknak tartánk, csak mert álszemérem nem engede mást
                  választanunk; mert inkább gyengék s alávalók valánk, minthogy magunktól és
                  megvetett társaságunk által azoknak tartassunk: - nem lennénk oly büszkék.
                  Pontosan elbeszéltem mindent, mi véletlenül azon feltételhez vezetett, melyet soha
                  életemben eléggé nem bánhatok meg, s látod, mennyire csekély körülmények által
                  határoztatám el magamat. Emlékeim, melyek szívemet elkeseríték, régi ingerültségem
                  Lafard ellen, hetykélkedő beszédei, ellenmondások, egyszóval minden felingerle, s
                  így ajánlám fogadásomat, a nélkül, hogy meggondolnám mit teszek. De még
                  visszaléphettem; ezer napóleon veszte nem tőn szegénnyé s az egész nyom nélkül
                  tűnt volna el; de vajjon mit fognak mondani társaim? nem fognak e nevetni mind?
                  nem leszek-e Wernernek gúnytárgya? s ez útálatos agg jó kedvének célja? Nem lehet
                  elállnom, gondolám magamban, s bármennyire áldozatba és nehézségbe kerüljön, végig
                  kell vinnem a kalandot.</p>
					<p>Egy percig Betty sorsa is eszembe jutott. S hátha belém szeretne, s magát csalatva
                  látná, gondolám magamban, de e tünődés rövid vala; minden ember az asszonyokra
                  nézve optimista vagy pesszimista, miként éppen öntapasztalásai az egyik vagy másik
                  nézet mellett szólnak; s én, ki csalatva első szerelmemben, s másfél évet a
                  nagyvilágban töltve, most hónapok óta társaimtól nem hallék egy jó szót az
                  asszonyokról, nem valék oly helyzetben, melyben e nemet becsülni szoktuk. Nem
                  vagyok-e gazdag? szólék magamba, s nem gondoskodhatom-e, ha a tréfának vége van, a
                  leány jövőjéről? Az idők megszűntek, midőn szerelmi csalódás az asszonyi szívet
                  széttörheté, s itt Párizsban bizonyára nincs leány, ki vízbe ugornék, ha
                  észreveszi, hogy kedvesének pénze van; arany jó gyógyszer a szerelmi
                  betegségeknél, néha minden kémiai készítés nélkül is biztos sikerű. El valék
                  határozva.</p>
					<p>Pár napot kérdezősködéssel tölték, megtudtam lakását, életét, ismerőseit; minden,
                  amit hallottam, csak dicséretére szolgált.</p>
					<p>Pár év előtt, még gyermekkorában, a városba jővén, egy agg nénjénél tartózkodott;
                  most, mióta az meghalt, keze munkájával keresé élelmét, s noha egyike Párizs
                  legszebb leányainak, tizenhét esztendős és magányos, nem vala senki, ki felőle
                  rosszat mondana - e falak között leánynak nagyobb vagy legalább nehezebben
                  elnyerhető magasztalás, mint nekünk férfiaknak a világ minden babérjai. Naponkint
                  templomba ment s a divatárushoz, kitől munkát kapott, s néha, nagy ünnepeken, egy
                  távol rokonához Saint-Denisbe; egyébiránt otthon tölté idejét s dolgozott.</p>
					<p>Gondolkoztam, mit tegyek. A leány mindenek után, miket felőle hallottam,
                  becsületes vala, s így nevem s társasági állásommal elébe lépve, nem várhatám soha
                  szeretetét; csábítót fogna látni bennem, s kerülne. Gondolkoztam egy ideig, végre
                  elhatározám magamat. Felvettem legócskább ruháimat s könyvvel hónom alatt az utca
                  szegletére álltam a divatkereskedő háza mellé, kihez Betty munkáját vinni szokta.
                  Óranegyed várás után Betty, egy kis csomót hordva hóna alatt, kijött, s megvallom,
                  minden romlottságom mellett nem benső szorongás nélkül követem áldozatomat. E
                  leány oly szép vala, szelíd arcain az ártatlanság oly ellenmondhatlan bélyege,
                  hogy egy ideig nem merém megszólítani. Végre nekibátorodtam s elfogultan, mert
                  valóban az valék, kérdezem, merre menjek ... utcába? Rámnézett s minden zavarodás
                  nélkül felelt: Oh uram, utcája a citében van; jó félórányira innen. - De merre
                  menjek a citébe? -kérdezém ismét - csak tegnap jöttem Párizsba s nem ismerek egy
                  utcát sem.</p>
					<p>A leányka egy ideig gondolkozott, rámnézett, végre elpirulva mondá: - Magam is
                  arra megyek, ha nem restelli, jöjjön velem. S útnak indultunk, egy ideig
                  hallgatva, mert nem emlékezém, hogy valaha asszony előtt nagyobb zavarban lettem
                  volna; később egyes kérdésekre bátorodva, végre mindennapi dolgokon át érdekes
                  beszélgetésbe ereszkedve. Törvénytanulónak mondám magamat, szülék nélkül, a
                  Provenceből érkezve tegnap, hogy kurzusaimat végezzem; mondám, hogy nem ismerek
                  senkit, hogy csak tudományaimnak fogok élni, hogy szegény vagyok, egyszóval
                  mindent, miről gondolám, hogy szívét érdekelheté.</p>
					<p>Ő részvéttel hallgatott, biztatott, vigasztalt, oly nyájasan, s oly melegen, hogy
                  az érzékeny hang, melyet előbb csak színlelék, hamar valósággá lett; s midőn végre
                  mondám, hogy szerencsésnek tartanám magamat, ha e véletlen találkozás után vele
                  többször lehetnék, nem hazudtam.</p>
					<p>Ő lesüté szemét, s rövid hallgatás után másra fordítá beszélgetésünket. Egyszer
                  életében Avignonban volt, látá a Rhônet s Nîmeset; ott voltam én is, s midőn
                  gyermeki elragadtatással dicséré a vidék szépségeit, s a nagy baucairei hidat s
                  annyit, mit én észre sem vettem, s midőn onnan gondolatjai által apja házába
                  vezetve, a Dauphiné magas bérceiről szólt, láttam, hogy szíve megnyílik, s jól
                  érzi magát társaságomban, - ... utcában vagyunk, - szóla, egyszerre megállva -
                  most csak a számot keresse. - S ne remélhessem, - kérdezem - hogy önnel, kivel ily
                  szerencsés véletlen összehozott, még ezentúl is találkozhassam?</p>
					<p>Arcai lángba borultak. - Ha éppen véletlenül találkozunk, - szóla a legnagyobb
                  zavarban - örvendeni fogok - és sebesen meghajtva magát, befutott házába. Én utána
                  néztem, míg a könnyű, szilfídhez hasonló lény a sötét lépcsőn eltűnt, s mély
                  gondolatokba merülve ballagék vissza lakásomba.</p>
					<p>Soha ily lelki állapotban nem valék. Mintha álmodtam volna. Midőn egy pár óra
                  előtt lakásomból elmentem, nyugodt valék; kalandot kerestem, s szívemnek nem vala
                  része ügyemben. Előre meggondoltam minden érzeményt, melyet színlelni akartam, s
                  most - nyugalmam elveszett. Sokat tapasztaltam életemben, láttam koketteket s
                  álszenteket, s a színlelt érzemény s a hazudott erények hidegen hagyák szívemet;
                  ez egyszerűségnek nem állhaték ellent, e szelíd lény ártatlan arcai előtt
                  eloszlottak kételyeim.</p>
					<p>Mit tegyek? folytassam-e kalandomat? Hátha a remények, melyeket szavaim
                  ébresztenek, oly mélyen verik gyökereiket, hogy csak a szívvel veszhetnek el? ha
                  enyelgéseim komolyan vétetnek, s az érzemény, melyet én színlelek, Bettynél
                  valósággá válik? Azt mondjam neki, hogy hibázott, midőn a dolgot ily komolyan
                  vevé, hogy az egész csak tréfa, csak nyert fogadás vala; s hogy míg nála élte
                  boldogsága, nálam csak ezer napóleon állt a játékon? Nem tudtam-e önmagamról, mi a
                  szerelemben csalódni? Vagy ismét lemondjak? most, miután annyi borult nap után
                  végre egy sugár hata át lelkemen, miután éltem ismét érdeket, szívem egy reményt
                  nyert? S miért? ha Betty az, kinek gondolám, nem lehet-e boldog szerelmem által;
                  boldog, mint én általa azzá leendek, s nem vala-e balgatagság félórányi ismeretség
                  után ennyi tökélyeket képzelni e leányban? mintha asszonyok nem tudnának szelíden
                  mosolygani s pirulni ártatlanul, s mégis hazudni, ha érdekök kívánja. S mit fognak
                  mondani társaim, Werner, az ízetlen Lafard, egyáltalán mindnyájan, kik e dolgot
                  hallani fogják? Nem tudtam, mit tegyek: bizonytalanul habozva, tízszer változtatám
                  feltételeimet, átgondoltam minden okot, minden lehetőséget s végre, mikor az óra
                  ütött, melyben Bettyvel tegnap találkoztam - felöltözködtem s oda álltam a
                  divatárus boltja mellé, mint tegnap. Ilyen az ember; látja a jót, esze a biztos
                  ösvényre vezérelné, de ha a szenvedély felszólal, ki tudja követni amannak
                  tanácsait?</p>
					<p>Kis várakozás után Betty kijött a boltból, s noha látszólag zavarodott s hallgató
                  volt az első pillanatokban, rövid idő mulva minden tartózkodás megszűnt; s ha már
                  az első találkozásra erősen vonzódva érezém magamat e szelíd teremtéshez, most,
                  midőn szíve inkább megnyílt, s szavai oly bizodalmas hangon szóltak hozzám, mintha
                  régi ismerősök volnánk: egy le nem írható érzemény tölté szívemet s sírhattam
                  volna, nem tudom, örömömben-e vagy mert szívemet a gondolat fájdalommal tölté,
                  hogy e tiszta kebel is a világ érintései között el fogja veszteni
                  szeplőtelenségét.</p>
					<p>Hetek múltak így, mindig növekedő bizodalmassággal. Eleinte, őt naponkint a
                  divatárustól házáig kísérve, csak félórát töltöttünk együtt, később lakást véve
                  Betty ablakának ellenében, kevés órákon kívül, melyek alatt ő engem a kollégiumban
                  gondolt, s melyeket szokott lakásomban tölték, az egész napon által véle
                  foglalatoskodtam. Ha reggel kinyitá ablakait s megöntözve a virágokat, munkához
                  ült; ha estve a fehér kárpitok mögött a világ s kedves árnyéka eltűnt; ha
                  munkaasztalánál ült, s néha dolog közben egy titkos tekintetet vete át hozzám,
                  elpirulva, ha szemeink véletlenül találkoztak: én ott valék ablakomnál, látva,
                  élvezve minden mozdulatát, s boldog, csak mert láthatám; naponkint inkább
                  meggyőződve, hogy nem csalódtam első ítéletemben. Ha észrevevém, hogy kimegy,
                  útnak indultam én is, majd vele menve, majd csak észrevétlenül távolról kísérve
                  lépteit; ha a templomban imádkozott, ott álltam egy oszlop mögött, nézve a nyugodt
                  angyalarcot, mely bizodalmas tekintetét éghez emelte, s talán értem imádkozott. S
                  így, reggeltől estig vele foglalatoskodva, ő vala napjaim gondolata, ő álma
                  éjjelimnek, s szívem, melyben az élet szenvedései annyit rontanak, ismét jobbult e
                  tiszta befolyás alatt. Betty szeretett; talán maga sem gyanítá még, de én meg
                  valék győződve, s igazam vala. Az asszony mindent eltitkolhat, csak szerelmét nem;
                  s ha gyermekes örömét látám, mellyel virágaimat naponkint elfogadá, s a
                  nyugtalanságot, mellyel körülnéze, ha néha a szokott helyre egy perccel később
                  jöttem, s azon nyájas részvétet legkisebb bajaimon s örömeimen, melyet csak
                  asszonyoknál találhatunk, s mely szívünknek oly jól esik, egyszóval mindent, a
                  gondteli tekintettől, mellyel, ha jövőmről szólék, rám néze, mosolygó vidámságát,
                  mellyel, ha enyelegtem, minden szót fogada: nem lehete kételkednem szerelmén.
                  Szavának hangja mondá, ajkai azt mosolyogták, keze remegve azt vallá, piruló
                  arcain az álla - s boldog valék.</p>
					<p>Néha szomorú sejdítések tölték szívemet. Eszembe jutott a mult, s érzém, hogy soha
                  nem szerethetek többé úgy, mint ő érdemlené; eszembe jutott, hogy e boldog
                  csalódás nem tarthat soká s hogy Betty végre meg fogja tudni a valót; de egy
                  tekintet rá, egy szó, melyben mondá, hogy társaságomban jól érzi magát, s minden
                  gond eltűnt. Hány ember van a világon, ki Damoklesként látja a kardot feje fölött
                  s örvend: így élveztem én örömittasan várva a jövőt, bármit takarjon is rejtélyes
                  fátyolával.</p>
					<p>Oh barátom, ő szép vala. E szelíd arc, melynek nyájas kifejezését soha szenvedély
                  nem dúlta még fel, soha el nem keseríté fájdalom; melynek tükrén csak bizodalom,
                  csak rejtélyes sejdítés vala kimondva, s ha néha egy felleg vonula át, mint felleg
                  az égen, ha cseppjei lehulltak, nem hagya nyomot maga után; e kék szemek meleg
                  sugarai, melyek tavasznapként a szenvedély vészeit nem ébresztik, s mégis annyi
                  világgal töltik lelkedet; s e bíborajk, melyen nem a pillanat öröme, de egy tiszta
                  kebelnek nyugodt boldogsága mosolyog elédbe, minden oly összhangzóan szép:
                  elbájolá lelkemet, s ha e leányra nézek, ki majd gyermeki vidámságban, majd mint
                  ábrándozó hölgy álla előttem, s eszembe jutott, hogy azon egy lény, mely Isten
                  után e szívet eltölti, én vagyok, hogy gondolatjai bennem központosulnak, hogy ez
                  érző kebelnek mindene vagyok: oh akkor, lábához borulva engedelmet kérhettem
                  volna, hogy hozzá közelítni mertem.</p>
					<p>Nap nap után folyt nyájasan s egyenlőn, s mint a mezőn napról-napra új virágok,
                  úgy szelíd befolyások alatt szívemben több s szebb érzemények fejlődének; de soha
                  szerelemről nem szóltam vele; az öntudat, hogy szeretetét nem érdemlem, emlékezete
                  azon alávalóságnak, mely hozzá vezetett, megköté nyelvemet, s feltevém magamban,
                  hogy soha e vallomás ajkaimon hangozni nem fog. Barátja leszek, gondoltam
                  magamban; az érzemény, mely keblét most irántam eltölti, tiszta s fellengző,
                  maradjon az, lássa bennem testvérét, s ha majd elválunk s ez érzemény is gyengülni
                  kezd, legyen boldog egy érdemesebb karjai között; fájni fog, de én megérdemlettem
                  e büntetést. - Ezen föltétel megnyugtatá lelkiismeretemet, mert hogy fogadásom
                  megnyerésére nem gondoltam többé, azt képzelheted.</p>
					<p>Mióta Bettyt jobban ismerém, valahányszor munkája engedé, kisétálánk a városból.
                  Majd a boulognei erdőbe, majd a Szajna partjain Sêvres felé vagy máshová; csak ki
                  a városból, ki e sötét utcákból zöld fák alá, így kére mindig. Szegény Betty, hogy
                  is maradhata ő e falak között, ő, ki ablakának szorgosan ápolt virágai előtt a
                  szabad tájról ábrándozott, melyen növekedett, a Dauphiné magas bérceiről,
                  melyekhez ifjú lelke vágyódott, a nagy gesztenyefáról apja háza előtt, s annyi
                  szép színes virágról, melyekből egykor mint gyermek koszorúit fonta? Oh ha honn
                  volnék, - mondá sokszor - ha ismét honn volnék, s megmutathatnám önnek a völgyet,
                  melyben kis házunk áll, ha innék forrásunkból, s velem jönne fel a közel
                  hegyoldalra, honnan három falutorony látszik, akkor örülne igazán; itt még a fák
                  is városiasan néznek ki.</p>
					<p>- Egy este tovább mentünk, mint közönségesen. Betty fáradt vala, s mert
                  emlékeztetém, hogy utunk a boulognei erdőből házáig még hosszú, leült egy fa alá
                  megpihenni. Az est gyönyörű vala. A nap éppen lealkonyodott, s a láthatáron bibor
                  tó terjede el, melyen fényszigetekként egyes fellegek úsztak, ragyogva mint az
                  olvadott érc, ha a kemencéből gömbölyödve kiömlik, fényöket vesztve s elsötétülve
                  lassankint, mint ez, ha lángforrásából messzebbre folyt. Minden hallgatott
                  körülöttünk, csak néha egy távoli kocsi zörgése s az estfuvalom, mely a fák
                  lombjaiban suttogott, szakaszták félbe a csendet, míg a fénytenger lassankint
                  elapadva, a tiszta ég mindinkább elsötétedett s fensőbb ívein már egyes csillagok
                  ragyogtak. Hallgatánk mi is. A természet csudáinál nem maradhat senki érzéketlen,
                  a szív felszólal előttök, de csak szokott hangon. Betty gyönyörtelve bámulá a
                  napnyugotot, én elszomorodtam.</p>
					<p>- Oh, Gusztáv, mi szép ez, - szóla végre Betty elragadtatva - nézze csak, mint
                  pirul az ég.</p>
					<p>- Pirul, - viszonzám elkeseredve bús emlékeimtől, melyek szokatlan hatalommal
                  ébredének lelkemben, - mintha maga az ég szégyenbe borulna, ha estve a megcsalt
                  emberek panaszait hallja, kik valamit vártak a naptól.</p>
					<p>Betty bámulva néze rám. - Hát nem szép-e ez? - kérdezé gyermeki
                  egyszerűséggel.</p>
					<p>- Szép, - viszonzám felindulva - szép boldogoknak, szép neked, ki feltekinte e
                  piros égre, honn érzed magadat, s a bájló alkonyat színeinél nem emlékezel másra,
                  mint a napra, melynek sírja fölött úszik. De vannak emberek, kiknek sötét lelkébe
                  e sugárok nem hatnak.</p>
					<p>Betty hallgatott, s arcai szomorúak levének.</p>
					<p>- Oh örülj, örülj az életnek, - szólék meghatva - örülj, míg más napot eltűnni nem
                  láttál, mint azt, mely a láthatáron néhány óra mulva ismét feljő. Ne hagyja az ég
                  soha megtanulnod, hogy a táj hasztalan virágozik, a nap kelte s az alkony
                  hasztalan színezik egünket, ha belsőnk kopáran áll, s lelkünk elveszté meleg
                  sugárzatát.</p>
					<p>- Te szenvedsz, - mondá kezemet fogva Betty - téged ma baj ért.</p>
					<p>- Ma? - szólék keserűen mosolyogva.</p>
					<p>- Ma vagy tegnap, - szóla Betty - mondd meg nékem, talán vigasztalhatlak.</p>
					<p>- S fognád-e érteni, - viszonzám szomorúan - ha elmondanám is; megérteni azt, mi e
                  szívet fájdalommal tölti? Nem, kedvesem, vannak keservek, melyek szívednek örökké
                  érthetetlenek fognak maradni: az arany rozsdát nem ismer.</p>
					<p>- Gusztáv, - szóla Betty rövid hallgatás után, s szemei könnyekbe lábbadtak - nem
                  kényszeríthetlek; de lám, ha szomorúnak látlak, ha szenvedsz, s nem tudom miért,
                  ha azt kell gondolnom, hogy talán valami vigyázatlan szó által én bántottalak meg
                  - nem tűrhetem. Lám, Gusztáv, - szóla zokogva - én szegény leány vagyok, nem is
                  tudom, miként érdemeltem, hogy ily okos ember velem ennyit bajlódjék, de
                  szeretlek, és -</p>
					<p>- Szeretsz? - kiálték elragadva érzelmeimtől.</p>
					<p>- Szeretlek, mint senkit a világon, - viszonzá ő, kezemet fogva - nem mondhatom,
                  miként szeretlek.</p>
					<p>- Angyal! - kiálték s magamon kívül karjaim közé szorítám a remegő hölgyet, s az
                  első csók lángola ajkain. Midőn magamhoz jövék s érzem szívének sebes dobogását
                  mellemen, s a forró cseppeket, melyeket arcaimon sírt, le nem írható fájdalom
                  rezgé át szívemet, ő szeret - gondolám magamban - s én - -</p>
					<p>Betty hallgatott; vállamra támasztva fejét, állt mellettem.</p>
					<p>Ekkor jött fel a hold, ezüst sugárai messze áthatottak a tájakon, s a sötét föld
                  fölött ismét világosság lőn. Bettyre néztem, öröm sugárzék arcain.</p>
					<p>- De most meg fogod mondani keservedet, nemde - mondá végre remegő hangon.</p>
					<p>- Nincs keservem többé - szólék elragadva egy nagy, kimondhatatlan öröm által,
                  mely mindent elboríta fényével, s még egyszer keblemhez szorítám kedvesemet.
                  Hallgatva menénk hazafelé, mert oly érzelmek kifejezésére, minők kebleinket e
                  pillanatokban eltölték, szava nincs nyelvünknek.</p>
					<p>Szegény Betty! ki gondolta volna akkor, mik fognak történni. Az éj oly csendes
                  vala, az ég oly teli csillagokkal, a Szajna ezüst folyóként halada a város között
                  s az elyséei mezőkről éji zene édes hangjai áldásként szálltak át hozzánk. Ég és
                  föld, fenn a csillagok, körülöttünk a tavasz milliónyi kelyhekből öntve illatjait,
                  minden oly szép vala; ki mondta volna, hogy a természet boldogságod végóráit
                  ünnepli! Ne hígyjen senki előérzeteknek. Ha valaha volt kebel reményteli, ha
                  valaha szív bizodalommal függe kedvesén, a tiéd vala az: s mi vala sorsod? Egy
                  irtóztató hatalom játszik az emberrel e világon, hogy így remélhetünk s ekként
                  szenvedhetünk ennyi remény után!</p>
				</div>
				<div type="chapter">
					<head>XLV.</head>
					<p>Életem új irányt vőn. - Mit szenvedélyemtől elragadva tevék, megtörtént, s bármik
                  valának is előbbi feltételeim, most, mióta Betty szeretve gondola magát, nem
                  lehete visszalépnem. Vagy ha már e szerencsétlennek végzete az, hogy szenvedjen,
                  ha később vagy előbb, a pillanatnak jönni kell, melyben magát csalatva, azt, kiben
                  oly erősen bízott, mint alávalót fogja látni; ha végre ő is, mint majdnem
                  valamennyien, át fogja látni, hogy nyilvános kert az élet, melyben szabadon
                  járhatunk s kelhetünk, s nézhetünk mindent, amint tetszik, de melyben semmi örömöt
                  leszakítva bírnunk nem szabad, mert semmi sem a mienk: - én siettessem-e e
                  pillanatot? én, ki az örömöt, mely e szelíd arcokon sugározék, látám; kinek ő
                  naponkint mondá, hogy magát boldognak érzi, s nem kíván mást sorsától, minthogy e
                  pillanatok soha ne muljanak? Oh, ha valaha szenvedtél, ha valaha elhagyatva érzed
                  magadat e világon, ha ifjú szíved vágyait érezve körültekintél s nem vala semmi,
                  mihez ragaszkodhatnál, s most egyszerre egy derült pillanat jöve rád, s reményeid,
                  melyekből, mint nyári nap után a nehéz felhőzet, csak sötét emlékek maradtak, e
                  nem várt öröm sugárjaiban ismét ragyogva álltak lelked előtt, s ismét szeretni,
                  élni kezdél; ha érezéd azon végetlen boldogságot, melyet, mint a hajnal fenséges
                  színezetét, csak fájdalmak sötét éje után láthatni: kárhoztasd gyengeségemet! én
                  nem tehetek máskép. Talán hibáztam, talán jobb vala elrontani boldogságát, mielőtt
                  a szív még élvezetéhez szokott; de ő boldog volt, s bármennyi kín dúlá fel
                  lelkemet, bármily keservek várnak rám ezentúl: én nem tudom átkozni a
                  pillanatokat, melyekben azt, kit szeretek, boldogítám!</p>
					<p>De hát szerettem-e őt? - Ki mondhatja, való szerelem tölti-e keblét? csak tetteink
                  mutatják később, mit érezénk. De hogy azt hivém, hogy szavaim között, melyekkel
                  Bettynek szerelemről szólék, nem vala egy színlelt, hogy ígéreteim között nem vala
                  egy, melyet teljesíteni nem akartam, annyi bizonyos; s az Ég, ki mindent tud s ki
                  látá e szívet tévedéseiben, s látta küzködéseit s az ellenállhatlan szenvedélyt,
                  mely elragadá, talán meg fog bocsátani vétkeimért. - Tetteink egyetlen mentsége
                  sokszor sorsunkban fekszik; s ha multamra gondolsz, talán te is, habár nem
                  felmenteni, legalább szánni fogod barátodat.</p>
					<p>Boldog valék. - Egy szelíd asszonyi kebel részvéténél nincs semmi vigasztalóbb.
                  Áldjad sorsodat, ha éltednek egy barát juta, bátor szívvel állhatsz szembe
                  végzeteddel; csapás oly nagy nem érhet, melyet a hív kebel nem osztana veled,
                  küzködés oly nehéz nincsen, melyben nem állna oldaladnál, pillanat nincs oly
                  sötét, melynek terheit veled nem osztaná. Ha reményeid megcsalának, rátekintsz a
                  változhatlanra s szívedet új bizodalom tölti; ha az emberek tőled elfordultak,
                  kezet ad, s erősnek érzed magadat; ha minden, min egykor szíved függött,
                  elveszett, a könny, mely szemében ragyog, mondja, hogy szegény nem vagy. Kérj tőle
                  áldozatokat, s nincs semmi oly nagy, mit megtagadna, kérd vagyonát s a tiéd, kérd
                  életét s halni fog. Bajtársad ő, s élted küzködései között bátran számolhatsz rá.
                  De ha vigasztalás kell, ha csatádból nehéz sebekkel tértél meg, csak nyájas
                  asszonyi kezek gyógyíthatják a vérező kebelt. Oh mert van-e férfi, ki életét
                  percenkint fel tudná áldozni, kinek lelkesedésére szüksége nincs, hogy magáról
                  megfeledkezzék? S lám, az asszony tudja mindezt, s ezért ellenállhatlan hatalma
                  keserveid fölött. Ha barátod van, ki vigasztalásodat céljául tüzé ki, egyenesen
                  meg fogja támadni keservedet, elő fogja adni okait, jó logikai rendben, szépen
                  összeszedve; mondani fogja, hogy kár keseregned, hogy veszteséged természetes,
                  hogy magában talán nem is oly nagy, mint képzeled, hogy máshoz kell fordulnod, más
                  tárgyat választanod a gazdag életből, s ki tudja mit nem; hisz mily fájdalom volna
                  oly nagy, melynek azok, kik nem érezék, száz enyhítő okot nem tudnának találni - s
                  ha barátod mindent elmondott, s kért, hogy ne sírj s férfiasságodra intett és a
                  terhet mégsem emelheté le kebledről: ott hagy s tovább megy. Az asszony nem így
                  tesz. Ő nem kérdez, miért könnyezel, nem okoskodik, nem küzködik bánatod ellen: de
                  ha arcodon nehéz fellegek vonulnak át, a részvét, mellyel rád néz, enyhítni fogja
                  keservedet. Bármi elzárt légy, szerelme ismerni tanítá lelkületedet, s elkerülve
                  mindent, mi fájhatna, felkeresve, mi kedves, a nyájas kezek mintegy bájkört vonnak
                  körülted, melyben magadat jól érzed. Ha lelkeden egyike azon nehéz pillanatoknak
                  vonul át, melyekben a régi bánat új erőben visszajő, melyekben szívünknek még
                  kedveseink közeledése is fáj: ő magadra hagy, s legfeljebb azon vigasztalás
                  sugárzik könnytelt szemeiből, hogy veled osztja bánatodat. Ha szívednek valaki
                  kell, kinek sorsodat elpanaszolhassad: ott van ő, s bármi okozta bánatodat, ő nem
                  fogja kicsinynek találni. Talán nem is érti keservedet, talán a nagy tervek,
                  melyeknek veszte fölött könnyezel, neki hasztalanoknak látszanak; de szenvedtél s
                  ő veled könnyezik. Ő nem fordítja másra a beszédet, ha panaszkodol; nem
                  alacsonyítja le azt, mit szeretél; nem rosszalja fájdalmaidat; szívednek részvét
                  kell, azt adja. S mindazon kis örömök, melyeket szeretete számodra kigondola, azon
                  nem szűnő gond, mellyel érzelmidet kíméli, azon szelíd melegség, mellyel kebledhez
                  simul, s mosolyog, ha derültebben, s könnyezik, ha komoran lát; azon napok,
                  melyekben nincs egy pillanat, mely nem a tiéd, s midőn nem érzenéd, hogy szeretve
                  vagy! - Oh aki multjában ily lényre emlékezhetik, s érzé a nyájas kezek érintését,
                  melyek a kebelnek nehéz terhét részenkint levevék, s látá a lassú csudát, melyet
                  szerelem keblében mívele, s melyért az, ki tevé, nem kíván mást, minthogy boldog
                  légy s néha napjában mondjad neki, hogy szereted, hogy szerettetni s boldogíttatni
                  engeded magadat; ki mindezt látta, ismeri, tapasztalta s nem boldog, az ne
                  panaszkodjék sorsa ellen, mely neki azt adá, mi e földön egyedül boldogító. Az
                  angyal mellette áll, csak szív kell, s ő mennyben gondolhatja magát.</p>
					<p>Az első hónap, melyet Bettyvel tölték, éltem legboldogabb időszaka vala, s
                  szerelmének szelíd érintései alatt minden gondolat új irányt vőn. Ha szegény
                  lakásomban magam valék s körülnéztem, ő ott vala minden legkisebb bútoromon; a
                  virágok, melyet ablakomra állíta, róla illatoztak, ő rendezte el könyveimet, a
                  székeket ő igazítá, órám vánkosát ő hímezte. Ha reggel ablakomhoz mentem, piruló
                  arcai mosolyogtak elémbe; ha dolgaimat elvégezve, hozzá siettem, előmbe jött s
                  nyakamba borult; ha egy pár órára el kelle válnunk s maga intett, hogy a
                  kollégiumba menjek, de ne késsem sokáig, képe velem jött; ha estve haza tértem,
                  valami újat találtam ismét, habár csak egy virág volt is, melyet szobámba
                  állított; egyszóval: nyomot, hogy ott volt, s távollétemben rólam gondolkozott.
                  Mint ott, hol jó nemtők járnak, a népmonda szerint minden fűszál szebben zöldel:
                  úgy körömben mindenütt az angyal nyoma látszott. S ha végre a vasárnap eljött s a
                  város sötét utcáiból kimenénk, oda, hová a sokaság zaja nem hatott; hol csak
                  ritkán zavara fel egy magányos átmenő a csendet, s a természet magányosan a
                  tavasszal, szebbnek látszott, mint az emberek mesterkélő kezei alatt, s leültünk
                  egy fa alá s hallgatva örömérzetünkben ábrándokba merültünk: - képzelhetsz-e oly
                  boldogságot, mint a miénk! Oh ki írhatná le e pillanatokat, midőn már nem
                  gondolkozunk s még nem álmodunk, s mégis mindkettőből teszünk valamit; hol a
                  felszabadult képzelet ezer képeket teremt elénkbe, szívünkben száz érzemény dadog,
                  melyet rég ki nem merénk mondani; az élet minden bájaival eltűnik előttünk, s
                  önmultunk oly idegennek látszik, mintha csak álmodtuk vagy regélni hallottuk
                  volna; lelkönkben bús sejdítések vegyülnek reményeinkkel, s oly boldogok vagyunk,
                  s mégis oly könnyen sírhatnánk! Oh ki írhatja le e pillanatokat; de ha érezém
                  azokat, s ébredve ábrándjaimból Bettyre tekintek, s látám e derült kék szemeket,
                  melyek a természet minden szépségei között arcaimon függtek, s ha osztva
                  meghatásomat, remegő kezét nyujtá s kérdezett: boldog vagyok-e? akkor az valék, s
                  keblemhez szorítva dobogó szívét, a föld s minden keserűsége eltűnt előlem. Oh s
                  miként ne néztem volna bátrabban a jövőbe? nem valék-e ifjú, gazdag, szabad? Atyám
                  lemonda rólam, annyi előítéleteit sértém, annyi reményét rontám meg, hogy az, mit
                  még ezentúl tehettem, többé szívét váratlanul nem érheté; a világon nem volt,
                  kinek számadással tartozám tetteimről, s szívem közönyösen tekinte ítéletére: - mi
                  gátolhatá boldogságomat? miért nem szorítanám keblemhez az egy szívet, mely
                  megérte, az egyet, mely értem dobogott?</p>
					<p>Oh! így gondolkozám, messze el innen e szerencsétlen csoport tolongásai közül: el
                  oda, hol az Alpok ragyogó csúcsai emelkednek a kék láthatáron, s a természet
                  nagyszerű csudái között a kebel, melyet mondhatlan öröm vagy szenvedés feszít,
                  nyugodtabbnak érzi magát, ott talán egy magányos völgy nyílik szerelmünknek is.
                  Elzárva a világtól, messze zajától s küzködéseitől, csak te légy boldogságom
                  tanuja, nagy természet! ti bércek, melyeknek látásánál a gyermekszív egykor
                  vágyakkal telt; te dörögve lezúgó hegypatak, melynek hatalmas szava túl nem fogja
                  hangozni az öröm érzetét, mi e szívben felzajog; te virágzó mező, mely soha nem
                  hazudtál még, s minden tavasszal meghozád virágidat! Végy anyai karjaid közé,
                  szent természet, s tanítsd felejteni, mit az emberek között szenvedék; felejteni a
                  hideg számoló csalfaságot, mellyel lelkesülésem fogadtatott, az önösséget, melynek
                  áldozata valék, a rágalmakat s üldözést, melyet találtam; önmagamat - azaz, mit
                  belőlem az emberek csináltak, hogy kiválasztva a sarat, mint a víz, mely sokáig
                  nyugalmából fel nem zavartatott, ismét tisztán álljanak előtted, teremtőm! - S ha
                  nem - ha e kebelnek bánata nem volna orvosolható, ha maga a szerelem tiszta lángja
                  nem szabadíthatná meg e szívet salakjától: legalább ez angyal, ki annyi
                  szeretettel ragaszkodott hozzám, ki bennem bízott s tartalék nélkül adá egész
                  szívét, ne szenvedjen soha a világ hideg érintése által. Tisztán szorítám
                  keblemhez: maradjon tiszta s ragyogó örökre. Nem az út közepén lábbal tapodva az
                  átmenőktől, illatozzék e virág; nem a mocskos élet iszapja fölött folyjanak e lét
                  tiszta habjai: legyen boldog legalább ő! - Rám bíztad magadat, szerető kebel, én
                  nem fogom megcsalni bizodalmadat.</p>
					<p>Oh bár hű maradtam volna feltételemhez!</p>
				</div>
				<div type="chapter">
					<head>XLVI.</head>
					<p>- Hát végre meglátjuk a kalandort - hangozék hátam mögött egy szó, midőn egyszer
                  reggel az elyséei mezőn átmenék, s megfordulván, Werner álla előttem. - Meg kell
                  vallani,- szóla kezet szorítva - soha ember nagyobb komolysággal tréfát nem űzött
                  még, mint ön; úgy beletanult a törvényhallgatóba vagy nem tudom, mi más szerepet
                  játszik, hogy végre magam is alig gondolhatom, hogy Gusztávunkkal szólok.</p>
					<p>Nem mondhatom, mi kellemetlenül hatott rám Werner látása; mióta Bettyvel
                  ismeretségben valék, csak ritkán, s most hetekig éppen nem láttam őt, s hideg,
                  gúnyoló modora, mellyel minden tárgyról szólt, most érzetemet sérté. Viszonzám
                  köszöntését s közönyös tárgyakról kezdek beszélgetni.</p>
					<p>- Barátom, - szóla végre félbeszakítva frázisaimat, melyekkel éppen az utolsó
                  szomorújátékról okoskodtam - ha gyaníthatám, hogy fogadásának ez lesz a
                  következése, nem engedtem volna soha, hogy az megtörténjék, ön társaságunknak,
                  úgyszólván, elveszett; Lafard, mióta egy tárgy van a világon, melyről szólni nem
                  szabad, betegeskedik; Arthur, mert önnel nem lehet, a játszóasztalnál tanyázik, s
                  vesztve mindig, jelképe lehetne Werther szenvedéseinek, annyira agyonlövési
                  kedélyben van; angolunk naponkint ostobább; egyszóval: ha ez sokáig tart, egész
                  társaságunk szétoszlik, hacsak ön nem könyörül rajtunk s a hathónapi határidőt meg
                  nem rövidíti.</p>
					<p>- Én? - kérdezém zavartan.</p>
					<p>- S ki más? - viszonzá ő jókedvűen - a fogadás nyerve van, s csak - -</p>
					<p>- S honnan tudja ezt ön? - szakasztám félbe beszédét.</p>
					<p>Nevetett. - Honnan? mintha nem ismerném eléggé arra, hogy ön nem soká folytat ily
                  tréfát, ha filozófiájában Plátónál túl nem haladott; mintha minap a boulognei
                  erdőben nem láttam volna igen rosszul öltözve, de igen szép társaságban; mintha
                  nem tudnám, hogy N. utcában kedvesével szemközt lakik, s mintha - meg kell
                  vallani, - szóla mosolyogva - azt nem gondoltam volna, hogy még valaha pirulás
                  által is el fogja árulni magát.</p>
					<p>Az embert nem alázza le semmi annyira önmaga előtt, mint a titkolódzás; zavarodva
                  álltam Werner előtt.</p>
					<p>- Miért jő oly zavarba? - szóla ő, rám függesztve sötét szemeit; - ha valakinek,
                  önnek bizonyára nincs oka zavarba jönni, nincs oka pirulni; bátran, emelt fővel
                  léphet körünkbe, s míg lakománknál öregünk szomorú képpel gazdáskodik, kedvesére
                  mutatva mondhatja: nézzétek e leányt, ez önmagamért szeret, pénz- s haszonvágy
                  nélkül, s tátott szájjal fogjuk bámulni ez Istencsodáját.</p>
					<p>- S hát mit mondana ön, - szólék, felingerelve csak a gondolat által is - ha én,
                  kit ő szeretett, kinek teljes bizalommal odaadá magát, most köszönetül önök
                  társaságába vezetem; s élvezve a dicsőséget, hogy egy szegény leányt hazugságimmal
                  elámíthattam, romlott társaink durva tréfáinak teszem ki őt; ha érintkezésbe hozom
                  azon alávaló teremtésekkel, melyek társaságunk asszonyi részét képezik, lealázva,
                  lábbal tapodva őt, köszönetül, hogy szeretett!</p>
					<p>- Ez szép s nemeslelkű lehet, - szóla nyugodtan Werner - de regényben, hol a
                  fogadás csak papíron áll, talán helyesebb volna, mint itt, hol ezer napóleonba
                  kerül; az öreg Lafard, csak ha kedvesét orgiánkba hozza, fizet; s higyje el, kis
                  grisetteje nem éppen oly szörnyűnek fogná venni az egész dolgot, mint ön talán
                  képzeli, vagy ha kissé neheztel, adja neki a nyert pénzt, s minden rendben
                  van.</p>
					<p>Nem mondhatom, mennyire sérté érzelmemet e hideg nyugalom, mellyel Werner az egész
                  tárgyról szólt. - S nem mondtam-e önnek, - szólék végre - hogy e lány szeret s
                  hogy mindez lehetetlen?</p>
					<p>- Szeret, - viszonzá nyugodtan ő - meglehet, én nem tagadok semmit; vannak
                  holdkórosak, somnambülek, szerelmesek, s ha ily szegény lány, ki talán egy pár
                  regényt olvasva képzelmét felizgatá, szerelmessé válik, a dolog nem csudálatos; de
                  ha ön azt hiszi, hogy Bettyje a törvényhallgatóba szerelmes, s nem éppen oly jól
                  tudja, mint mi ketten, kivel van dolga: teljes meggyőződésem szerint csalódik; s -
                  úgy tartom, mit sem vesztettek egyéb tökélyei szeme előtt, ha kedvesének eszébe
                  jutott, hogy az, ki bírja, egyszersmind gazdag és gróf; ily leányok jóval
                  okosabbak, mint közönségesen gondoljuk.</p>
					<p>- De honnan gyanítja ön, hogy Betty nevemet ismeri? - kérdem feszülten.</p>
					<p>- Honnan? - viszonzá mosolyogva, íme egy szép példája ismét, hogy minden
                  tapasztalásunk hasztalan, ha kívánatainkkal ellenkezésben áll. S miként is
                  gondolhatja ön, hogy nem? - Évekig élt e városban, hintai, lovai a legszebbek közé
                  tartoznak; ön termeink egyik legdivatszerűbb embere, s azt hiszi, hogy ismeretlen
                  maradhatott? Nem valószínű-e, hogy Betty egyszer önt az elyséei mezőn lovagolni
                  látván, nevéről kérdezősködött vagy azt véletlenül mástól hallá? vagy ha nem,
                  egyik barátnéjától megtudta, ki lappang a szerény deák alatt? - mondja meg önmaga,
                  nem valószínű-e ez? nem igazolja-e ezen véleményt maga az engedékenység, mellyel
                  kívánatait teljesítette, mellyel hetek alatt öné lett? Egy szegény deák hónapokig
                  sóhajtozott volna, ön mint Caesar jött s győzött; mi természetesebb, minthogy a
                  szegény leány megtisztelve érzé magát, s hogy meggyőződve szeretetéről, melyet
                  közeledésének regényes színe hihetővé tett, talán azért nem álla ellent, mert a
                  legnagyobb reményekre gondolá jogosítva magát. - Oh mit nem tudnak a leányok
                  reményleni!</p>
					<p>Werner hideg okoskodása fájt szívemnek, s mégis nem tudom, mi belső érzet mondá,
                  hogy igaza van. Éltem csalódásai gyanakodóvá tettek, s habár küzködtem a gondolat
                  ellen, bizodalmam ingadozni kezdett.</p>
					<p>- De - folytatá Werner - ha minden valószínűség ellenére csalódtam, ha Bettynek
                  ártatlansága minden számításon felül áll, ha soha lovasra nem nézett, soha
                  fiatalembernek nevét nem kérdezte, sőt ha barátnői mind éppen oly ártatlanok mint
                  ő, s egész grisette-ösmeretsége között nincs egy, ki neki az ön való nevét
                  megmondhatná: vajjon azt hiszi-e, hogy valaha csalódása felfedeztetik s a szegény
                  deák mint gazdag gróf áll elébe, ő vigasztalhatlan lesz? - hogy nem fog magánkívül
                  örömében nyakába borulni s nevetni és sírni elragadtatásában? hogy nem fogja
                  százszor inkább szeretni, mint elébb? - Hígye el ön, a pénz egyike azon hibáknak,
                  melyeket mindenkinek megbocsátunk, s bármi regényes legyen is lelkülete, kevés
                  van, ki ha virágzó mezeje alatt egyszerre aranyakn_a találtatott, alábbvalónak
                  gondolná előbbi birtokát.</p>
					<p>- Ön Bettyt nem ismeri, - szólék rosszkedvűen - de ha ezt tehetném fel róla -
                  megvetném.</p>
					<p>- Hibázna - felele ő nyugodtan. - A szerelem nem más, mint összege azon
                  reményeknek, melyeket egy személy birtokával összekötünk. Ha asszonyt lát, szépet,
                  gazdagot, elmést és sokaktól csudáltat, olyat egyszóval, kinek birtoka éldeletet s
                  irígyeket ígér, érzékét és hiúságát kecsegteti: szeretni fogja; vegyen el
                  tökélyéből egyet - s érzeménye megváltozott; változtassa csak nevét, hírét vagy
                  éppen azon divatszerű kényelmet, mely őt környezi, s noha a személy egy maradt -
                  szerelme gyengült; s azt gondolja, hogy nők nem éppen úgy éreznek mint mi, s hogy
                  mind azon külső fény s dísz, mely minket szeretni késztet, őket érzéketlenül
                  hagyja? - Ön szeretve gondolja magát s boldog. De bármi nagy legyen kis
                  grisettejének szerelme, vajjon nincsenek-e némi remények is összekötve
                  szerelmével? Bizonyosan, ön most törvényhallgató, valaha ügyvéd vagy jegyző lesz
                  önből, s egypár száz vagy ezer franknyi jövedelem megszerzi mindkettőjüknek a
                  polgári lét kényelmeit; ez az, mit Betty remél, mit szeretetével összeköt. Már ha
                  e szerény remények helyett egyszerre mindazon éldelet áll elébe, melyet az ön
                  birtokával szerezhet: szegény polgári lakás helyett fényes termek, kocsik, inasok,
                  páholy az operában, ruhák s kalapok szíve tetszése szerint: vajjon e kis leány, ki
                  erről éltében százszor álmodozott, s mindezt annyival nagyobb örömöknek vélte,
                  mennyivel távolabb áll tőlök, nem fogna örülni, ha elérte? nem fogná magát
                  boldogabbnak vélni grófja, mint szegény deákja karjain? - Kereskedők vagyunk
                  mindnyájan, minden tetteinknek megvan ára; legyen pénz, dicsőség érzékeink
                  kielégítése, vagy képzelet, miért valamit cselekszünk, mindegy: bizonyos, hogy nem
                  teszünk semmit ingyen, s e kis leány, ki oly szegény jövőért adta el magát, nem
                  örülne, ha a fizetésnél egyszerre annyival többet kap? nem áldaná végzetét, hogy
                  ez életben, mely mindenikünknek egy nagy számolási feladás, ő csak abban
                  csalódott, hogy számára több jutott, mint képzelé?</p>
					<p>- Ha ön ismerné Bettyt, - szólék mindinkább elkedvetlenedve - nem beszélne így. E
                  lény nemesebb, minthogy ha szíve felszólalt, számítani tudna.</p>
					<p>- Én nem kételkedem tökélyein - viszonzá Werner s ajkai körül gúnymosoly lebege; -
                  az asszonyi tökélyek ideálja, mint a mobile perpetuum, százezerszer fel vala
                  találva, s bár mit mondjon az alávaló sokaság, még százezerszer fel fog találtatni
                  utánunk is. - Bettyje angyal lehet. Ki tudja, mi ócska könyvekből talán egy szép
                  arkádiai boldogságot szedett össze képzeletében; szalmafedél, fekete kenyér s víz,
                  hozzá tíz nyifogó gyermekkel, mindennel egy szóval, mi ily mennyországhoz való; ő
                  nem tudja, hogy a szerelem kis mustármagjából néha fa nő, oly nagy s magas, hogy
                  magunkat felakaszthatnók rá; nem gyanítja, hogy a házasság csak éppen bekötése
                  szerelmünknek, mely által, mint minden könyvkötésnél, verve s körülmetélve a könyv
                  észrevehetőleg kisebbé válik; nem hallotta soha boldog házastársaktól a csodálatos
                  tapasztalást, hogy ugyanazon szerelmi nap, melynek hajnala oly szép vala, ha végre
                  házassági egünkön feljő, oly fenségesen ragyog, hogy ránéző szemeink könnyekkel
                  telnek: megengedem, mind ez ismeretlen, hihetetlen előtte vagy legalább az volt,
                  midőn Párizsba jött, de meddig tarthat ez? - Meddig tarthat ez itt e város prózai
                  körében, hol minden fellengző képzeletnek egy pozitív szükség lép elébe, s ha más
                  nem, legalább az éh gyomor mindent kijózanít. - Teli reményekkel lép az ifjú e
                  város körébe, fejében, amint hiszi, nagy gondolatok, szívében, amint nevezni
                  szoktuk, magas érzemények szólalnak fel; ha Franciaországnak Mirabeau vagy
                  Napóleon, ha a világnak egy új megváltó kellene, felhíva gondolná magát minderre.
                  - Kis szülővárosában ő volt a lángész, az egyetemen ő az első, testvérei között ő,
                  kitől legtöbbet vártak, s míg honn egy szép tervet alkota magának s előre
                  kijelölte az utat, melyen haladni fog, Párizsba jő, s hova csak fordul, ez egy szó
                  hangzik elébe: add el magadat, add el lelkedet, azaz: élted meggyőződését,
                  hitedet, reményedet, s amin szeretve függtél; adj el mindent, kéz alatt titkon
                  vagy azon árverés útján, melyen pártjaink egymást ígéreteikben felülmulják: add el
                  magadat s jól jársz, meggyőződésedért fizetést kapsz, becsületedért egy
                  rend-szalagot, a nagy remények helyett, melyeket nemzetedről képzelél, egy kis
                  szerencsét magadnak; ha azt nem teszed, maradj becsületes s halj meg éhen. Tisztán
                  s teli reményekkel lép a hölgy e falak közé; érzi, hogy szerelem nincs oly nagy,
                  melyet szíve viszonozni, áldozat oly nehéz, melyet tenni nem tudna; félig anyja
                  körében töltött gyermeksége emlékeiből, s félig keble vágyaiból alkotva a jövő,
                  melyet képzele, derült s boldogító. Add el magadat, ez hangzik fülébe, mihelyt az
                  utcákra lép; add el szép testedet, fogd körül ifjú karjaiddal az elaggott
                  korhelyt, melegítsd csókjaiddal remegő ajkait, színlelj szeretetet, hogy
                  elgyengült érzékei felhevüljenek: ártatlanságod tiszta köntöse helyett divatszerű
                  ruhákat adunk, házi boldogság helyett színházat, kocsikat s inasokat; s még a
                  fölött szíved a tiéd marad, az nem kell senkinek; ha ezt nem teszed, maradj
                  ártatlan s koplalj! S vajjon hány ifjú van s hány leány, ki e jó tanácsot nem
                  követte? S ön azt hiszi, hogy az, kit kedvesének nevez, e társaság érintéseitől
                  tiszta maradt? - hogy itt, hol nem tudjuk, az asszony, ki ott a divatszerű
                  hintóban mellettünk áthalad, nem adta-e el magát utált férjének, csakhogy nagy
                  nevével együtt gazdag eltartást nyerjen, s e leánynak, ki előttünk megy, nem fog-e
                  még ma vevője akadni - csak Bettyje fog tiszta maradni, mintha e sárban valaki
                  haladhatna csak egy lépést is a nélkül, hogy magát bemocskolná?</p>
					<p>Mélyen hatottak Werner szavai rám; s habár sértve legszebb érzeményeimben, nem
                  nézheték szánakozás nélkül e férfira, kinek keserű beszéde talán csak azon keserű
                  kehelynek utolsó cseppje vala, melyet ajkai aljáig kiürítettek. - Önnek szomorúak
                  lehetnek tapasztalásai - szólék végre.</p>
					<p>- Meglehet, - mondá keserűen mosolyogva ő - meglehet, hogy szerelmes sóhajtásaim,
                  melyekre ifjú koromban ez ajkak is nyíltak, ha nem is a házasság igen közönséges
                  sopánkodásaihoz, legalább azon szomorú meggyőződéshez vezettek, hogy ifjúkorunkban
                  több boldogságot reménylünk egy rövid órában, mint később egész életünkben
                  elérhetünk; meglehet, hogy egyike vagyok azoknak, kiknek barátjaikból csak szomorú
                  tapasztalások maradtak; meglehet, hogy a szív, mely az életbe lépve gondolá:
                  nyerni nem lehet, ha hitelre nem adunk, túlvitt bizodalma által bankrottá vált;
                  vagy hogy, mint a bányásznál, ki arany ércének sárga ereitől annyit várt s
                  olvasztó tála alján a csepp aranyat látja: az, mit elértem, nem felelt meg
                  reményeimnek; vagy hogy e véghetlen világvásáron, hol mindenki csak vevőt keres,
                  némely magasan hangzó szónak értelmét, némely fenségesnek látszó dolognak való
                  becsét jobban ismerni tanultam; de egyet tudok, s azt vegye tanácsul: a szerelem
                  költészet, mely eltűnik, vagy hazugság, melyet végre felfedezünk, soha nem való;
                  az balgatag, ki érte valamit tesz vagy elhagy. S ezzel elváltunk.</p>
				</div>
				<div type="chapter">
					<head>XLVII.</head>
					<p>Ritkán jut eszünkbe, mit teszünk beszédeinkkel; - mag a szó, melyet gondatlanul
                  elhintünk; ha néha sejdítnők, hová vetettük, s tudnók, hogy az, mit a pillanat
                  felgerjedésében kimondánk, fogékony emberi kebelben csírázva, mivé nőhet:
                  eliszonyodnánk. Werner bizonyára nem sejdíté, hogy szavaival szerencsémet rontja
                  el - s mégis úgy vala.</p>
					<p>Mióta Betty szerelmében bíztam, boldog valék; éltem új irányt nyert, reméltem,
                  örültem ismét, mint szebb napokban; e beszélgetés lelkemben kételyeket ébresztve,
                  bizodalmamat s vele egész örömkincsemet feldúlta. - Mit ért, hogy Betty nyájas és
                  szerető vala, mint azelőtt, hogy komolyságomat észrevéve, kettőztetett
                  szorgalommal teljesíté minden kívánatomat, sőt hogy e mosolygó gyermekarc előtt,
                  néha mindent felejtve, pillanatokra ismét boldognak érezém magamat: a szív
                  elvesztette nyugodt biztosságát, s a legkisebb alkalom, a legártatlanabb szó új
                  kételyeket gerjeszte. - Gyűlöltem Wernert, százszor mondám önmagamnak, hogy csak
                  jók érthetik egymást a világon, s hogy e szívtelen ember nem ítélhet Bettymről,
                  hogy keserű beszédei csak önromlottságát mutatják - hasztalan! Ha Betty néha
                  ártatlan tudatlanságában a gazdagok boldogságát magasztalá; vagy barátnéjáról
                  szólt, ki egy külföldi herceggel ismeretségbe lépve szerencséssé lett, azaz
                  hintóban jár s naponkint más színházba mehet: akkor minden, mit Werner mondott,
                  bizonyosnak látszott, s e szegény leány egész szerelme nem adhatá vissza
                  bizodalmamat. - Mint a kő, mely vízmederbe esett, ha a habok, melyeket gerjeszte,
                  elsimultak is, zavaros helyet hagy maga után: úgy e kétkedő szív, felzavarva
                  egyszer, elveszté derült nyugalmát örökre.</p>
					<p>Eddig Betty még nem tudott semmit; - s noha zaklatva kételyeimtől, minden lépését
                  kémlelő szemekkel követém és a legártatlanabb szó fölött órákig töprenkedtem, nem
                  vala semmi okom gondolni, hogy csak gyanít is valamit. - Egykor véletlenül
                  leveleket hagyék asztalomon, melyekben való nevem s lakásom állt; ő kérdezett, de
                  mondám, hogy e levelek egy ifjú úrhoz írattak, kinek kisebb dolgait s levelezéseit
                  viszem, s ő megelégedett, s már által kezdem látni gyanakodásaim egész nevetségét,
                  midőn egy véletlen eset végre fölfedezé titkomat.</p>
					<p>Atyámnak dolgai valának a fővárosban, őt magát betegsége honn tartóztatá, s így az
                  egész ügy rám bízatott. A levél, melyben atyám ezt tevé, udvarias vala s hideg;
                  engedelmet kért, hogy fáraszt, ígérte, hogy ezentúl nem fog alkalmatlankodni
                  többé; egyszóval minden sorából látszott, hogy idegenekké váltunk, de mennyivel
                  inkább érzém, hogy e bánásmódot atyámtól megérdemeltem, annyival több szorgalmat
                  akarék fordítni ez ügyek elrendezésére, s így Betty egy ideig magánosabban élt.
                  Összejártam a minisztériumokat, meglátogattam a legtöbb befolyású személyeket, s
                  végre, hogy még biztosabb legyek, elmének a Tuilleriákba. Szerencsétlenségemre
                  velem együtt néhány követ tevé udvarlását, s midőn elvégezve dolgomat lejövék, az
                  ajtónál egész néző csoport tolongott; képzelheted meglepetésemet, midőn a tömegen
                  végigtekintve, egyszerre Bettyt látom, ki elbámulva rám függeszti szemeit. Kocsim,
                  nem tudom mi okból, nem jőve mindjárt, s így ott kellett állnom, míg egyesek, kik
                  előttem hintóikba szálltak, köszöntének, mások beszélgetésbe ereszkedtek, időt
                  hagyva, hogy Betty, kinek szeme rólam el nem fordult, egészen meggyőződjék.</p>
					<p>Szerepemnek további folytatása lehetetlen vala, azt érezém; egyenesen kis
                  lakásomhoz hajtaték tehát, s nem is változtatva ruhámat, fel s alájárva a
                  szobában, várék kedvesemre. Rövid idő mulva eljött; ne várd, hogy e jelenetet
                  leírjam. Rossz leíró voltam egész életemben; minden tárgy vagy közönyösen hagy
                  vagy oly hatalmasan gerjeszt fel, hogy eltűnte után érzelmeimnél más emlékem nem
                  marad; de hogy soha boldogabb teremtést nem láttam, mint e pillanatokban Bettyt,
                  hogy soha szebbnek e kedves leány nem tetszett, mint e határtalan öröm
                  felgerjedésében, azt mondhatom; s hidd el, e pillanat éltem legszebb emlékei közé
                  tartozik.</p>
					<p>Eleinte zavart vala; egyenruhám, címem, az új helyzet, melyben előtte állék, oly
                  idegen színt vontak személyemre, hogy első pillanatokban közelítni sem mert, s
                  elpirulva remegő szóval gróf úrnak nevezett; de midőn szokott hangon nevénél
                  szólítám s nyitott karokkal jöttem elébe, mint máskor, öröme nem ismert határokat,
                  s keblemre borulva csak könnyeinek zápora mondá ki érzelmeit. Mélyen meg valék
                  hatva. - Oh Istenem; - zokoga végre rám függesztve nyájas tekintetét - hogy
                  érdemeltem én ezt? mi vagyok én, hogy hozzám leereszkedél? Te, ki gróf vagy s
                  gazdag, ki a királyhoz mehetsz, kit mindazon nagy urak s dámák köszöntének, s ki
                  mégis engem, szegény leányt tudál szeretni! - Hintaid vannak, cselédeid, ki tudja
                  mily pompás palotád, s te elhagytál mindent, s e kis szobában laktál hónapokig,
                  szegény bútorok között, társaság s örömök nélkül, s mindezt miattam. Oh Gusztáv,
                  én véghetlen boldog vagyok. - Az valék én is - s ez a végső tiszta öröm vala,
                  melyet társaságában élvezék.</p>
					<p>E váratlan felfedezés által a viszony, melyben Bettyhez álltam, megváltozott. A
                  nyugodt boldogság, melyet szerény lakomban eddig találtam, nem tarthata tovább, az
                  örömök helyébe, melyeket a szegény deák élvezett s adott, más viszonyoknak kelle
                  lépni; minők lesznek azok, még nem tudhatám, de egy elhatározott feltételem vala:
                  hogy Bettyt soha a romlott társaság érintésének, melyben elébb éltem, nem fogom
                  kitenni.</p>
					<p>Falusi lakot bérlelék tehát magamnak, s mindjárt harmadnap oda vezetém kedvesemet.
                  A lakás kényelmes vala; néhány divatosan bútorozott szoba, csinos kert tele
                  virágokkal, terraszunkról derült kilátás a Szajnára, ablakaink alatt zöld mező s
                  kertek, egyszóval minden, mi falusi lak kényelmeihez szükséges; gondold hozzá még
                  lovaimat, cselédeimet s egész házamat, mely Bettynek királyi pompával tartottnak
                  látszott, s hinni fogod, hogy paradicsomban érezé magát; - s bár távol
                  elragadtatásától, első napokban megelégedve valék magam is. - Hogyis ne lettem
                  volna az? Látni az ártatlan örömet, mellyel e kedves leány új körére tekintett, az
                  elragadtatást ablakaink kilátása fölött, a bámulást, ha kertünkben egy ismeretlen
                  virág vagy a falon egy még nem látott kép vonta magára figyelmét, a gyermekded
                  megelégedést, mellyel majd házunk bútorait, majd önruháit tekinté, egyszóval a nem
                  szűnő boldogságot, mely egész valóját körülsugározá. Az emberi szívnek boldogítóbb
                  érzete nincs, mint boldogságot látni, melynek alkotói mi vagyunk; s ha Bettyt
                  sohasem szerettem volna is, az, hogy ekkép boldogíthatám, kedvessé teszi egy
                  időre. - Néha túlságosnak látszott ez öröm, eszembe jutott Werner, ki ezt előre
                  jósolá és szinte neheztelni kezdék Bettyre, de ha ismét meggondolám, hogy mind ez,
                  mit a szokás megvetni tanított, neki még napok előtt elérhetetlennek látszott; ha
                  mosolygó arccal elémbe lépett, s majd egy szoborhoz, majd egy képhez vezetve
                  kérdezett, mit jelent, s ha megmondtam, nyakamba borult s újra elmondá köszönetét:
                  akkor, egy ideig legalább, megelégedett valék. - De miután hetek multak és semmi
                  sem változott, miután Betty naponkint jobban érezé magát, naponkint több érdekkel
                  tekinte körül új körében, miután beszélgetései csak a színházról, melybe esténkint
                  elmenénk, sétáinkról vagy éppen ruháiról folytak: ez örömök, melyekben részt nem
                  vehetek, úntatni kezdének. Összehasonlítám a jelent ismeretségünk első napjaival,
                  mennyivel valék akkor boldogabb! Ha egy pár órányi távollét után hazatértem, s ő
                  örömzajongva nyakamba borult, mily egészen enyimnek nevezhetém akkor; lelkében nem
                  volt egy gondolat, melynek nem adtam volna irányát, nem volt érzemény, mely nem
                  rólam szólt; ha arcain öröm sugározék, mondhatám magamnak: ezt te adád; ha a
                  jövőről szólt s a reményteli szív derült képeket teremte elébe, érezhetém, hogy e
                  remények tőlem jönnek, én valék a művész, kinek érintése alatt e szív minden
                  húrjai felhangoztak, az Isten, ki szívének édenét teremte! S most mennyi tárgy,
                  mennyi idegen érdek álla közöttünk; a tegnapi szomorújáték, könyvek, virágok,
                  ruhák, lovak foglalták el gondolatjait, s a hálaérzet, mellyel mindezt nekem
                  köszöné, nem pótolhatá ki azt, amit vesztettem.</p>
					<p>Szerelemféltők vagyunk valamennyien; nemcsak mert az, ki egy egész szívet ad,
                  joggal egész szívet kívánhat vissza, s bármi legyen az, mi kedvese szerelmének
                  részét elfoglalja, s bármi csekély legyen e rész, mely nem rajta függ, általa
                  magát csalatva gondolja - de mert valamennyien büszkék vagyunk. Nézetünk szerint
                  az asszony, kit szeretetünkkel megtisztelénk, oly boldognak érezheti magát, hogy
                  más örömre hely szívében nem maradhat többé; s ezer közt alig van egy közöttünk,
                  ki rossz néven nem venné, ha kedvese még más valamin is függ. -
                  Elkedvetlenedtem.</p>
					<p>Minden dologban csak az első lépés nehéz, így szól a közmondás; s ez bizonyára
                  sehol nem valóbb általánosabban, mint kedveseink hibáira nézve; csak az elsőt
                  találjuk meg későn, ha ez feltaláltatott s a nimbusz eloszlott, mely alatt
                  kedvesünket tökéletesnek véltük, csak kevés idő kell, hogy a hibáknak egész
                  seregét észrevegyük: így vala ez vélem is. Az idő megszűnt, melyben Betty
                  angyalnak látszott; vizsga szemmel kémlelém legkisebb tetteit, s mihelyt lehetőnek
                  gondolék csak egyet, ezer hibát találtam. - Ha a városból visszatérve új ruhát
                  vagy más ékességet hoztam magammal, s minden adományaim között ez vala
                  legkedvesebb, ha új köntöst véve, a tükörhöz ment, onnan hozzám, tízszer kérdezve,
                  hogy áll, s ismét vissza a tükörhöz gyermeki örömmel nézve új piperéjét:
                  egyszóval, ha úgy viselte magát, mint minden leánynak ily helyzetben szokása, a
                  hároméves kisdedtől, ki selyem szalagjában büszkélkedik, a jegyesig, ki cifra
                  nászköntösében a tükör előtt még jegyesét is elfelejti: ő hiú, gondolám magamban;
                  ha kikocsiztunk s nem örült semminek inkább, mint ha sok emberre akadtunk, hogy
                  láttassék: - ő büszke, vala ítéletem; ha minden kívánatomnak hódolt, ha most
                  naponkint többször visszatérő rossz kedvemet nyugodtan tűrte, s mindenben
                  ellenmondás nélkül kedvemre járt: tette volna-e ezt elébb is, még mikor szegénynek
                  vélt? így elmélkedem magamban; - s nem a legönösebb, legalávalóbb számítás-e talán
                  ez engedékenység? vagy ha végre a szerencsétlen éppen azt mondá, hogy első
                  találkozásom óta többnek vélt, mint minek látszottam; hogy éppen azon uriasság
                  tetszett néki rajtam, mely minden mozdulatomból kitűnt; vagy azt, hogy nénje előre
                  jósolta jövőjét, mindig mondva, hogy majd szép hintókban fog járni, inasokkal, a
                  legszebb ruhákban s gyöngyökkel: akkor minden, mit Werner mondott, bizonyosnak
                  látszott, csalatva gondolám magamat, vagy legalább meg valék győződve, hogy Betty
                  engem, ha azon időben, még deáknak gondolt, egy gazdagabb ifjú ajánlkozik,
                  elhagyott volna; s szinte megvetéssel néztem e szegény leányra, ki nem gyanítva
                  semmit, nyugodtan elmondá boldogtalan beszédeit.</p>
					<p>Ő nyájas és szerető vala irántam, mint azelőtt; de most még szépsége is elveszté
                  báját ez új, neki oly idegen körben. Egykor, míg egyszerű köntösében állt előttem,
                  minden ékesség nélkül, azonkívül, melyet az ég e mosolygó arcra teremtett, szívem
                  feldobogott örömében. Oh mi szép, mi bájoló vala ő így! Az illatos virágok sötét
                  fürtjei között, az ártatlan öröm, mely egész valóját eltölté, az ellenállhatlan
                  természetiség minden szavában, minden mozdulatában; - keblem megnyílt, ha láttam!
                  S most! Haja az utolsó divat szerint rendezve, a legújabb szabású ruha, a legszebb
                  kendő s patyolat és drágaságok, felcifrázva s piperézve, hogy szépsége alig
                  látszott ki e rosszul választott divatvegyület alól, s hozzá mennyi mesterkélés
                  minden mozdulatban, mennyi iparkodás nagyvilági formák után, mennyi önmegelégedés,
                  valahányszor tükörben felcifrázott személyét láthatta! Oh barátom, sírhattam volna
                  e változáson; ő lealacsonyítva, meggyalázva látszott e divatos ruhák alatt.</p>
					<p>Mindent színlelhetünk, csak szerelmet nem; vagy ha a világot csalhatjuk is
                  érzelmeinkkel, az asszony, kit, egykor szereténk, észreveszi a változást; szavunk
                  hangja, tekintetünk, beszédeink s maga hallgatásunk megmondják néki, s habár az
                  egész világ, ő nem fog csalódni érzeményeink felől. S így Betty minden nyájasság
                  mellett is, mellyel legkisebb gondolatait teljesítém, rég észrevevé szívem
                  változását, s nem gyanítva okát, csak több nyájasság által akará eloszlatni a
                  felleget, mely derűlt egünkön összevonult. Oh, de a szerelem omladékait ki
                  állíthatja helyre ismét? azon szövetekhez hasonló az, melyek egy fonalból
                  készülve, ha egy csomó megszakadt, mennyivel többet húzzuk, annyival inkább
                  szétfoszlanak; a szerelem sebei gyógyíthatlanok, s Betty minden iparkodása csak
                  inkább elkedvetlenítő. - Ő nem engedett állhatatos törekedésében; a hidegség,
                  mellyel néha nyájasságát fogadtam, keserű feleleteim legártatlanabb kérdéseire,
                  unalmam, ha együtt valánk: - mindent eltűrt, mindig jókedvűnek, boldognak
                  látszott. De éppen ez ártatlan tettetés ébreszté fel gyanúmat. A derült mosolygás,
                  mely ajkai körül lebegett, nem takarhatá el szívének mély bánatát. Ha néha
                  véletlenül szobájába léptem s elfordulva szemeit törlé: bármi víg szavakkal
                  fogada, én tudtam, hogy szenvedett, s ez egy csalfaság egész természetességét
                  elrontá. Mióta örömre kényszeríté magát, minden, mit tett, kényszerítettnek
                  látszott, s mindinkább erősödtek kételyeim.</p>
					<p>Nem csalfaság-e ez? gondolám magamban; ő megelégedve nem lehet, ő észrevéve, hogy
                  nem szeretem többé s mindez öröm, melyet színlel, tettetés; de miért tűri hát
                  mindezt, miért színlel? mert gazdag vagyok, mert fényes helyzete tetszik, mert
                  ruháinak s páholyának örül, mert eladta magát. - Szívem elkeseredett e
                  gondolatnál.</p>
					<p>Betty mindent tett, mi által kedvemben járhatott; észrevevé, hogy szerfölötti
                  piperéje kellemetlen, s öltözete ismét egyszerűbbé lett; gyanítá, hogy a
                  mulatságok, melyeken gyermeki örömmel függött, engem úntatnak, s felhagyott velök;
                  de mit ért mindez? Ha estve magunk valánk, s kivilágított kis termünkben egymás
                  mellett ülve beszélgeténk, szívem csak unalmat talált; szerelmem megszűnt, s vele
                  minden, mi Betty társaságát érdekessé teheté. Akaratlanul Julia képe emelkedék
                  lelkemben s ha a művelt asszony lelkes beszédét e kis leány csevegésével
                  összehasonlítám, s visszagondoltam a boldog estékre, melyeket ama kitűnő hölgy
                  társaságában tölték, a jelen pillanatok ürességét érzém. Betty néha tűrhetetlenné
                  vált. Találkozásunkról szólt, - szerelmünk első napjairól, de e beszédek, melyek
                  egykor oly kedvesek valának, most elveszték érdeküket; s ha néha kezét nyújtva
                  kérdezett, szeretem-e még, s könyörületességből igennel feleltem: a gondolat, hogy
                  hazudtam, hogy hazudnom kelle, elkeseríté lelkemet.</p>
					<p>Betty még nem veszté reményeit. Tudta szerelmemet Juliához, s ha tökélyét
                  emlegetém, mindig sóhajtva saját tudatlanságáról kezde beszélni; most egyszerre új
                  gondolat támada lelkében: műveltté akart válni ő is. Mestereket fogadott, s nem
                  képzelheted szorgalmát. Ha szobájába léptem, zongorájánál vagy könyvek közt
                  találtam; tanult, olvasott, zongorázott reggeltől napestig; egy új leírhatatlan
                  kínná lőn életem. Hacsak egyszer hallottad volna a hosszú tudományos
                  beszélgetéseket, melyekben e szegény leány nehezen tanult ismereteit kitárva,
                  vegyítve Rómát s Hellast, régi s új költőket, a világ minden részeit káoszi
                  homályban, majd egy helytelen idézést, melyet könyv nélkül tanult, majd furcsán
                  elcsavart adatokat keverve mindennapi dolgok közé, s ha valaha érzéd a kínt,
                  mellyel szívűnk eltelik, ha azt, kit szeretünk, vagy legalább egykor szereténk,
                  nevetségesnek látjuk: szántál volna. Ha beszédeit félbe akarám szakasztani, s néha
                  mondám, hogy a tudomány nem asszonyoknak való, könnytelt szemekkel mondá, hogy
                  Julia is tudós volt, s hogy nála mindezt szerettem; ha nem szóltam, kérdezett, nem
                  nagy előmeneteleket tett-e már? s ha jó szívből néha dícsérém, zongorához ült s
                  leírhatatlan erőlködések közt egy gyermekek számára írt darabot játszott, majd
                  szüntelen jobbítva tévedéseit, s egy akkordot tízszer próbálva, míg az összhang
                  végre félig-meddig kikerült; majd csodálatos precízióval e hamis akkordok egész
                  sorát eljátszva, hogy szinte borzadék hallásába. Ha még szeretem, most megszűnt
                  volna szerelmem.</p>
					<p>Nem képzelheted, mennyit szenvedék e napokban. Látni a leányt, ki értem annyit
                  tett, kit egy melegebb szavam boldoggá tehetett, s érezni, hogy nem szerethetem
                  többé; látni a benső bánatot, mely arcainak rózsáit elhervasztá, s egykor vidám
                  szemeit könnyekhez szoktatá: keblemben határtalan bizonytalanságot hordani, s majd
                  angyalnak, majd alávalónak tartani az egy lényt, ki hozzám ragaszkodik; vádolni
                  majd őt, kit csalfának gondolék, majd magamat, ki szeretni nem tud; küzködni
                  önérzeményemmel s lehetetlen harcban szerelemre kényszeríteni önmagamat; mondani,
                  hogy szeretem, s pirulni magam előtt, mert hazudtam; vádat, keserű panaszt érezni
                  keblemben, valahányszor kedvesem hozzám simul, s mégis tudni, hogy nem
                  változtathatom lelkemet; - oh nem tudja senki, mennyit szenvedhetünk e
                  világon!</p>
					<p>De habár szerelmem megszűnt s Betty társasága naponkint kellemetlenebbé vált, azon
                  feltétel, hogy őt Werner és Lafard társaságába vezetni s megalázni nem fogom, nem
                  változott; s noha társaim, kikkel most unalomból ismét találkoztam, s főkép
                  Werner, majd gúnnyal, majd okok által e szándékom ellen kikeltek, akaratom
                  megrendíthetlen vala; szerencsétlen viszonyok összetalálkozása megváltoztatá ezt
                  is.</p>
					<p>Ismerőseim között oly közel szívemhez nem álla senki, mint Arthur; azon érzemény,
                  mellyel iránta viseltetém, távol vala ugyan ama határtalan bizodalomtól, mellyel
                  egykor Armandot körülfogám, de nem vala senki, kit ez időben igazabban barátomnak
                  nevezheték, mint ő - s kivel annyit s oly szívesen társalkodtam volna. Házam
                  egyedül néki vala nyitva, csak ő bírta bizodalmamat, s mint éltem annyi s oly
                  fontos pillanataiban, úgy ezen szakában is, mely egész jövőmet elhatározá, a
                  véletlen ada irányt tetteimnek. - Mi csodálatos végzetünk! eset nincs, mely
                  jövőnknek irányát meg nem változtathatná; az ember, kivel véletlenül találkozánk,
                  egy szó, melyet közönyös ajkak kimondanak, talán új időszakot tesznek életünkben;
                  s mint a golyó, melyet karodnak észrevehetetlen remegése céljától távol visz, úgy
                  élted elveszti a pontot, mely után kiindult, s alig mondhatnád néha, mi
                  tévedésednek oka. Ki mondta volna valaha, hogy Arthur végzetemre csak legkisebb
                  hatással lehet? Ifjabb nálamnál, más irányt választva életének, más vágyakkal,
                  idegen, alig értett reményekkel, mi vala rokon köztünk? Mint két hajó, távol
                  partoktól kiindulva, ellenkező célok felé evezve, ellenkező szelekkel, ha a nagy
                  tengeren véletlenül találkozik, köszöntést kiált egymásnak: ilyenek valánk mi; -
                  ha felettök derült ég boltozik, elválnak ismét, s alig marad egy emlék
                  találkozásukból; de a vész együtt tartja az idegeneket, a vad hullámok nem engedik
                  távozásukat, egymás mellett küzködve, egymáshoz csapva, végzetük:
                  összeütközésükben elrontani egymást akaratlanul, mint kiket egy hatalmasabb kéz
                  átkul hozott együvé. Oh nekik jobb vala nem találkozni, jobb, ezerszerte jobb
                  örökre távol állni, mint közeledni így!</p>
					<p>Arthur közbenjötte által változtak azon viszonyok is, melyek köztem s Betty közt
                  eddig létezének. Egy idő óta nap nem vala, melyben nem jőve házamhoz. Szabadon
                  társalkodva, s néha, míg én sétáltam vagy dolgaim után járék, órákig egyedül
                  maradva Bettyvel: szíve, mely minden gyenge érintésnél megindult, nem maradhata
                  nyugodtan; s én, ki szerelmét észrevevém, örültem, mert általa véletlenül út
                  látszék nyílni előttem, melyen már majdnem tűrhetlen helyzetemből kiszabadulhaték.
                  - Rég nem szerettem Bettyt; a mód, mellyel magát Arthur iránt viselé, mintegy
                  önszemeim előtt igazolá eddigi érzelmeimet, s gondolhatod, mi örömmel kaptam ez
                  alkalmon. E szerencsétlen leány, ki múlni érezve szerelmemet, eddig mindent
                  elkövetett, mi által a lángot, mely éltének melege s világa vala, felélesztheté:
                  most, miután a nyájasság, melyet reám pazarla, örömeinek feláldozása s
                  önmegtagadásai hasztalanok valának, szerelemféltés által akará felverni szívemet
                  közönyösségéből - de hasztalan! A gyűlölés szerelemmé válhatik, de nem a hideg
                  közönyösség ott, hol egykor szerelem létezett: miként minden lángba borulhat, csak
                  az nem, mi egykor lángolva hamuvá égett; s minden nyájasság, mellyel kedvesem most
                  Arthur iránt viselteték, az öröm, mellyel jöttét fogadá, s a figyelem, mellyel
                  szavain függött, legfölebb megvetést ébresztenek lelkemben s azon gondolatot, hogy
                  igazam vala őt nem szeretni. Ha szívemben egykori szerelemből csak egy szikra
                  maradt, s ha Bettyt figyelemmel követtem volna, szándéka nem maradhatott titokban
                  előttem; a kényszerített vidámság, a mesterkélés, mely Arthur iránt mutatott
                  szívességéből szüntelen kitűnt, nekem, ki e leányt ismerém s őt szeretni láttam,
                  eléggé nyilváníták, hogy azon érzemény, melyet most színlel, szívének idegen; a
                  gondteli meleg tekintet, mely, ha véletlenül ránézek, rajtam függött, az öröm,
                  mely arcain sugárzott, ha egy melegebb szavamnál magát még szeretve gondola,
                  nyíltan kimondák, hogy szíve nem változott; de alávalónak akarám gondolni; ürügy
                  kelle önszívtelenségem igazolására, s ha azt bizonyíthatjuk be magunknak, mit
                  leginkább bizonyosnak kívánunk: ki hallgat ellenokokra?</p>
					<p>Így jött az ősz. - Betty társasága naponkint kellemetlenebbé vált; a mesterkélés,
                  mely természetes bájait elfeledteté, tudatlansága, mely, mióta művelés után
                  törekedett s mindenbe beleszólt, csak inkább kitűnt; mindenekfölött pedig azon
                  szüntelen kokettéria, mellyel Arthur iránt viseltetett, s mely éppen, mert csak
                  szerep vala, annyival aljasabbnak látszott - e szerencsétlen leányt néha
                  útálatossá tevék előttem; csak metreszemet, csak örömleányt, kinek öleléseit
                  pénzzel fizetem, s ki első alkalommal hálóit új kereset után veti ki, láték most
                  benne. Amennyire lehetett, kerültem, megrövidítém találkozásunkat s napjaimat
                  nagyrészben könyveim közt töltém.</p>
					<p>Ezekkel foglalkoztam, midőn egy reggel Arthur, szokásánál jókorabb, jőve hozzám.
                  Az egész éjjel, mint monda, játszott; vesztett, és - tevé látszó zavarodással
                  hozzá - azért jött, hogy barátságra kérjen, melytől becsülete függ. Sejtettem
                  szükségét s kérdem, mit kíván.</p>
					<p>- Adj ötezer frankot, Gusztávom - szóla még nagyobb zavarodással. - A
                  mellékszobába menék s magammal hozva a pénzt, átadám.</p>
					<p>Megszorítá kezemet s halvány arcán örömsugár lejte át. - Fogadd köszönetemet, -
                  szóla végre, nem titkolhatva a meghatást, mely keblét eltölté - soha éltedben
                  nagyobb jótéteményt nem tevél, mint e pénzzel.</p>
					<p>- De - tevé hozzá rövid gondolkozás után - nem akarlak csalni; - meglehet, hogy e
                  pénzt, melyet kölcsön adál, sohasem látod többé; ha számolsz rá, vedd vissza
                  inkább most, én később talán nem fogom visszafizethetni.</p>
					<p>Meg valék lepetve, s visszalépve, midőn pénzemet oda nyujtá, alig találék
                  szavakat, melyekkel biztossá tehetem, hogy a pénzt magáénak tekintheti.</p>
					<p>- Látod, ha zsidó volnál, - folytatá nem is figyelve szavaimra - uzsorás, mint az
                  alávaló Werner, ki játékhoz késztetett, s most gúnyolva elhagy, nem szólnék így
                  veled. Akkor tőkét s kamatot ígérnék, lekötném becsületszavamat, hogy mindent
                  napra megfizetek - s megcsalnálak. Oh én rég megtanultam hajlongni mindenki előtt,
                  hazudni, rimánkodni, hízelegni, mindent mit csak ember e világon megtanulhat. De
                  téged nem foglak csalni; még egyszer, barátom, ha pénzedre szükséged van, vedd
                  vissza.</p>
					<p>- Még egyszer ismétlem, hogy a pénzre szükségem nincs, s hogy örvendek, ha vele
                  rajtad segíthetek.</p>
					<p>- Úgy hát fogadd el köszönetemet, - szóla újra megszorítva kezemet - e pénz az
                  egyetlen remény, mely számomra a világon még megmaradt. - Nemde bámulsz? - tevé
                  hozzá keserű mosolygással - a dolog megérdemli csodálatodat. Arthur, a gazdag, az
                  irígylett Arthur, ki annyi reményekkel lépe az életbe, kinek vágyai oly magasak,
                  tervei oly szépek valának, ki merész kezét kinyujtá minden után, mi e világon nagy
                  és fenséges, ki ifjú homlokán érzé már a borostyánt, mellyel egykor a világ nagy
                  művészei között álland, s kinek egész birtoka, reménye, mindene most öt ezres
                  bankjegyben fekszik: a dolog nevetséges volna, ha nem lenne oly szomorú!</p>
					<p>- Barátom, - szólék mélyen meghatva - szóljunk komolyan dolgaidról; a zavar,
                  melyben jelen pillanatban vagy, talán nem orvosolhatlan; rám számolhatsz, ha én
                  segíthetek.</p>
					<p>- Segítni, - szóla kacagva - mintha ott, hol semmi sincs, még segélyről szó
                  lehetne. Lám, barátom, én jó számoló vagyok, atyám s öreg írnokunk, kik
                  felneveltek, semmire sem tanítottak meg jobban, mint erre; nagy könyvünk fölött
                  folyt ifjúságom; s hidd el, soha tisztábban vagyonom mérlege nem állt előttem,
                  mint most. Nincs egy fillérem. Házaim, jószágaim, tőkéim, hintók, lovak, bútor,
                  mind elvesztek; tegnapi ebédem, e ruha, melyben előtted állok, másé; vajjon van-e
                  tanácsaid között egy, melyhez pénz nem kell?</p>
					<p>- De ha helyzeted valóban ily szerencsétlen, - szólék közbe - mit segíthet e pár
                  ezer frank?</p>
					<p>- Sokat, igen sokat, - viszonzá ő derülten s azon kétségbeesett szilaj vígsággal,
                  melyet rajta már egy idő óta ismerék - te nyugodt polgár létedre, ki csak
                  kamataidból élsz, nem tudod, mi termékeny a játszóasztal zöld mezeje. Kihintem
                  magomat, a kerék peregve forog, s ím, földem tízszerte megtermé a rábízott
                  kincset; s én újra elvetem magomat s ismét sokszorozva megjő; rám aranyesőként
                  hull az áldás, a nézők serege tolongva bámulja szerencsémet, s mikorra a nap
                  feljő, gazdag vagyok. Ah, van-e öröm a világon ehhez hasonló? Míg gazdag valék,
                  nem ismerém az ellentállhatlan csábot, mely annyi szívet von a játszóasztalhoz, s
                  az embert arra bírhatja, hogy életét, sőt becsületét is veszélyeztesse egy kártya
                  fölött. Émelygésig éldelve mindent, mit vagyon szerezhet, gazdagnak a játék
                  legfeljebb időtöltés; amit nyer, nem boldogítja, amit veszt, legfeljebb
                  pillanatnyi kellemetlenségekbe keverheti. Gazdag csak pénzért játszik; s az
                  erényesebb jól teszi, ha megvetve néz le arra, kit csak pénzvágy buzdít; a fukar
                  jól teszi, ha nem becsülheti e gondatlan tékozlót. De tudod-e, mit érez a szegény,
                  ha játszóházba lép? ő, kit a világ kitagada nagy örökségéből, ki csak inséget lát
                  maga körül, vagy éppen, mint én, azon pontra ért, hol megvetés vár reá, s ki most
                  egyszerre ott áll a magas aranyhalom előtt, s látja a forgó szerencsekereket, a
                  nyerők örömzajgó csoportját, s meggondolja, hogy egyórányi szerencse őt egész
                  ínségétől megmentheti. Oh ő nem pénzért játszik! előtte a közbecsülés áll, melyet
                  máskép megnyerni vagy megtartani nem lehet; a szabadság, melytől őt kegyetlen
                  hitelezői minden pillanatban megfoszthatják, minden, mit szeret, s mit egy
                  maroknyi arannyal valósíthatna: s vajjon nem nagy, nem fenséges-e azon érzemény,
                  mellyel ő a játéknál ül, végfillérében odavetve mindenét, kétségbeesett
                  állhatatossággal küzködve sorsával, míg a remegő szemmel tartott kerék
                  végfordulása öngyilkot vagy egy pár víg órát szerze kínja után - oh, aki így nem
                  játszott, nem ismeri a játék ördögi boldogságát.</p>
					<p>- S ha vesztesz? - kérdezém szorult kebellel.</p>
					<p>- Egy golyó véget vet az egész bajnak, - szóla nyugodtan - úgyis később vagy előbb
                  az út, melyen haladok, csak oda vezethet. Megőszülni Clichy tömlöcében; mint
                  croupier, fizetéssel, a bank-adók által szolgálatba fogadtatni, vagy koldulva
                  járni körül, míg egy frankot szerez, melyet egyik aljasabb játszóteremben ismét
                  elveszthet: ez a játékos jövője, s kinek ez nem tetszik, az lőjje főbe magát.</p>
					<p>- Nem volna-e más kilátásod? - szólék elijedve a határozottságtól, mellyel e
                  dolgokról szólt; - ha például nyersz s dolgaid ismét rendbe szedheted, nem
                  mondhatnál-e le e szerencsétlen szenvedélyről?</p>
					<p>- Soha, barátom, - viszonzá ő nyugodtan - ismerem magamat, s érzem, hogy e
                  szenvedély nélkül nem élhetek; lelkem megszokta e nagy izgalmakat, s ha ezek
                  hiányzának, minden egyéb unalommal tölti szívemet. Hidd el, barátom, - szóla
                  észrevéve meghatottságomat - mélyen érzem barátságodat, de bármi józanok legyenek
                  oktatásaid, nem követhetem azokat. Minden léleknek csak egy bizonyos körben
                  fekszenek lehetőségei, legyen, hogy a végzet úgy akará, vagy hogy önmaga választá
                  a kört, melyben forog - mi ezen kívül fekszik, neki elérhetlen; nem változtathatom
                  meg belső természetemet, éppen oly kevéssé, mint te, vagy bárki más. Hogy jobb
                  vala nem úgy születnünk, hogy te boldogabb lehetél, ha a természet oly szívet
                  adott volna, melyet apád kívánata szerint egy kis világi fényért vásárra
                  bocsáthatsz; hogy én, családom munkásságát követve, számoló könyvek fölött több
                  belső megelégedést találhattam volna, mint ott, hol most állok, hogy egyáltalában
                  a világ jól teszi, ha tetteinket rosszalja s gonoszoknak, szörnyetegeknek kiált
                  ki, megengedem: - de a dolog megtörtént, s mi nem változtathatjuk meg. Egész
                  feladatunk: oly keveset gondolni a jövővel, mint csak lehet, s élvezve minden
                  pillanatot, mely derülten vonult át láthatárunk fölött, nem aggódni a holnapon;
                  hisz végre nincs bánat, melyet órákra egy palack pezsgő, örökre egy pisztoly
                  dörrenése el nem felejtetne; nem nevetséges-e hát szomorkodásunk?</p>
					<p>Soha Arthurt ennyire elkeseredve nem láttam, de hallgaték; jobban ismerém e
                  fájdalmakat, minthogy egy vigasztaló szóval akarhatám mérgesíteni az eléggé vérző
                  sebet. Felkelt s néhányszor fel s alá járva szobámban, közönyös dolgokról kezde
                  beszélni.</p>
					<p>- Többi között - szóla végre, leverve szivarja hamvát, melyet azalatt meggyujta -
                  ma este fogadásod határideje eltelt; Werner pompás lakomát készíttetett, s még nem
                  tudja senki, ki fizetendi. Remélem eljösz, s az agg bohócra nyomod a
                  költséget.</p>
					<p>- Hogy a fogadást megnyertem, - viszonzám - tudod; de miután a fukar öreg csak
                  azon esetre tekinti legyőzöttnek magát, ha Bettyt magammal hozom, a fizető én
                  leszek.</p>
					<p>- S miért nem hozod magaddal Bettyt is?</p>
					<p>Elmondám okaimat, mennyire gyalázatosnak tartom az egész fogadást, s Bettyt
                  mennyivel jobbnak még most is, minden hibái mellett, minthogy őt ily társaságba
                  vezethetém.</p>
					<p>Arthur nevetett. - Valóban, te ma az erényesség oly magas fokán állsz, - szóla
                  ásítozva - hogy nem is értelek. S hát mit akarsz? törökként őrzeni e leányt, hogy
                  az egész világ, mely most is már szerelemféltőnek hirdet, kacagjon? s hiszed, hogy
                  ezáltal végzetét el fogja kerülni, s bármit tégy, nem fog-e végre azzá válni, mivé
                  szép leányok Párizs meridiánja alatt válni szoktak? Kérlek, hagyj fel e pásztori
                  túlságokkal, s hadd őt vigadni kedve szerint; s hidd el, egy táncért, egy vígan
                  töltött óráért hálaadóbb leend, mint ha életét erkölcsi védelmeiddel körülfogod,
                  melyek mind vagy szükségtelenek, vagy hol nem azok, könnyen kijátszatnak. Ha
                  Bettyt magát kérdezhetném, ő bizonyára egy értelemben volna velem.</p>
					<p>- Oh, igaza van, Arthur - hangozék egy asszonyi szó mögöttem, s mikor megfordulék,
                  Betty állt ott, ki beszélgetésünk alatt halkan a szobába jővén, Arthur utolsó
                  szavait meghallá. - Oh kérlek, Gusztávom, vezess el magaddal a társaságba, hová
                  meghivattunk; szépen kérlek, - tevé hozzá, vállamra téve kezét - úgyis még, nem
                  vezettél sehová.</p>
					<p>Elleneztem kívánatát. Ő nem szűnt kérni, s miután Arthur is kéréseit az övéivel
                  egyesíté, s a kis Betty sírni kezdett, s nehéz panaszokra fakadt, hogy más leányok
                  örülnek, táncolnak s mulatnak, csak ő nem, kit zárva tartok, mint török háremben a
                  török leányt, s hogy nem szeretem, mert semmiben kedvét nem töltöm, s hogy tovább
                  nem tűrheti e klastromi elzárást: - már alig állhaték ellent rimánkodásainak; de
                  mikor végre Arthur ismét szerelemféltésemről kezde beszélni, s Betty diadalmas
                  mosollyal megígéré, hogy hívem fog maradni, hogy benne bízhatom, s hogy minden
                  vigyázatom fölösleges: akkor vesztve türelmemet, nem ellenzém többé kívánatát.</p>
					<p>- Ha magad akarod, - szóltam felgerjedve - ám legyen; tulajdonítsd magadnak, ha a
                  körben, melybe lépni fogsz, magadat megalázva érzended; én nem vagyok oka.</p>
					<p>Betty, felugorva örömében, nyakamba borult. Arthur Lafardhoz sietett, hogy, mint
                  mondá, az öregnek hippokratikus képén, melyet e hírre csinálni fog, gyönyörködjék;
                  én kimenék kertembe, s míg az őszileg színezett fasoron fel s alá járék, bús
                  sejdítések tölték lelkemet.</p>
					<p>Te Arthurt többször láttad, de hidd el barátom, nem ismered őt. Gondolataidnak
                  praktikus iránya, mely szenvedélyes túlságoskodásait fel nem foghatá, hozzám való
                  szereteted, mely tévedéseimet befolyásának tulajdonítá s vallásosságod, mely e
                  szerencsétlen ifjúban csak az öngyilkost látja, igaztalanná tevének iránta, s nem
                  engedék látnod a nemes szívet, mely ennyi szenny és sebek alatt soha nem veszté
                  isteni bélyegét. Ő mélyen süllyedett! Ki magas célt tűze ki életének, s kit,
                  mielőtt elérte, ereje elhagyott, nem szállhat le nyugodtan a közélet körébe
                  mindig; mint a havasok között, úgy az életben, vannak magasságok, melyekről
                  visszalépés nincsen, s ki ezeknek egyikére ért, a mélybe vetheti magát, de nem
                  jöhet le sérelem nélkül az úton, melyen felment; ez vala Arthur sorsa is.
                  Megfosztva fenséges reményeitől, erőtlenül lesüllyedve magas útja közepében, a lét
                  azon pontjához érve, melyen minden vágy fájdalommá válik, minden, mi lelkünket
                  felmagasztalá, csak keserűséggel tölti keblünket; érezve, hogy emelkednie nem
                  lehet, hogy út nincs, mely őt nyugodtan visszavezethetné: - nem hogy éljen, csak
                  veszni veté le magát e boldogtalan szív magas helyzetéből, csak felejtés vala, mit
                  e világtól kívánt. Oh, de bármennyire süllyedett kínjai között, bármi istentelen
                  szavak hangozának bortól felhevült ajkairól, bármennyi aljas gond vonta porba ez
                  egykor fellengző kebelt: a szív megtartá származásának bélyegét; s habár e
                  boldogtalan ifjúra tekintve, ki egykor oly tisztán s magasan álla előttem, s most
                  eltékozolva vagyonát, minden megalázást eltűrt hitelezőitől, s hajlongani s
                  hazudni tanult, csakhogy élte folytatására ismét egypár ezer frankot kapjon,
                  sokszor eszembe jutott, mi alávaló dolgok húzhatják le sárba a legmagasabb lelket:
                  - csak egy szó kelle, egy kép, egy hang, mely szívét mámorából felébreszté, s
                  ráismertem ismét. Oh akkor ő nem álla aljasan előttem; mint a húr, mely még azon
                  pillanatban is, mikor megszakad, azon egy hangot zengi, mely egykor elbájola; mint
                  a virág, mely lábaink alatt illatozva vész el; mint a szövétnek, mely ha utolszor
                  fellobog, világot terjesztve alszik el: úgy szíve nem felejté egykori érzelmeit;
                  minden, mit veszve gondolál, még élt; a hatalmas vágy, mely fájdalmasan
                  felhangozék, a szent fájdalom, mely szemeit könnyekkel tölté, az elkeseredés,
                  mellyel örömeiről szólt, elmondá e szívnek titkait és szánakozással nézhetél e
                  szerencsétlenre. Mint a sas, mely nehéz sebektől vérezve süllyedett, s most vad
                  haraggal fetreng a sár között, s körülcsapdosva szárnyaival, tollúját iszappal
                  takarja: ilyen vala ő; a sár között is, kétségbeesett erőlködéseiből, melyekkel
                  önmagát bemocskolá, láttad, hogy természete emelkedni tud. S mégis nem kellett-e
                  süllyedni e magasra teremtett léleknek mentség nélkül, süllyedni, mert szívének
                  alapgondolatja elvétetett? Mi a művészet másnak? - ím, e szívnek ez mindene vala;
                  s mint a ház, melynek alapja megrendítteték, úgy e szív nem állhata fenn annak
                  veszte után, mire egész jövőjét építé. Achilles csak sarkán, s így sok emberi szív
                  éppen csak ott veheti halálos sebét, hol legkevésbbé gondolnók. Oh, ki ismeri
                  mindazon sziklákat, melyeken az élet ingó tengerén éltünk sajkája
                  széttörhetik?</p>
				</div>
				<div type="chapter">
					<head>XLVIII.</head>
					<p>Nem akarok a valónál jobbnak látszani előtted; de ha tetteinknek mentségül
                  szolgál, hogy amit tevénk, inkább gyengeség, mint önfeltételeink következése vala,
                  s külső hatásoknak engedve, a szív legalább fájt a cselekvés pillanatában is: -
                  hidd el barátom, nincs senki, ki e mentséget inkább felhozhatná, mint én. Soha
                  boldogtalanabbnak nem érzém magamat, mint e pillanatokban. Nem szeretém Bettyt
                  többé; ő, kinek természetes szavai szívemet egykor megindíták, most divatos
                  öltözete alatt csak közönséges metresznek látszott, kire megvetéssel, vagy
                  legföllebb szánakozással tekintek. De ha eszembe jutott, hogy azt, kit karjaim
                  egykor szeretve körülfogának, kivel oly boldognak érezém magamat, kinek
                  szeretetéről, legalább ismeretségünk első napjaiban, kételkednem nem lehetett:
                  most, jutalmul, pellengérre állítom; hogy őt a romlottság körébe taszítva, tiszta
                  homlokára örök szégyenbélyeget nyomok; hogy végzete ezentúl örömleánynak lenni,
                  szenvedni minden megvetést, minden gyalázatot, csak mert szeretett, s hogy én
                  pénzen eladtam őt: akkor szívem elborzadott önmagam előtt.</p>
					<p>Tízszer el valék határozva, hogy Bettynek mindent megmondok. Nem vala erőm. Nem
                  balgatagság-e ez? - gondolám magamban - e gyalázatos alku most még titok, Arthur s
                  Werner a becsület emberei, Lafardot némán fogja tartani a félelem, s miért
                  fedezzem fel Bettynek önmagam azt, mi - ha valaha szeretett - élte boldogságát
                  örökre feldúlja?</p>
					<p>Meg akarám kérni Bettyt, hogy kívánatától önmaga álljon el; de mily ürügy alatt?
                  Ha arról kezdek szólani, hogy a társaság, melybe menni készül, nem neki való s
                  rosszabb, mint talán képzelné, kételkedő mosolygással arra inte, hogy én és Arthur
                  is ott leszünk, s hogy végre bármit tegyen, a nagy dámák azon körbe, melyet jó
                  társaságnak neveznek, mégsem fogadnák be, s hogy szegény leány létére nem is
                  vágyódhatik más örömek után, mint melyeket hasonlóival oszthat. Ha egyes
                  szavaimból gondolá, hogy szándékom változott, könnytelt szemekkel kért, csak ez
                  egyszer ne rontsam örömét; ha hallgaték, szomorúan összerakva ruháit s ékességeit,
                  melyeket az esti örömek előélvezetében még délelőtt szobájában kitárt, zokogva
                  szegletbe ült, százszor elmondva, hogy boldogtalanságra született, hogy semminek
                  úgy nem örült, mint a mai estének, s hogy soha többé semminek nem fog örülni
                  életében; míg egy szó, melyben ismét ígérém, hogy elmegyünk, egész kedvét s
                  boldogságát visszaadá. S mikor végre est lett, s egy órával elindulásunk előtt már
                  elkészülve szobámba jött s kérdezett: megelégszem-e öltözetével? s a tükör előtt
                  elmosolyodva valahányszor magát látá, százszor köszönt mindazon ékességekért,
                  melyeket tőlem kapott s most először használhatott, s százszor néze óránkra s
                  intett, hogy öltözködjem, mert elkésünk: lehetett-e ellenállnom ennyi örömnek? -
                  Betty gyermek vala, kedves, örömteli gyermek, nem tekintve vissza vagy előre, nem
                  bántva emlékek, nem háborítva előérzetek által, hanem élvezve egész édességében az
                  egy örömteli pillanatot, melyet végzete nyujta; élvezve azon véghetlen, le nem
                  írható boldogságot, mellyel a leány első táncvigalmára készül, a fiú először látja
                  magát lovon, s melyet később a világ minden kincsei nem hozhatnak vissza
                  kebleinkbe; s vajjon el lehetett-e rontanom mindezt? Mit nyujthaték ez örömök
                  helyett én, ki Bettyt többé nem szeretém? S ha lelkiismeretemet követem, nem fog-e
                  Arthur szerelemféltőnek mondani? a többiek kacagni? Werner, Lafard s mindazok,
                  kiknek dicsérete örömmel, gyalázása bánattal nem töltheté szívemet, de kiknek
                  nevetését közönyösen el nem tűrhettem volna? Elmenék. Végzetünk vala.</p>
					<p>Lelkünknek két gyengesége van, melyben számtalan tettnek alapokai fekszenek; - az
                  első, hogy kedveseink örömét látva, csakhogy ezt ne rontsuk és rossz kedvöknek
                  tanui ne legyünk, a jövőről megfeledkezünk; a másik, hogy gyáván hódolva
                  társaságunknak, inkább önmeggyőződésünket sértjük, mint annak előítéleteit; s
                  bármi szép neveket adjunk mindkettőnek, azt jóságnak híva, ezt becsületérzetnek:
                  ha igazán számot akarnánk vetni magunkkal, forrásukig követve tetteinket, látnók,
                  hogy sok, s éppen talán az, mit éltünkben leginkább megbánánk, e két kútfőből
                  származott; hogy kedveseink talán boldogabbak volnának, ha nem kímélve önmagunkat,
                  inkább pillanatnyi keservöket láttuk volna, minthogy őket egy perc öröme után évek
                  szenvedéseinek kitegyük; s hogy talán nem lettünk volna soha alávalók, ha nem
                  gondolunk vele, hogy egypár napra nevetségeseknek tartanak. Én tapasztaltam
                  ezt.</p>
					<p>Werner, kire az egész vígalomnak elrendezése bízatott, számunkra Párizs egyik
                  hoteljének legfényesebb termeit bérelve, pazar kezekkel megszerzett mindent, mit
                  divat s kényelem csak kívánhat; s képzelheted az örömteli bámulást, mellyel Betty,
                  most először életében, ily fényes termekbe lépett. A ragyogó világosság, tükrök,
                  előttök alabastrom edényekben illatozó virágok, s mindenekfölött a divatos
                  társaság, mely e körben fel s alá járt, minden bájló álomként emelkedék előtte;
                  ártatlan örömétől elragadva, szinte elfelejthettem volna helyzetemet, ha e
                  társaságban annyi ismert arc nem áll vala előttem, s ha a gúnyos mosoly, mellyel
                  Werner rám tekintett, s Lafard, - ki mint kényszerített háziúr engem színlelt
                  örömmel, Bettyt udvarias hajlongásokkal fogadott - nem intenek alávalóságomra.</p>
					<p>Betty, mindjárt beléptünk után, a társaság asszonyai között egyik régi ismerősére
                  talált, kivel hajdan egy divatárusnál dolgozott, s kivel most, mint nem tudom mily
                  orosz vagy spanyol gróf metreszével, hónapok után először találkozott; s míg ő
                  barátnéjával beszédbe ereszkedett, én Arthurt s Wernert keresém fel, hogy - ha
                  lehet - e vigalomnak indító oka Betty előtt titokban maradjon. - Szerencsémre még
                  senki sem tudta fogadásunkat, Lafard, ki az utolsó pillanatig remélve, hogy Bettyt
                  elhozni nem fogom, nyertesnek gondolá magát, szorosan ragaszkodott feltételemhez;
                  s miután Arthur, kit éppen legjobb kedvében találtam, mert kölcsönzött pénzével ez
                  nap tetemes summákat nyert, becsületére megígéré, hogy hallgatni fog s Werner
                  vállat vonítva mondá, hogy idylli örömömet rontani nem akarja, nyugodtabb valék.
                  Ismerém Lafardot, s tudva, hogy félelem által mindenre rábírhatom, mit tőle
                  kívánok, habár nemes tett volna is, komolyan kérém, hogy hallgasson. Ő eleinte
                  vonakodott; mondta, hogy ezer napóleonjáért legalább azon kis örömet meg nem
                  tagadhatom, hogy egészségemre igyék, hogy eleget hallgatott, s a vendégek, kik
                  tudják, hogy köztünk valami fogadás vala, kíváncsian várják a titok felfedezését;
                  de miután komolyan s elhatározottan kinyilatkoztatám, hogy mindenkit, ki e
                  dologról szól, halálos megbántómnak fogok tartani, s tőle oly elégtételt kérendek,
                  mintha becsületemet sértette volna: ő, ki, mint mondá, ellensége minden lármának,
                  sóhajtva megegyezett kívánatomban. - Isten mentsen, - szóla kezemet rázva - hogy
                  ily kicsiségen összevesszünk, főkép ma, mikor oly jól mulatunk. De hisz ön még nem
                  is tudja a legszebb tréfát, mely reánk vár. Én akaratom ellen lettem háziúrrá, egy
                  akaratlan vendégünk is lesz. Nem felséges-e ez? Herceg Amalfi, kit talán híréből
                  ismer, s ki csak pár hete jött Párizsba, a legszebb asszonnyal utazik, kit valaha
                  láttunk; valóságos Istencsodája, mint mondják; de képzelje, mióta a városba jött,
                  nincs földi erő, mely őt arra bírja, hogy szobájából kimenjen vagy valakit a
                  herceg legrégibb barátjai közül is elfogadjon. A herceg lovagias, teli nemes
                  érzésekkel az asszonyi nem iránt, s azért nem akarja kényszerítni; s mivel minap
                  bor között megígéré, hogy e remeket barátjainak meg fogja mutatni, - ön érti, a
                  herceg becsülete forog fenn - e felséges fortélyhoz nyúlt. A herceg e hôtelben
                  lakik; azon ajtó, melyet ott a végteremben lát, éppen a makacs asszony szobájába
                  nyílik; s képzelje csak, ha majd valamennyien együtt leszünk, a herceg, ki a
                  lakatokat elkészítteté, felnyitja az ajtókat s a rejtélyes hölgy előttünk áll,
                  előttünk menedék nélkül; a többi ajtók rázáratnak, s neki nem marad más hátra,
                  mint ide jönni közünkbe, s velünk mulatni. Nem gyönyörű-e ez?</p>
					<p>- Megvallom,- szólék rosszkedvűen - én az egészben csak brutális erőszakot
                  látok.</p>
					<p>- Ön mindig túlságos, - viszonzá Lafard, jókedvűen nevetve - mindig telve regényes
                  érzeményekkel; de képzelje csak ez asszony haragját, a dühöt, mellyel
                  valamennyinket fogadni, a szégyent, mellyel magát háziköntösében e fényes
                  társaságban látni fogja. Oh én alig várhatom e pillanatot. De ott jő a herceg -
                  szóla egyszerre a főajtóra tekintve, s azzal az agg bohóc magamra hagyott.</p>
					<p>Én rosszkedvűen, minő nagyobb társaságokban mindig lenni szoktam, járék fel s alá.
                  Az egyik teremben, már tánchoz fogtak, s Betty egy ismeretlen ifjú karjain fel s
                  alá lejtve, s a ráfordított szemüvegekben s egyes szavakban, melyekben szépsége
                  dícsérteték, élvezé egész dicsőségét; a másikban Lafard idősebb kedvese, azon
                  egész dámai méltósággal s kellemmel, melyet mint színésznő egykor az ambigu
                  comique-ban tanult, teát osztogata; a többiekben férfiak játszóasztalok körül vagy
                  beszélgetve mulattak; az egész egyéb vigalmakhoz vala hasonló, melyeket a nagy
                  világban naponkint látunk, talán valamivel több örömmel, valamivel kevesebb
                  tettetéssel s rosszabb formákkal; egyébiránt unalmas, mint minden egyéb
                  társaság.</p>
					<p>Nem ismerek szomorúabban ostobábbat, mint századunk társasági örömeit. Ha a
                  hajdani görög hazájának derült ege alatt, az olympi játékoknál, midőn a babérért
                  küzködő ifjakat nézé, kiket a játék hősöknek készíte; midőn hallá költőinek
                  halhatatlan dalait s körültekintve látá nemzetét, mely e helyen összegyülekezett,
                  - s magát akkor megelégedve érzé: nincs mit csodálnunk - ha az otthonos hollandi
                  kis termében kevés barátjait összegyüjtve, dohányfellegek közt meleg tűzhelyének s
                  a kevés, de hív barátoknak, kikkel multjáról szólhat, örül: az is természetes; -
                  de vajjon, ha szűk termeinket látod s bennök az izzadó csoportot, a komoly
                  képeket, melyekkel a táncolók bizonyos lépésekben fel s alá tipiskélnek, a
                  szüntelen hajlongást s kényszerített nyájasságot, az ízetlen beszélgetéseket semmi
                  fölött, csakhogy éppen el ne aludjunk, egyszóval ez egész rendbeszedett
                  bohócságot, e szisztematizált unalmat, melyből társas vigalmaink állanak: vajjon
                  ha senki nem mondaná, eszedbe jutna-e, hogy kiket látsz, mulatnak? Oh azon
                  társaságnak elévültnek, érzéketlennek kell lenni, mely ily örömökkel
                  megelégszik!</p>
					<p>Talán egy óra telt el, midőn Lafard, új hercegi barátjával, kivel éppen a szobán
                  átjött, megismerkedtetett. Kis, vaskos öreg vala ez, méltóság nélkül; egy azon
                  mindennapos képek közül, melyeknek szemeik, csak látni, nem ismerni teremtve,
                  legföllebb akkor mondanak ki valamit, ha álmosak; melyeknek piros duzzadó arcai
                  csak jó étvágyra intenek, s vastag ajkaikon legföllebb azon új gondolat hangzik,
                  hogy ma szép időnk van; egyike azoknak, kik soha ostobaságot nem mondanak, mert
                  soha szó nem hangzik szájokból, melyet magok gondoltak ki; kik mindenkivel
                  egyenlőn nyájasak, mert senki sincs, kit szeretni vagy gyűlölni tudnának; kik
                  őrizve parókájok s lelkök nyomorultsága által, sem testben, sem lélekben látszólag
                  el nem vénülnek, s mert helyet töltenek, a nélkül, hogy valakinek - legalább
                  engedelemkérés nélkül - lábára hágnának, termeinkben szívesen láttatnak. A
                  társaság felsőbb köreiben száz ily embert láthatsz, s miután velök egy pár szót
                  szóltál, joggal régi ismerősöknek mondhatod.</p>
					<p>- De most - szóla a herceg rövid beszélgetés után - jerünk Heloisámhoz; jobb
                  ismerőseink már, mint látom, ott az ajtó előtt összegyűltek, jöjjön a gróf. Soha
                  ily tréfát nem láttak, - folytatá az ajtó felé haladva velünk - ez az asszony oly
                  büszke, oly parancsoló mindenben, nem is tudom, mit fog tenni mérgében. De
                  annyival jobb, engem ez mulattat.</p>
					<p>- De talán mégis - szólék közbe, bensőmben sértve e durva kíméletlenség által, -
                  kedvesének talán vannak okai?</p>
					<p>- Mit bánom én! - viszonzá ő rám meresztve szürke szemét - én fizetem, s engem ez
                  mulattat; - s azzal kivéve kulcsát, s az ajtó megnyílt. Nem akarék az elsők közül
                  lenni, kik a szobába tolongtak, de mikor végre beléptem s a nevető csoportot
                  látám, s a herceget, ki örömsugárzó arcokkal egyiktől a másikhoz futott, s kérdé:
                  nem jó tréfa-e ez? s a szoba közepében egy asztalhoz támaszkodva a halvány
                  asszonyt, ki majd remegő ajkakkal kérdé, mit jelent ez? majd bámulva
                  körültekintett; az asszonyt, ki egy pillanatig közgúnynak tárgya, most haragban
                  lobogó arcokkal, megvető tekintetet vetve maga körül, a gyalázatos örömzajt
                  elnémítá, oh akkor egy véghetlen, soha nem gyanított fájdalom tölté keblemet - - -
                  ez asszony Julia vala. - S bár szívem kétségbeesve ellenmondott a gondolatnak,
                  hogy őt valaha így találhatom; bár hosszú fájdalmak ez egykor imádott vonásokat,
                  melyeket öt év óta nem láttam, megváltoztaták: a sötét szemeknek tekintete,
                  szavának hangja, maga szívem, mely csak Julia előtt doboghatott így, nem hagyának
                  kételkedni. - Megsemmisítve valék.</p>
					<p>A herceg, ki Juliától nem azon méltóságot várá, mellyel a megbántást fogadá, s
                  szenvedélyes haragra s talán szitkokra készült, csak e komoly hallgatásra nem:
                  most, mint egy hibán ért oskolagyermek, megzavarva mentegetni kezdé magát. Mondá,
                  hogy az egészben rossz szándék nem vala, hogy elzárkózását csak asszonyi
                  szeszélynek tartotta, mely miatt barátjait a legszebb asszony látásától
                  megfosztania nem lehetett, hogy jól fogja mulatni magát; - de bármi nyájasak s
                  rimánkodók valának szavai, Julia képe nem változott; míg végre egy megvető
                  tekintetet vetve a vénre s kik körülötte álltak, kéré, ne szóljon többet. - Herceg
                  uram, - tevé hozzá - ez alávalóság. Tudja, mily feltétel alatt jövék Párizsba, ön
                  megszegte s én szabad vagyok. Ne féljen, hogy ma örömét el fogom rontani, újjal
                  mutathat, kinek tetszik; holnap örökre megválunk; - s ezzel a táncterem felé
                  indult, hova a jelenlévők nagy része követé.</p>
					<p>- Megvallom, - szóla a herceg Wernerhez, kivel a szobámban maradt, nem is figyelve
                  rám, ki elmerülve fájdalmas gondolataimba az ablakhoz támaszkodtam - ha tudtam
                  volna, hogy ez asszony így fogja venni ártatlan tréfámat, nem teszem.</p>
					<p>- S ön hisz e tettetésnek? - viszonzá Werner nyugodtan. - Az ég adja, hogy soha
                  nagyobb bajba ne keveredjék; ha jól fizeti kedvesét, ne féljen, meg fogja tartani;
                  ha nem, elhagyta volna ezen eset nélkül is. A megbántások drágák, de kinek pénze
                  van, megszerezheti e költségen örömeiket is magának; alig van dolog a világon,
                  mely kisebb vagy nagyobb pénzbeli büntetésnél többe kerülne. - S ezzel elmenének
                  ők is.</p>
					<p>Magam maradtam.</p>
					<p>Ki képzelheti a bánatot, mely lelkemet e pillanatokban eltölté? Julia szobájában
                  valék. Évek után ismét ott, hová szívem annyiszor vágyódott; a helyen, melyen ő
                  élt, melyet lábai tapodtak, melynek legkisebb holmija jelenlétére intett, s most -
                  előttem íróasztala állt, rajt atyjának képe, derült méltósággal, mosolygó
                  arcokkal, mint azt annyiszor látám, mellette egy kis tőr, melyet Juliának évek
                  előtt ajándékoztam, s ő! - ő fizetett ágyasa egy alávalónak, ki őt nevetve
                  pellengére teszi, s az ősz apának képe nyugodtan tovább mosolyg, s tőröm csillogó
                  tisztaságban fekszik előttem, mint évek előtt. Oh hideg, életnélküli szerek,
                  melyek között mult napjaink folytak, mi szomorú, kétségbeejtő tanuságot tesztek
                  ellenünk! Ha évek lefolyta után a szem véletlenül reátok akad, az emlék, melyet
                  egykor szerelem ada, derült színekben áll előttünk, mint azt boldogabb
                  pillanatokban először láttuk; s a ház, melyben szerencsés napokat tölténk, úgy
                  áll, mint mikor lábunk küszöbén utolszor átment, s minden megmaradt, minden bútor
                  régi helyén, minden szín egykori szépségében, csak mi magunk nem; oh mik vagyunk
                  mi emberek, hogy csak mi változunk e világon! örök szépségben önti le tiszta
                  egéről a nap meleg sugárait ősz fürteink fölibe; virágozva illatozik a tavasz
                  éltünk véghatárai körül, s a mormogó patak s a pacsirta örömteli éneke egy hangon
                  szól, bármennyiszer hallottuk zenéjét; maga a mű, melyet mi alkotánk, megmaradt:
                  csak mi, - mi nem! Mint a selyembogár, mely font, repült s elveszett, úgy
                  változunk, úgy tűnünk el, miután mi is belészőttük vékony, észrevehetlen
                  fonatunkat az emberiség nagy köntösébe. S mi életünk hosszú süllyedésnél egyéb? Az
                  ifjú mosolyogva néz a gyermek magas álmira, a férfi nem érti többé ifjú korának
                  tiszta lelkesülését, az agg elijed a férfi büszke feltételei előtt; s így
                  süllyedünk a sírba, miután lelkünk elébb porba görnyedett - miután elébb
                  részenkint mindent elveszíténk, miért élni érdemes vala. Oh Julia, hát te is...
                  Te, kit oly magasnak, oly fenségesnek véltelek; te, kinek képe annyi kínos
                  tapasztalások után még tisztán állt, kiben e szív még el nem veszté bizalmát,
                  kihez lelkem vágyódva feltekintett, mint utas a távol csillagra függeszti szemét,
                  mely más sférákban forog, más földre önti sugárait, de neki legalább ragyog, s
                  most - - -. Ki ismeri a bánatot, ha az utolsó is, kit becsülénk, lealjasodva áll
                  előttünk!</p>
					<p>A táncterembe menék; minden vigadott, a zene örömhangjainál mosolygó arcokkal
                  lejtének fel s alá a táncolók, körülöttük a nézők tolongó sokasága, víg
                  beszélgetés, kacagás, tréfa; búsan csak az egy szenvedő, annyi gondatlan, annyi
                  vigadó között, elkülönözve az egész világtól, iszonyúan önálló bánatában, nem
                  zavarva annyi öröm által, mely lejtve s keringve tolonga körülötte. Bús vala e
                  látmány, szomorú, mert az életet képezé, hol a mozgó sokaság között titkolva jár
                  körül a fájdalom, s nem sejdíti senki, e mosolygó arcok alatt hány orvosolhatlan
                  seb rejlik, mennyi nehéz fohászokat takar e víg kacagás lármás hangjaival; s hogy
                  az egész többnyire csak olyanokból áll, kik örömeiket már elveszték vagy
                  kétségbeesve csak még keresik. - Ah, de miként írjam le az érzeményeket, melyekkel
                  Juliám látása szívemet e pillanatokban eltölté. A virágzó életteli hölgy most mint
                  azon márványszobrok egyike, melyeket sírokon látunk, állt előttem; halvány arcain
                  az egy változhatatlan fájdalom, melyet a sors - a nagy művész - beléje vésett; oh
                  de a vonások, melyeknek látásán szívem egykor feldobogott, nem veszték
                  szépségöket, a halvány bánat csak fenségesbeknek mutatá bájait, mint az Alpok
                  vidékei nagyszerűbbeknek látszanak, ha rájok a tél borítja hótakaróját.</p>
					<p>Minden lélekben vele teremtve egy érzemény él, mely szép s jóhoz vezérli;
                  gyermekségünk első éveitől, hol a madárka színes szárnyainak vagy rózsáink
                  virágozásának örülünk, a vég gyönyörérzetig, mellyel az agg utolsó napja alkonyát
                  követi; azon szelíd örömtől, mellyel a kisded anyja nyájas gondoskodását
                  észreveszi, azon lelkesedésig, mellyel nagy tettek a férfi szívét eltöltik:
                  életünk egy hosszú vágy, egy nagy végnélküli küzködés e kettő után; csak
                  amennyiben elértük, amennyiben a szép, melyről álmodánk, a jó s nemes, melynek
                  eszméjét lelkünkben viseltük, valósult vagy nem - valánk boldogok vagy
                  nyomorultak. De vannak pillanatok, melyekben minden mit kerestünk, egyszerre
                  előttünk áll, melyekben, mit éltünkben valaha szépségről álmodánk, mit lelkünk
                  valaha jónak s nemesnek képzelt, egy lényben testesülve, bájló valóságban mosolyg
                  elénkbe, melyekben minden kívánat egy nagy véghetetlen boldogsággá egyesül
                  keblünkben: s ez a szerelem. Szívemben csak egy lény ébreszté ez érzeményt, s az
                  Julia vala. Mert mi volt Betty nékem? Most Julia mellett látám, a tánc között
                  szemei rajtam függtek, derült arcain az öröm el nem takarhatá azon meleg
                  szeretetet, mellyel hozzám ragaszkodott, s mégis nem nézék-e hideg közönyösséggel
                  minden bájaira, míg Julia komoly szépsége előtt keblem remegve feszült? Mi a
                  kisded harmatcsepp, melynek csillogásán szemünk egy percig örült, a csillaghoz
                  mérve, melynek ragyogó fénye végzetünket vezérli?</p>
					<p>- Nem ismeri ön az idegen szépséget? - suttoga valaki mögöttem, kiben
                  visszafordulva Lafardra ismerék; - alig hihetek szemeimnek, de ez azon grófné,
                  kivel ön valaha viszonyban állt s ki Dufeyvel megszökött.</p>
					<p>- Ön megbolondult - szólék bosszúsan - s jól fogja tenni, ha ilyen ízetlen
                  tréfákkal felhagy; - s ezzel elhagyám a termet. Keblemben száz ellenkező érzemény
                  küzködött szerelem, bosszú, szégyen, hogy azt, kit most így találtam, valaha
                  szerethetem, s mégis egy ellenállhatatlan vágy, mely hozzá visszavezetett; soha
                  többet nem szenvedtem.</p>
					<p>Így bolygék körül szobából szobába. Az egyikben egy asztalnál Arthur Wernerrel
                  kockázott, a nézők közé álltam, kik játékukat a legnagyobb figyelemmel kísérték.
                  Arthur halvány arcain kétségbeesés ült, kezei remegtek, míg Werner hideg
                  nyugalommal veté kockáit s nyert szünetlenül. Én szinte irígylém Arthur sorsát,
                  kit aljas szenvedélye legalább azon kínoktól megőrze, melyeket én tűrtem. S így
                  értem egy kis szobába végre, hová a közzaj alig hatott. A nyitott termeknek végső
                  vala ez, s csak egyes hangtöredékek, melyek néha a táncteremből áthangozának, s a
                  felgyujtott gyertyák intének a vigalomra, mely kinn zajgott. Szívem magány után
                  vágyódott: itt akartam maradni. Szabadon átengedve lelkemet szomorú
                  gondolatjainak, indulék a kandalló felé, hogy leüljek, midőn egyszerre mély sóhajt
                  hallék. Visszafordultam. Az ablak mellett egy asszony állt. Julia vala.</p>
					<p>Ne kérdezd, mit érezék e pillanatokban. Mint a sötét felleg, melynek szélét a nap
                  ragyogó sugara arannyal hímezi, míg belsejét villám hasítja szét: így vegyült öröm
                  s fájdalom e kebelben, s a szív, mint ellenkező szelektől megragadva a sajka,
                  remegett hatalmas küzködésében. Ő nem vőn észre; az ablakhoz fordulva
                  mozdulatlanul álla ott, s csak a nehéz sóhaj, mely néha keblének mélyéből
                  felhangozék, inte, hogy még él.</p>
					<p>Remegve közelítek. - Julia, - szóltam, erőt véve magamon - ön szenved.</p>
					<p>Felijedve megfordult, s rám mereszte könnyteli szemeit, egy pillanatig hallgatott.
                  - Gusztáv! - kiáltá végre, s kezével eltakarva képét, a pamlagra veté magát.
                  Hallgatánk; csak az ablak zörgése, melyre az őszi szél esőt csapdosa s Julia
                  zokogása szakíták félbe a csendet; szemeim könnyekbe lábadtak.</p>
					<p>- Oh Gusztáv, - szóla végre hosszú hallgatás után, rám meresztve nagy szemeit -
                  hogy így kell találkoznunk ismét. Itt és így; - azon végső szegény vigasztalása
                  nem maradhat éltemnek, hogy képem legalább ön emlékei között álland tisztán; hogy
                  legalább egy nemes lény fog megvetés nélkül gondolni rám! Ám legyen, - tevé egy
                  sóhajjal hozzá - ez egy keserű csepp maradt kelyhemben, most bátran nézek a jövő
                  elébe.</p>
					<p>Mélyen meg valék hatva; annyi emlék, mely Julia ismert szavánál lelkemen átvonult,
                  e váratlan helyzet, melyben őt látám, a lángoló szerelem, mely lelkemet eltölté, s
                  egy benső, le nem írható szégyen, hogy őt így találom, elnémítának. Julia
                  észrevéve zavarodásomat. - Ön bámul, - szóla végre rövid hallgatás után, - Julia,
                  kit annyira szeretett, kinek képe oly fenségesen állt emlékei közt, hogy
                  süllyedhetett ennyire, s nem talál szavakat érzeményeinek kimondására, nemde? Oh
                  barátom, e világon minden lehetséges, minden valószínű, csak boldogság nem. Mi
                  bájló ez élet, midőn küszöbén először átlépünk, az ösvény mi könnyű, mi egyenes,
                  amerre csak fordulunk, egy nagy virágozás, s öröm s meleg napsugárok mindenfelől;
                  de vajjon tudjuk-e, hová visznek útjaink? mondhatjuk-e, mily vég vár reánk e szép
                  kezdet után? Haladj a mindennapiság járt útjain, - így int a tapasztalás - poros
                  és örömtelen, de biztos. Sorsodban tőled csak egy függ, az, hogy a helyet, melyre
                  a végzet által állíttatál, jól töltsed be; ha mást akarsz, veszned kell; azon erő,
                  mely természetes helyzetedet kellemetessé vagy legalább tűrhetővé tehetné, a sors
                  ellen küzködve elvész. Tégy mint mi; menj a tömeggel, kövesd a sokaságot
                  irányában, csak így maradhatsz bántatlanul. - De nem mond-e szívünk ellent e hideg
                  tanácsnak, nem hangozik-e száz titkos sejdítés kebleinkben, mely más ösvényre
                  csábít? S így lebegünk örök bizonytalanságban, majd a világ tanácsát követve, majd
                  önszívünk hatalmas kívánatait, míg sajkánk két cél között nem tudva választani,
                  minden utat tévesztve elveszett.</p>
					<p>- Oh Julia, - szólék visszaemlékezve önmultamra - mi igaza van.</p>
					<p>- Elveszett! - ismétlé, szomorú tekintetet vetve rám. - Oh Gusztáv, én ismerem
                  sorsomat. Vagy nem néz-e megvetéssel ön az örömleányra, ki festett arcaival útját
                  állja, s megvetéssel mindazon szerencsétlenekre, kik felejtve vagy legalább rejtve
                  gyalázatukat, ott kinn táncolnak? S mi vagyok én egyéb mint ők? s nem voltak-e ők
                  is egykor tiszták, mint én? Mint a falevél nem válhatik meg az ágtól, melyen
                  fejlődött, a nélkül, hogy földre süllyedve lábbal tapostatnék: úgy az asszonynak
                  süllyedni kell, mihelyt természetes helyzetéből kilépve, nemének közönséges körén
                  túl akar emelkedni. De vajjon jut-e ez valakinek eszébe? vagy gondol-e valaki
                  arra, hogy a csepp, mely sárrá vált, egykor fenn az égen lebegve, talán mint
                  felleg, a nap sugáraiban ragyogott, vagy ha virágra esik, gyémántként tisztán
                  tündökölhetett volna? - az átmenő mégis kerüli érintését; ki akarná magát
                  bemocskolni? De - tevé hozzá rövid hallgatás után - tetteinknek egyetlen mentsége
                  többnyire életünk történetében fekszik; hallja az enyimet s ítéljen.</p>
					<p>Egy ideig hallgatott, a kandalló lobogó lángjaira függesztve tekintetét, ült ott,
                  csak a távol zene s az égő kanóc pattogása szakítá félbe a csendet. Szívemet le
                  nem írható bánat feszíté. Végre felemelve fejét, így szólott:</p>
					<p>- Kevés férfi van, ki egy asszonyi életet érthetne; egy remény, mely csalt vagy
                  teljesült, egy lény, mely hív vagy alávaló vala, egy érzemény, mely viszonoztatott
                  vagy nem: ez minden. Ha külső körülményeit tekinti, nem változott semmi körülötte;
                  ő gazdag, szép, irígylett lehet, minden régi helyén áll, minden egyformán mosolyg,
                  s ő azalatt boldogból szerencsétlenné vált, ő a körben, melyet egykor
                  mennyországnak vélt, pokolban érezheti magát, s miért? - talán maga sem mondhatná.
                  Egy szó kedves ajkaktól mondva, egy tekintet, egy kétely, mely örömeit elkeseríti,
                  a világot új színben állítják elébe. Sorsa szívétől függ egészen, s mi volna oly
                  kicsiny, mi, ha ezt találta, halálos sebet nem ejthetne? ön tudja, miként
                  szerettem, tudja, mi vala díja szerelmemnek, s nem szükség mondanom, mit
                  szenvedek, midőn egyszerre, mintegy álomból ébredve, Dufey egész alávalóságát
                  látám. Ha visszagondolok e napokra, alig érthetem, miként tűrém éltemet Atyám
                  átka, szívemnek szemrehányásai, ha önre gondolék, a gyalázat, mely nevemet érte:
                  ahová csak tekintek s fordultam, szégyen s átok mindenfelől. De a tompa fájdalom,
                  mely keblemet tölté, lesujtá végerejét, s nem maradt annyi akarat bennem, hogy
                  tőrt márthattam volna szívembe.</p>
					<p>Érzéketlenül minden iránt, mi körülöttem történt, mintegy nehéz álomba merülve
                  jártam körül; szerencsétlenségem oly szörnyű vala, hogy fel sem foghatám egész
                  nagyságában, s néha kételkedve önemlékeimen, az egészet csak iszonyú képzeletnek
                  gondolám. Önnek betegsége - melyről nem emlékezem, ki által tudósíttattam -
                  felráza tompa kínjaimból. Oh barátom! bármik legyenek vétkeim ön iránt, e
                  napokban, melyeket ágyánál tölték, megbünhődtem értök. Ha éjjel ágyánál magamban
                  maradtam s egyszerre nevemet hallám, melyet álmában kimonda, nevemet fájdalmasan
                  sóhajtva, mintha segítségre hína, s ha ágyához siettem, ajkai elnémultak ismét s
                  csak nehéz fohászok tölték el a borzasztó hallgatást; vagy ha néha rám mereszté
                  lázban lángoló szemét, s ajkai érthetetlen szavakat rebegtek, keze felém nyult:
                  oh, ki írhatná le az érzeményeket, melyek szívemet e pillanatokban eltölték.</p>
					<p>Napok multak így, kínos bizonytalanságban, orvosai kegyetlen közönyösséggel
                  szóltak állapotjáról s én hallám beszélgetéseiket, pillanatokra eltelve
                  reményekkel s ismét lesujtva szavaiktól, kémlelve halvány arcainak minden
                  mozdulását, számolva szíve dobbanásait, remegve minden sóhajtásnál. Végre az ég
                  megkönyörült rajtam, ön mentve vala. Barátja, az egyetlen, ki az orvosok között
                  könyörületességgel tekinte rám, becsületére mondá, hogy veszélyen kívül van, s én
                  nyugodtabb valék. Legalább ez egy vétektől az ég megőrzé lelkemet, gondolám
                  magamban; Gusztáv élni fog, én nem vagyok gyilkosa.</p>
					<p>Míg önt veszélyben látám, remény s félelem között szívem mindenről megfeledkezett;
                  csak miután mentve vala, gondolék ismét helyzetemre. - Párizsban nem maradhattam
                  többé, s összeszedve kevés holmimat, délnek vevém utamat, hol nénémnél Avignonban
                  egy időre menedéket akarék keresni. A városba értem, éjszaka bementem néném
                  házáig, felnéztem a kivilágított ablakokra, melyek mögött a jámbor asszony
                  dolgozott vagy talán imádkozott, már a kapu kilincsét ragadta meg kezem, - s nem
                  mertem átlépni küszöbén. Nem fog-e hideg megvetéssel fogadni? - gondolám magamban;
                  nem fog-e elűzni házától, hol jelenlétem csak botránkozást okozna ismerőseinek? s
                  mindazon szemtelen szánakozás, mellyel mindenki e körben rám nézne, a megvető
                  tekintetek, a suttogás körülöttem, - vajjon tűrhetém-e ezt? - Oh el, messze innen!
                  oda, hol senki nem ismer, hol e szív magányosan süllyedhet el terhe alatt! S
                  elmenék cél nélkül, majd egy, majd más faluban vagy kisebb városban töltve egy pár
                  napot, s ismét tovább zarándokolva, mihelyt észrevevém, hogy jelenlétem valakinek
                  figyelmét magára voná.</p>
					<p>A nem szokott életmód, s még inkább a nehéz bánat elrontá egészségemet. S midőn
                  egy nap fáradtan egy kunyhóba betértem, hogy megpihenjek, érzém, hogy nem mehetek
                  tovább. Nehéz betegségbe estem. De csak boldogok halnak meg e világon, s a szerető
                  gond, mellyel a szegény asszony, ki két gyermekével a kunyhót lakta, bajomban
                  ápola, megtartá éltemet. Már pályám végén gondolám magamat, s szívem nyugodt
                  örömmel nézett a pillanat elébe, mely ennyi szenvedésnek véget vet. Az ég máskép
                  határozá s én panasz nélkül alávetem magamat rendelésének, mely, ha nem vevé is
                  még le terhemet, legalább azon édes vigasztalást nyujtá bánatomnak, mellyel egy
                  valóban jó ember látása szívünket mindig eltölti. Ki inséget nem tapasztalt, az
                  nem ösmeri az embert egész fenségében; mindazon nagy nevek, melyek
                  történetkönyveinkben állnak, óriási hiúságszülte nagy tetteikkel, mindazon szép
                  szavak, melyeket fensőbb köreinkben annyiszor hallunk, nem ébreszthetik az
                  eszményt lelkeinkben. Minden, mit a sokaság bámul, a század magasztal, a jövő
                  istenségként imád: nyugodtan tekintve, mihelyt a nimbuszt elvevők, mellyel idegen
                  képzelet körülkeríté, csekély- s törpévé válik; csak egy van, mi az embert valóban
                  naggyá teheti: jósága, s csak szenvedéseink között ismerkedünk meg e tulajdonával.
                  Ha elhagyatva állottunk, remény nélkül, kitaszítva egy idegen világba, nem ismerve
                  senkit, kinek nyomorúságunkat panaszolhatnók, kinek ápoló gondviselésére
                  számolhatnánk, s ha egyszerre az idegen csoport közül egy ismeretlen emberarc lépe
                  elénkbe, nyájasan, mint Isten angyala, tudakolva bajunkat, biztató vigasztaló
                  szavakkal, kenyerét megosztva, ha éhezénk, bánatunkat, ha részvét kell, velünk
                  érezve, velünk ontva könnyeket: oh akkor, csak akkor sejdítjük emberi hivatásunkat
                  egész szépségében, s a legnagyobb keserv, melynek vigasztalást már nem is
                  kerestünk, enyhül a gondolatban, hogy valaki van, ki szívesen könnyítene
                  terhünkön. - Nyugodtabb levék. E magányos lak, melynek csendjét csak a közel
                  tenger zúgása szakítá félbe, e nyájas család, melynek szerény örömei mintegy
                  bájkört vonának körülöttem, e szerető részvét, mely nem ismert keserveimet
                  vigasztalni iparkodott, kibékítének ismét a világgal, s legalább sírhaték. -
                  Hónapok multak így, s Mária naponkint több barátsággal, a gyermekek bizodalmasabb
                  szeretettel ragaszkodtak hozzám, s el valék határozva, hogy itt maradok. A kevés
                  pénz, melyet magammal hoztam, s kezem munkája, melyhez naponkint inkább szokni
                  kezdék, elég vala élelemre; s hol kereshettem volna ennyi részvétet s barátságot,
                  mint itt? Hisz Mária is szerencsétlen vala. Megfosztva férjétől, ki évek előtt
                  sajkájával halászni ment s nem tért vissza többé, keze munkájával tartva
                  gyermekeit, ő is ösmere bánatot, s keservem itt legalább nem gátola senkit
                  örömében. Ha napi munkánk után házunk elébe ültünk, s szemeim a tengeren függve
                  könnyekkel teltek, barátnémra nézék s cseppek csillogtak az ő szemeiben is; ha
                  napközben hallgatva dolgozánk, s míg újjaim a fonalt sodorták, keblem egyszerre
                  fohásztól emelkedett, a sóhaj nem marada visszhang nélkül; mi értettük egymást.
                  Egy esemény, mely egész életemnek új irányt adott, megváltoztatá
                  határozatomat.</p>
					<p>Julia elakadott, látszó zavarban hallgata egy pillanatig, végre erőt vett magán, s
                  pirulva tovább szólt. - Anya valék. Anya! oh mily boldogság fekszik e szóban. Mi
                  az asszony gyermek nélkül? vagy több vagy kevesebb szeretetet bírva mindig,
                  minthogy boldog lehetne, keble majd üresnek érzi magát, majd szinte lesüllyed az
                  érzemény terhe alatt; gyengén s támasz nélkül, körülhányva ezer vésztől, nem
                  állhatva ellent a világnak, s nem szíve hatalmas vágyainak, élte egy hosszú
                  örömtelen küzködés; oh de adj gyermeket neki, s ő nem gyenge már, körülfogva
                  gyermekét, nem ingadozik többé az élet vészeiben, egész léte ez egy véghetlen
                  szerelmen alapszik, s erő nincs, mely őt megtántoríthatná. Ha szívét keserv tölti
                  - nem mosolyg-e gyermeke boldogságot életébe? ha lelkét a mult emlékei bántják,
                  nem emelkedik-e a jövő bájlón képzete előtt, oly szép s örömteli, mint csak egy
                  anya kívánatai képzelheték? ha hite elveszett, nem tanul-e ismét imádkozni
                  gyermekétől, s reményleni s szeretni? nem nyílik-e új élet napjainak? nem
                  érezheti-e szükségesnek magát e világon, hol ápolása e nyájas gyermeket fel fogja
                  nevelni? s gazdagnak, mert e gyermek az övé, kínjai s boldogsága, gondja s
                  szeretete által; s ha majdan a gyermek felnőtt, s az lett, mit tőle anyja
                  reménylett, nem fogja-e vele éldelni egész dicsőségét? - nem fogja-e mondhatni a
                  világnak: kit ti szerettek, csodáltok, magasztaltok, az az én gyermekem - én nem
                  éltem hasztalan.</p>
					<p>De vajjon ez örömeket, a legnagyobbakat, melyeket Isten az asszonyi szívnek adott,
                  én éldelhettem-e? - Név s birtok nélkül, megfosztva mindentől, mi által gyermekem
                  jövőjét biztosíthatám, mi vára e szerencsétlenre? Nevelés nélkül nőjjön fel,
                  hogyha majdan férfivá lett, mint halászt, mint napszámost lássam, elátkozva örök
                  rabság- s nyomorúságra? s ha majdan e magasabbra született kebel fájdalmas
                  vágyakkal telik, ha az ész, melynek hivatása szebb vala, csak elégedetlenségében
                  mutatja nemesebb bélyegét, fogom-e tűrhetni panaszait? vagy tűrhetni nyugalmát, ha
                  fiamat aljasnak s megelégedve látom? S ha apjáról kérdez, fogok-e hazudhatni
                  gyermekemnek? vagy megvallhatni szégyenemet, hogy átkát halljam s átkozzam
                  önsorsomat? E gondolatok le nem írható kínokkal tölték lelkemet. Valahányszor
                  gyermekem mosolyogva felém nyujtá kis karjait, valahányszor kék szeme rám
                  tekintett, minden könnyében, minden mozdulatában egy szemrehányást láték; nem
                  tűrhetém tovább.</p>
					<p>Hát ha Dufeyhez mennék? gondolám egyszer magamban. Egész önérzetem ellentmondott e
                  gondolatnak; vajjon elfeledhetém-e azt, mit Dufey rajtam elkövetett? a hosszú
                  színlelést, mellyel szerelmemet megnyerte, az alávalóságot, mellyel elhagyott,
                  mihelyt személyemnél mást nem remélhetett? vajjon nem ő vala-e oka minden
                  szenvedéseimnek, vétkemnek, gyalázatomnak; oka haldokló atyám átkának, mely, ah!
                  oly hamar teljesült! S most menjek hozzá kegyelmet koldulva, hogy ismét elűzzön
                  magától, hogy lábbal tapodjon? nem, inkább meghalok! - S gyermeked? így hangozék
                  egy belső szó lelkemben, mi lesz gyermekedből? Van-e jogod büszkének lenned, hol
                  gyermeked jövője forog kérdésben, van-e jogod az ártatlant, kinek vétked adá
                  létét, bántalmaidnak feláldozni?</p>
					<p>Mennyivel inkább meggondolám helyzetemet, mennyivel több anyai büszkeséggel
                  tekinték gyermekemre, annyival erősebb lőn e gondolat bennem. E kunyhó, melyben
                  elébb oly megelégedve érezém magamat, szegénységem, melyre elébb közönyösen
                  tekinték, most, midőn bennök gyermekem jövőjét látám, szörnyűknek látszottak; nem
                  tűrhetém ez állapotot tovább. Történjék, minek történni kell, így gondolkoztam
                  magamban, tűrje szívem a végső legnagyobb kínt, álljak megalázva az előtt, kit
                  leginkább megvetek: legalább gyermekem boldog lesz. - Dufey gyalázatosan bánt
                  velem, de mit bánom én; e gyermek az ő gyermeke, ezt ő nem fogja eltaszítani
                  magától; hisz ő is ember, keblében is szív dobog, s ki ne szeretné gyermekét? Nem
                  volt-e apám hideg, szívtelen, s mégis nem fogadott-e el leányának, s nem engedé-e
                  szegény anyámnak, hogy ápoljon? s miért ne tehetné ezt Dufey is? én nem vágyódom
                  neve, birtoka, szeretete után, csak szolgának fogadjon házához, csak mint ápolóját
                  hagyjon gyermekemnél, hogy láthassam, őrizhessem, hogy szelíd arcai rám
                  mosolyogjanak, hogy karjaim között nőjjön s fejlődjék, hogy szerethessem.</p>
					<p>Elhatároztam magamat. A legnagyobb áldozat vala ez, melyet teheték; földi kín nem
                  volt, melyet nem viseltem volna inkább, minthogy Dufeyhez folyamodjam, de
                  gyermekem boldogsága kíváná, nem vala szabad választanom. Könnyező szemekkel vevék
                  búcsút Máriától, s karjaim közé szorítva fiamat, útnak indultam.</p>
					<p>Nem fogom önt fárasztani szenvedéseim leírásával. Magánosan, csak alig bírva
                  annyit, hogy legszükségesebb kiadásaimat fedezzem, nép között, melynek alig értém
                  nyelvét, kín nem vala, melyet e hosszú vándorlásom alatt nem tűrtem. Majd gyalog,
                  majd rossz szekéren, néha beteg gyermekemen aggódva, megfosztva minden
                  kényelemtől, így értem *ba, hol Dufey mint követ lakott.</p>
					<p>Oh de csak keserveim küszöbén valék még! Midőn magányomból elindultam, szándékom
                  elhatározott vala; gyermekem jövője, melyet máskép nem biztosíthattam, minden
                  kételyt kizárt; most, midőn hosszú vándorlásom célján álltam, ismét habozni
                  kezdék. Miként lépjek Dufey elébe? így gondolkoztam magamban, s miként fog ő
                  fogadni? Azok után, mik történtek, ő és én nem állhatunk egymás mellett, s vajjon
                  lesz-e erőm megválni gyermekemtől? A kisded oly bájlón mosolygott, kis keze oly
                  nyájasan simítá arcomat s hogy’ éljek, ha kedves szavát, mellyel nevemet dadogá,
                  nem hallhatom többé? Szívemet véghetlen határozatlanság tölté. Így mult egypár nap
                  szüntelen küzdés közt. Tízszer írtam Dufeynek, tízszer mentem házához, s
                  valahányszor levelemet át akarám adni, nem határozhatám el magamat. A szükség
                  végre nem engede választást. A kevés pénz, melyet magammal hoztam, elfogyott,
                  drágaságaim, melyeket mint emlékeket viselek, ha el akarhatám is adni, legföllebb
                  még hetekre szerezhetének élelmet, nem lehete továbbra halasztani feltételem
                  teljesítését. Remegő szívvel adám tehát által levelemet, melyben Dufeyt
                  ittlétemről s lakásomról tudósítám, s visszatérve gyermekemhez, kínos
                  nyugtalanságban várám feleletét.</p>
					<p>Levelem nyugodt s egyszerű vala. Megírám helyzetemet, megírám, hogy megfosztva
                  mindentől, nem nevelhetvén fel gyermekét, kötelességemnek tartom e gondot reá
                  bízni; hogy harag s keserűség nélkül jövök, s csak azon egyet kérem, hogy
                  gyermekemtől ne válasszon el. Megírám, hogy soha tőlem szemrehányást hallani nem
                  fog, hogy soha céljaiban gát nem leszek, legyen ő apja gyermekének, én
                  megelégszem, ha mint szolgája szerethetem, s látom, hogy önmegtagadásom e kedves
                  lényt boldogítá.</p>
					<p>Soraimban nem volt egy keserű kifakadás, nem volt egy szó, mely őt megbánthatá; s
                  habár Dufey lelkületét becsülnöm nem lehetett, meg valék győződve, hogy kérésemet
                  nem fogja megtagadni, már csak gyermeke kedvéért sem. Oh mert ki tudná e kisdedet
                  megnyugtatni, ha sír, elaltatni, ha éjszaka felébred, kinek ajkaitól tanulna
                  jobban beszélni, kinek mosolyogna oly édesdeden, mint nekem? - s Dufey nem ördög,
                  így biztattam magamat, hogy öngyermekét anyjától fosztaná meg.</p>
					<p>Így mult óra óra után, s így telt el a hosszú, véghetlen éj. Mindig nyugtalanabb
                  levék; talán nem kapta levelemet? vagy elutazott? s már újat akarék írni, midőn
                  másnap reggel egy idegen szobámba lépve, tőle egy levelet hozott. -</p>
					<p>Julia ismét elakadott, én kínos figyelemmel várám története folytatását.</p>
					<p>- Vannak dolgok, - szóla végre, ég felé emelve tekintetét - melyeket becsületes
                  embernek tapasztalni kell, hogy eszével felfoghassa, tettek, melyek minden emberi
                  számításon kívül állnak: s ilyen vala Dufey levele.</p>
					<p>Én kész valék mindenre. Nem bámultam volna még azt sem, ha kérésemet megtagadva,
                  gyermekemtől megfoszt, de azt, hogy ezen gyermeket elfogadni nem fogja, hogy még
                  annyi szíve sincs, hogy gyermekét csak egyszer látni akarná: ez túl álla
                  képzelőtehetségemen. Remegve olvasám végig e sorokat, írta, hogy véghetlenül
                  szánja helyzetemet, de hogy jelen körülményei között, melyekről titoknoka, kit
                  hozzám küldött, bővebben tudósítni fog, gyermekemet semmi esetre magáénak nem
                  fogadhatja. Jobban ismer, minthogy e gyermeket ne hinné magának, s azért minden
                  esetre kötelességének fogja tartani, hogy jövőjéről gondoskodjék. Most -
                  pénzszűkiben lévén - csak ötezer frankot küldhet, de ha később módjában lesz,
                  mindig örömmel fog segítségemre lenni, azon egy feltétel alatt, hogy e várost
                  azonnal elhagyjam s mindig csak titoknokához intézzem leveleimet. Megsemmisítve
                  valék. Végső egyetlen reménye vala éltemnek, hogy legalább gyermekemet láthatom
                  boldognak; most eltűnt ez is; mi marad számomra a világon?</p>
					<p>A titoknok azalatt nyugodt egykedvűséggel asztalomon aranyokat olvasott. E látvány
                  felébreszte tompa fájdalmamból.</p>
					<p>- Mit akar ön e pénzzel? - kérdém haragtól elfojtott hangon.</p>
					<p>- Mit? - kérdezé rám meresztve kis szürke szemeit - úgy tartom, ezt önnek nálamnál
                  jobban kell tudnia. Ha nem kérte volna, hihetőkép a gróf nem erőszakolná
                  elfogadására.</p>
					<p>Valami oly sértő vala ez ember hangjában, mi egész bensőmet felrázá; de nyugalomra
                  kényszerítém magamat s kérém, hogy vigye vissza pénzét.</p>
					<p>- Visszavinni e pénzt? - szóla összecsapva kezét - ötezer frankot! Hallott ilyet a
                  világ, még az sem elég?</p>
					<p>- Vigye vissza - szóltam még egyszer s a harag könnyekkel tölté szemeimet - és
                  mondja grófjának, hogy megvetem.</p>
					<p>- Megveti? - viszonzá haragosan - megveti, s miért? mert hallatlan nagylelkűséggel
                  ily tetemes summát küld; mert, mit talán senki nem tenne, ezentúl is gondoskodni
                  akar sorsáról? Megvallom, sokat tapasztaltam a világon, de ezt nem képzelhetem
                  lehetségesnek. Ha nem ismerném grófomat, s nem tudám, hogy kedvetlenül venné, ha e
                  pénzt visszahozom, ön megérdemlené, hogy tegyem; de ő valóban nemes ember, s ön
                  minden háladatlansága mellett könyörületességet érdemel; de máskor szóljon
                  tisztelettel jótevőjéről.</p>
					<p>Nem szóltam, de a fájdalom, mely keblemet feszíté, oly szörnyű vala, hogy még e
                  szívtelen ember is észrevevé megindulásomat s módja szerint talán szánakozással
                  néze rám.</p>
					<p>- Ne taszítsa el magától szerencséjét, - szóla végre oly nyájas hangon, mint tőle
                  csak kitelhetett, - fogadja el e nagylelkű adományt, köszönje meg illendően s
                  bízza a többit ő nagyságának kegyességére, ez a legjobb, amit tehet. Mert vajjon
                  mi más kinézése lehet a világon? ön a gróf kedvese volt, s ez természetes és
                  százszor történik. Önnek gyermeke van, kinek atyja ön állítása szerint őméltósága,
                  s ez ismét természetes; de ha a gróf ezen kételkedik, mint nekem is titkon mondá -
                  s a gyermeket elismerni nem akarná: mi módokkal bír állítása bebizonyítására? S ha
                  csakugyan ügyét törvényes úton akarná keresni, mit nyerhetne pénznél egyebet,
                  pénznél, melyet a gróf most önkényt ajánl, csakhogy hihetőkép a bíró sokkal kisebb
                  sommát fog ítélni.</p>
					<p>Sírtam. A titoknok egy ideig hallgatott, végre kért, hogy írjam nyugtámat. -
                  Dolgaim vannak - szóla türelmetlenül - s mennem kell. Hogy önnek panasza nincsen a
                  gróf iránt, azt, ha igazságos, önmaga is meg fogja vallani; bárkinek elmondhatja
                  esetét, s nem lesz senki, ki nem fogná mondani, hogy önnel nemeslelkűbben bánt,
                  mint bárki más a világon. Ha ön mást várt, tulajdonítsa magának, hogy csalódott;
                  azt csak nem kívánhatja senki, hogy ily úr minden kis hibáért házassággal
                  lakoljon?</p>
					<p>- Még egyszer kérem önt, - szólék kényszerített nyugalommal - vegye pénzét s
                  menjen. Dolgozhatom, koldulni fogok, talán éhenhalni! de urától segedelmet
                  elfogadni soha. Ezt mondja meg.</p>
					<p>- Jól van - viszonzá ő nyugodtan, felszedve aranyait. - S most csak arra kérem,
                  hogy a várost még ma elhagyja; még ma - érti? A gróf e város legelső családjának
                  leányával jegyben áll, s biztossága megkívánja, hogy ön, kinek szenvedélyességétől
                  minden kitelhetik, mentül előbb távozzék. Nem mintha ön a grófnak valamit
                  árthatna, de mi nem szeretünk botrányokat.</p>
					<p>- S ki kényszeríthet? - kérdezém haraggal.</p>
					<p>- Ki? - viszonzá gúnyoló mosollyal - az első rendőr, kedvesem; vagy azt hiszi,
                  hogy ily rendes városban ily személyek, mint ön, engedelem nélkül sokáig
                  tartózkodhatnak? vagy hogy a gróf tűrni fogja, hogy jó neve, becsülete ön által
                  veszélyeztessék? Délutánig tehát ön elmegy. Magam idejövök s megnézem,
                  teljesítette-e kérésünket. Ha nem, ne vegye rossz néven, ha szigorúbb módokhoz
                  nyulunk. - S ezzel a szörnyeteg gúnyolva jó utat kívána s elment.</p>
					<p>Sokat szenvedtem életemben, s e szív megszokva a bánatot, nyugodtan nézett a jövő
                  elébe, melytől semmi jót, de legalább rosszat sem várhata már: de e pillanat
                  készületlenül talált. - Istenem, így szólék éghez emelve szemeimet, hát nincsenek
                  villámaid, hogy lesujtva egedből a kínzóra vagy az áldozatra, büntess vagy
                  könyörülj, ennyi szenvedések után! Mit tegyek? én, az idegen, a szegény, a
                  megvetett, egy földönfutó, kóborló, kiről alávalóság nincs, melyet feltenni szabad
                  nem volna; én a koldus, kit a jól rendezett társaság nem tűr, kit keresztyén
                  országokban a közvélemény elűz, hogy máshová vigye nyomorúságát, más határokon
                  vesszen inségében, s ő, a hatalmas, a tisztelt, a magasztalt nagy úr! - kihez
                  folyamodjam nyomorúságomban? kinél keressek menedéket üldözései ellen? Ha
                  történetemet elmondom, nem fog-e bódultnak vagy alávaló hazugnak gondolni
                  mindenki? - vagy ha hinne is szavamnak legföllebb vállatvonítva mondaná, hogy nem
                  segíthet? hisz szegény vagyok, név s hatalom nélkül; védelmemből nem várhat senki
                  dicsőséget, köszönetem nem ígér hasznot senkinek; miért védelmezne valaki
                  engemet?</p>
					<p>De hátha hozzá mennék, - gondoltam végre magamban - hogy szemközt állva az
                  alávalóval, legalább egy percig gyönyörködjem zavarodásán, hogy elébe lépve e
                  bánatban elhalványult arcokkal, legalább egy percig lássa, mit tett, hogy szívem
                  átkát mondjam ki reája, hogy elmondjam egész gyűlölésemet, az egész undorodást,
                  mellyel emléke lelkemet eltölti, s ő pirulva, porba alázva álljon előttem?! - De
                  vajjon tehetem-e ezt? nem nagy úr-e ő? vajjon a portás kapuja előtt s az inasok
                  előszobáiban nem fognak-e nevetve elűzni, ha jövök? ő méltósága még alszik vagy
                  barátjaival mulat, vagy regényeket olvas, ki merné felzavarni csendjéből? fojtsd
                  el önkebledbe a bosszút, szegény, halj meg magányban, panaszaid, haldokló
                  szívednek végfohászai nem fogják háborgatni üldöződet fenséges nyugalmában; ő
                  visszavonulva rejtekébe, megőrizve mindentől, mi alávaló lelkiismeretét
                  felébreszthetné, nem látja szenvedéseidet, s megszakadó szívednek még azon egy
                  vigasztalása sem marad, hogy vele legalább egy percig éreztetéd alávalóságát.</p>
					<p>El kelle mennem; Dufey érdeke távozásomat kíváná s nem lehete ellentállnom. - Hisz
                  ő nem tűrheti, hogy jó híre, hogy becsülete általam veszélybe jöjjön; mit nem tesz
                  ily úr becsületeért? Ha az asszonyt, ki néki életét áldozta fel, a rendőrség által
                  elhajtja, ha gyermeke a lelenceknél elvész, ki tudja ezt? ő csodált, ő becsületes,
                  ő nagynevű marad azért; s ha néha eszébe jutna is, mit tett, a gondolat, hogy ezen
                  áldozatok becsületének fenntartására szükségesek valának, megnyugtatja
                  lelkiismeretét. El kelle mennem tüstént, haladék nélkül.</p>
					<p>Karjaim közé vevém gyermekemet s útnak indultam. Ah! jer velem ártatlan kisdedem,
                  - szólék elragadva fájdalmamtól - álmodjál édesen e fájó kebel fölött, mosolyogj
                  nyájasan szegény anyád felé, s tartsd fel gyenge karjaiddal, hogy le ne süllyedjen
                  nehéz vándorlása között; s ha majdan te is megismered az életet s nehéz bajait,
                  akkor bocsásd meg anyádnak, hogy szült. - Sírtam.</p>
					<p>Mikor a város elébe értem, s fáradtan annyi izgalom után egy kőre leülék,
                  mellettem víg lármával lovassereg szágulda el. Felnéztem, s Dufey vala, ki
                  mátkájával s a város divatos körével kilovagolt. Előttem két sétáló polgár néze a
                  lovasok után. - Meg kell vallani, nincs szebb leány a városban, mint e kis grófné
                  - így szóla az egyik a lovasok után nézve. - Szerencsés is, - viszonzá a másik,
                  ismét útnak indulva - hogy ily férjet kaphatott. Nincs szebb, eszesebb s nyájasb
                  ember a városban, mint e francia követ, s mi legtöbb, egészen a becsület embere. -
                  Oh emberek ítélete! - gondolám magamban - mi vagy? - s tovább menék.</p>
					<p>Helyzetem szörnyű vala. Nem bírva többet egy pár franknál, ha mindent utolsó
                  gyűrűmig pénzzé változtatok is, aligha vala annyim, hogy a legközelebbi nagyobb
                  városba jöhessek, s mit tegyek azután? Ha munkát, melytől létem függött, nem
                  találhatok, mi legyen gyermekemből? Már a tél közelgett, a hegyekről jéghidegen
                  fújt a szél gyermekemre, s lábaim alatt fonnyadt levelek csörögtek. Oh a gazdag
                  nem gyanítja az óriási szerencsétlenséget, melyet évenkint egyszer a szegénynek
                  életét veszélybe hozza. Megőrizve az idő kegyetlen érintéseitől, örvendve pattogó
                  kandallójának s otthonossága kényelmeinek, melyeket soha inkább nem éldel, mint e
                  fergetegek napjaiban, mi a tél neki? Oh de a szegény hová forduljon, ha maga az ég
                  elvonta kegyelmét s hidegen boltozik fölötte? mit tegyen e véghetlen éjszakák
                  alatt, hol meredt tagjait tűz nem melegíti, s álmatlan szemei előtt csak a szörnyű
                  holnap áll, melynek insége alatt talán egy kedves szív megszakadand! Szívem
                  borzadott e gondolatoknál, s eltelve szomorú előérzettel, léptem a városba, melyet
                  utam céljának kitűztem vala.</p>
					<p>Sejdítéseim nem csaltanak. Kis lakást bérelék magamnak a város legtávolabb
                  részében, s itt akarám tölteni a telet. Szegény s dísztelen vala hajlékom; kis,
                  papírral félig beragasztott ablakok, melyek rossz rámáikban a legkisebb szellőnél
                  csörgedeztek, kályha egy romlott nyoszolya s a füstös falon egy fakereszt, melyet
                  e szobának előbbi lakója talán itt felejtett vagy mely halála után ott maradott,
                  ez vala minden dísze, minden kényelme lakomnak. De legalább hajlék vala, gyermekem
                  nyugodtan aludott fenyűágyában, s én meg valék elégedve. Csak ezt tarthassam meg,
                  gondolám, én nem kívánok egyebet, s így mentem ki munkát keresni.</p>
					<p>Munkát! Oh Istenem, ha találhattam volna! mi vala oly nehéz vagy megvetett, mire
                  kész nem valék? Mit nem tettem volna örömmel, csak gyermekemnek egy kevés fát,
                  magamnak egy falat száraz kenyeret szerezhessek! - hasztalan! Házról-házra ajánlám
                  szolgálatomat; de nem vala, ki rajtam könyörülne. Az egyik mondá, hogy nincs
                  szüksége rám, a másik, hogy gyengébb vagyok, mintsem hasznára lehetnék, a
                  harmadik, egy tekintetet vetve ruháimra, melyek habár kopottak, mostani állásomhoz
                  nem illének: hogy hihetőkép más életmódhoz szoktam, s ily személyt házához fogadni
                  nem szokott; így tértem naponkint inkább kétségbeesve lakomba.</p>
					<p>A tél azalatt megjött. Az utcát magas hó takarta, s gyermekem hidegtől reszketve
                  simula keblemhez. A legszükségesebbre szorítám kiadásaimat, s mégis naponkint
                  kevesebb maradott szegény kincsemből, melytől gyermekemnek eltartása függött. S ha
                  végre ez is elfogy? lelkemben egy szörnyű gondolat ébrede. - Nem volna-e jobb
                  egyszerre véget vetni e hosszú kínnak? én mindent elkövettem, hogy magamon
                  segítsek, s mit tehetek én róla, hogy senki sem könyörült sorsomon? éhen halok
                  vagy tőrt mártok szívembe, nem mindegy-e ez? ki mondhatná öngyilkolásnak tettemet?
                  S gyermekem? oh mi lesz gyermekemből, ha én meghalok? így kiálték kétségbeesve; ki
                  gondoskodnék az ártatlanról, kit még apja is elűzött? - A talált gyermekek közé
                  fogják zárni fiamat, s ki bánja, ha a kisded, kinek név helyett szám adatott,
                  inségben s elhagyottságban elvész vagy eltörpülve felnő önátkára. E gondolat
                  borzadással tölté lelkemet, keblemhez szorítám fiamat, s ismét kimenék munka után,
                  s ismét visszatértem remény nélkül.</p>
					<p>S így mult nap-nap után, nem marada semmi próbálatlan, könnyező szemekkel
                  rimánkodtam az emberek előtt, könnytelt szemekkel térdeltem órákig feszületemnél:
                  hasztalan, ég és föld elhagya nyomorúságomban.</p>
					<p>Lakásom bérideje kitelt, ha ma nem fizethetek, gazdám elűz házából, s utolsó
                  gyűrűm árával a vég reménysugár eltűnt. Halni kelle, el valék szánva.</p>
					<p>Ágyamon ülve, gyermekem mellett néztem ki a borongó égre, s lelkemet a
                  kétségbeesés nyugalma tölté el. Hisz végre a könnyek is elapadnak, a fájdalom is
                  eltompul, s én többet szenvedtem, mint egy emberi szív eltűrhet. Gyermekem
                  elgyengülve a hosszú éhség által, végre behunyta szemeit s hallgatott, míg én
                  szívére téve kezemet, remegve kémlelem, él-e még? Minden hallgatott a szobában.
                  Ekkor nyílt meg az ajtó s egy vén asszony álla előttem.</p>
					<p>Midőn munkát keresve a városban körüljártam, a véletlen egyszer e vénnek házába
                  vezetett. Ő nyájasabban fogadott, mint mások, s lakásomról kérdezősködve, igéré,
                  hogy jövőmről gondoskodni fog, csak gyalázatomat kíváná gondoskodása díjául, s én
                  szégyenben lángoló arcokkal futottam el szemei elől. Most az agg ismét elémbe
                  lépett, ördögi nyájassággal mosolygva felém, s vérem elfagyott hideg tekintete
                  alatt.</p>
					<p>Kérdezett, hogy’ vagyok s miért nem vetek véget inségemnek? Mondá, hogy javamat
                  kívánja, s balgatag vagyok, ha nem követem tanácsát. Én remegve hallgatám a
                  gyalázatost, s habár máskor a gondolat maga, hogy valaki felőlem ily alávalóságot
                  feltehet, haragra gyujtotta volna szívemet; most nyugodtan csak arra kérem,
                  hagyjon halni békében, s legalább ne keserítse végpillanatimat.</p>
					<p>Ekkor ébredett fel gyermekem. Felnyitá szemeit és sírni kezdett. Karjaim közé
                  vevém s ringatám, de hasztalan: a gyermek tovább sírt, jajgatott, rágta kezét.</p>
					<p>- E gyermek éhezik, - szóla az agg nyugodtan - miért nem ad neki valamit?</p>
					<p>- Oh Istenem, - szólék elborzadva - nincs semmim!</p>
					<p>- Úgy gyermeke meg fog halni - viszonzá ő egykedvűen.</p>
					<p>- S ön ezt ily nyugodtan mondhatja? - szólék elfojtott hangon. - Oh ha szív dobog
                  keblében, ha valaha gyermeke volt, ha anyjára emlékezik, ki gyermeksége első éveit
                  megőrzé, könyörüljön rajtam.</p>
					<p>Ő hallgatott.</p>
					<p>Térdre borultam. - Az élő Istenre kérem, legyen irgalmas irántunk. Lám, ez
                  ártatlan meghal, s ön megmentheti életét egy kis adománnyal. Fogadjon
                  szolgálójának, bízza rám a legaljasabb munkákat, én híven, örömmel fogok
                  teljesíteni mindent, csak e gyermeket mentse meg, hisz én anyja vagyok, hogy’
                  lássam éhenhalni tulajdon gyermekemet?!</p>
					<p>- S hát ki oka, - szóla a vén szárazon - ha a gyermek meghal? én-e vagy önmaga, ki
                  érte előítéleteit feláldozni nem akarja? fogadja el ajánlatomat, s fia mentve,
                  jövője biztosítva van.</p>
					<p>Kétségbeesve hallgaték. A semmirevaló asszony észrevevé habozásomat s tovább
                  beszélt. Elmondá, hogy egy öreg olasz herceg látott s belém szeretett, hogy gazdag
                  s jövőmről gondoskodni fog, s hogy fel fogja nevelni fiamat, minden kényelem közt,
                  mint ön fiát, hogy majdan kitűnő emberré válhatik. Hogy ha e tanácsát nem követem,
                  mit sem tehet értem, s hogy magamnak tulajdoníthatom, ha gyermekem karjaim között
                  éhenhal. Irtóztató határozatlanság tölté lelkemet, gyermekem zokogva reszkete
                  karjaim között.</p>
					<p>Az agg újra dicséré hercegét, újra sajnálá gyermekemet, végre, miután hosszú
                  iparkodásai után célt nem érhete, menni készült, mondva, hogy holnap
                  visszatérend.</p>
					<p>- S gyermekem? - szólék remegve. - Mit tehetek én róla, - viszonzá az alávaló
                  hidegen - ha addig meghal.</p>
					<p>- Vigyen magával hercegéhez, - kiálték kétségbeesve - én nem bánom, csak gyermekem
                  éljen - s magamon kívül rogytam ágyamra.</p>
					<p>Másnap divatos köntösben a herceg lakásában valék, s gyermekem mosolyogva játszék
                  karjaim között. - Most vessen meg.</p>
					<p>- Megvetni önt? - szólék elragadva fájdalmas érzeményeimtől, melyekkel Julia
                  története szívemet eltölté.</p>
					<p>- Oh Julia! s nem az egész társaság érdemli-e inkább megvetésünket, ha ily asszony
                  süllyedett?</p>
					<p>- Ön jobb, irgalmasabb a sokaságnál, - szóla Julia meghatva - fogadja köszönetemet
                  részvételeért; én rég elszoktam ily baráti hangoktól.</p>
					<p>Szenvedéllyel ajkaimhoz szorítám nyujtott kezét és sírtam. - Oh Julia, - szólék
                  fájdalmasan - miért kelle találkoznunk e világon? Én véghetlenül szerettelek,
                  szerettelek, mint a szív csak egyszer szerethet, léted véghetlen boldogságot
                  áraszta éltemre. Ha magam valék s e lélek elszomorodott, képed emelkedett lelkem
                  előtt s felvidultam; ha az emberek zajgó csoportja között e szív magát idegennek
                  érezé s elkívánkozott, nem tudva merre vegye irányát, de érezve, hogy helyén
                  nincsen, szívemben neved hangozék s nyugodt valék; feltekintek az égre s ott valál
                  a csillagok seregében, körültekintek a mezőn, s képed virágozott a tér ibolyái
                  között; s fenn és alattam, öröm s bánat között, a merre néztem s reméltem, te
                  valál; egy bájló álom az élet szomorú valósága között; egy boldogító valóság, ha
                  szomorú ábrándok búsíták lelkemet; az ég, melyet éltem folyója minden helyen
                  visszatükrözött; az egy örökös ének, melyet e szív mint csalogány annyival
                  hangosabban zenge, mennyivel zajgóbban zsibonga a fáradó tömeg körülöttem, s most
                  - - szerencsétlenül, szenvede mindent, mit emberi kebel e világon szenvedhet,
                  lábbal tapodva, befertőztetve az élet mocskával, talállak ismét; szívedben nincs
                  egy hely, mely nem hordaná sebét - s vajjon nem én vagyok-e oka szenvedéseidnek? -
                  Ha nem szeretlek, élted nyugodtan foly tovább, szeretve apádtól, becsülve a
                  világtól, éldelve szíved bájló csalódásait, boldog volnál; s ne átkozzam hát
                  magamat, kinek még szerelme is csak kínokat hozhata kedvesére?! - Eltakartam
                  képemet és sírtam.</p>
					<p>Julia rámtevé lágy kezét, s szemében könnyek ragyogtak, midőn így szólott: - Ne
                  átkozza ön magát. Ha van köztünk egy, ki magának szemrehányásokat tehetne, csak én
                  vagyok az. De ne szóljunk erről. Ha az emberi lét sötét óráiban két vészhányt
                  szív, mint tengeren két hajó véletlenül összeütődik s a hatalmas csapás alatt a
                  gyengébb széttörve elmerül, ki tehet róla? Egy magasabb hatalom irányozá útjokat,
                  ők barátok valának azért; barátok, mint mi, Gusztávom, s nemde ennyi szenvedés nem
                  változtatá érzelmeinket?</p>
					<p>- S nem fogja megváltoztatni soha, bármily jövő várjon is rám - szóltam
                  megszorítva kezét. - Mint a gyöngy a tenger hullámai alatt, mint a fellegek
                  mellett csillagok, mint arany, melyet elástál: úgy képed megtartá szépségét ennyi
                  bánat terhe alatt, eltakarva, elvesztve néha, de ragyogó mindig, ha feltűnt, s
                  boldogító egyenlőn, míg e szív dobogni fog. - Oh Julia! ha van ez árva életben
                  valami, mi boldogított, te valál az. Nem szerettél. De vajjon nem bírtalak-e azért
                  akaratod ellen is? nem voltál-e enyim? mert lelkem megragadott egész erejével,
                  mert képed akaratlanul is áldást sugároza éltembe, mint a nap, mely távolban
                  ragyog a föld fölött s nem tudja, mennyi virágot teremtett; nem sugárzik-e képed
                  lelkemen át most is annyival ragyogóbb fényben, mennyivel sötétebb éj borula
                  körülöttem, mielőtt jövél? nem vagy-e enyém? mert minden, mi jó s fenséges e
                  lélekben, tőled jő; mert minden, mi a multban szép, reád int; mert a jövőben más
                  remény nem vár reám, minthogy felejteni nem fogsz. De ne félj, boldogtalan!
                  szemeid nem hasztalan könnyezének, szíved nem hasztalan fosztatott meg annyitól!
                  nem boldogíthattalak, de légy meggyőződve, meg foglak bosszulni.</p>
					<p>- Gusztáv! - viszonzá Julia nyugodtan - ha valaha, szeretett, nem teszi.</p>
					<p>- Nem? - szólék elragadva haragomtól - s ezen alávaló büntetlen dúlhatá fel
                  éltedet, büntetlen rabolhatá el egész boldogságomat, s én nem léphetnék szemei
                  elébe, nem mondhatnám el megvetésemet, nem döfhetnék tőrt ez alávaló kebelbe? Ő
                  boldog legyen, ő büszkén éldelje alávalóságát; ő, ki szívedet ismeré, ki tudta,
                  miként szeretéd? Mert bármennyire csalatkozunk, midőn puszta tetszvágyat, melyben
                  asszonyok hozzánk közelítenek, szerelemnek gondolunk, nincs köztünk egy, ki való
                  szerelmet nem ösmerne meg; oh Julia, az nem lehet, ki gyűlölhetné őt inkább, mint
                  én? ki bosszulhatná szenvedéseidet, ha e karok nyugszanak?</p>
					<p>- Isten! - szóla Julia éghez emelve sötét szemét. - Hát boldognak gondolja-e őt?
                  hiszi, hogy szíve bármi hideg s nyugodtnak látszassék, nem tartá meg emlékeit, s
                  hogy arcom vonásai, gyermekének képe nem fogja elrontani örömeit, nem fog
                  eltörölhetlen foltként maradni emlékei között? S ha ez nem volna is, vajjon
                  mindazon külső fény s örömek, melyek létét környezik, kipótolhatják-e az
                  éldeletet, melyet gyermekem karjai között találok? Ki irígyelné azon hideg
                  éghajlat lakóját, kinek egén a nap fél évig ragyog, de a nélkül, hogy egy virágot
                  teremtene; s nem ilyen-e a szívtelen szerencséje? Oh higye el barátom, ő nálunk
                  szánandóbb.</p>
					<p>- Szánandóbb, mint ön? - kérdezém mélyen meghatva.</p>
					<p>- Hígye el, barátom, hogy az - viszonzá Julia nyugodtan. - Én nem vagyok oly
                  boldogtalan, mint ön gondolja. Vesztettem sokat, minek birtoka közönségesen
                  boldogítónak tartatik, viseltem bánatot, melynek nyomát idő el nem törölheti: de
                  nincs-e gyermekem? Nem mosolyog-e vigasztalás szelíd arcain minden keservnek, nem
                  telik-e reménnyel keblem, ha rá tekintek, nem érezhetem-e, megalázva s földre
                  tiporva bár az egész világtól, e gyermek karjai között, hogy anya vagyok, s hogy e
                  szív, mely szeretni tud, nem alávaló? Oh, barátom, én anya vagyok, ne szánjon
                  engem. S míg e szív gyermekeért doboghat, e karok őt ölelhetik, boldogtalan s
                  alávaló nem lehetek egészen.</p>
					<p>Julia egy percig hallgatott; én mélyen meghatva nézém e szép arcnak lelkesült
                  kifejezését. - S most még egy kérést, barátom, - folytatá látható megzavarodással.
                  - Azok után, miket e herceg velem elkövetett, nem maradhatok többé házánál.
                  Gyűlöltem őt találkozásom első pillanatától, de a szükség, mely házához vezetett,
                  s az, hogy soha eddig helyzetemmel vissza nem élt, házánál tartának; most ez nem
                  lehet többé. Holnap e házat elhagyom, ne vegye rossz néven, ha nagylelkűségéhez
                  folyamodom, s azon ötvenezer frankot kérem, melyet atyám örökségül hagyott.
                  Gyermekem sorsának biztosítása kényszerít e kérésre, s ön nem fog megvetni
                  koldulásomért.</p>
					<p>Én a vagyont, melyet Julia apjától örökségben kaptam, soha magaménak nem tekintém,
                  s jövedelmeimet a tőkéhez téve, most az egészet ajánlám; ő határozottan kijelenté,
                  hogy elfogadni nem fogja. Kérém, eszébe juttatám gyermekét, kinek jövőjéről
                  gondoskodni kötelessége, egyszóval felhoztam mindent, mi által e feltételétől
                  elmozdíthatám, de mindhasztalan.</p>
					<p>- Nem, - szóla végre - ne fáradjon hasztalan, barátom. Én ismerem az éldeleteket,
                  melyeket dús vagyon nyujt s inkább szeretem fiamat, minthogy azokat néki kívánnám.
                  Legyen az övé egy szerény polgári kör; távol a szükségtől, mely egész erőnket
                  kenyérkeresésre kényszerítve, lelkünk legnemesb részét porba alázza, de távol a
                  bőségtől, mely való örömök helyett csak hiú éldeletet nyujt s a szívet elöli; csak
                  a munka boldogít, csak azon éldelet, melyet önmagunk szerzénk, mienk egészen. S ez
                  legyen sorsa fiamnak. Svájcba utazva pár hónap előtt, egy metodista családdal
                  ismerkedtem meg. Skócia határszélein Perth grófságban laknak, s a nő, ki elég
                  emberszerető vala inkább szánni, mint megvetni helyzetemért, többször mondá, hogy
                  velök jöjjek s falujokban vegyem lakásomat. Oda fogok menni: csekély örökségem
                  elég, elvonulva a világtól, e szerény körben biztos nyugalmat szerezni vészes
                  éltem után s úgy nevelni fiamat, hogy belőle hazájának hasznos polgára legyen. Ha
                  ön atyám örökségét elfogadni nem akarja, ossza ki szegények között s áldás fogja
                  követni jótéteményét.</p>
					<p>- Oh Julia, - szólék elragadva érzelmimtől, s szót alig találva - elhagy ismét, s
                  csak azért láthatám, hogy örökre búcsút vegyek?</p>
					<p>- Ki tudja, - viszonzá mélyen meghatva ő - talán találkozunk ismét. Nagy e világ,
                  de vannak emberek, kiket a sors néha összevet e tág határok között is, hogy egy
                  percig lássák egymást, hogy kezet szorítsanak, s elválva ismét a vigasztaló
                  érzetet vigyék magukkal, hogy a távolban egy baráti kebel dobog feléjök; s mi
                  talán azok közé tartozunk. S ha nem, tevé hozzá egy sóhajtással, legyen oly
                  boldog, mint én kívánom, tartsa meg szívét s ne felejtse el Juliáját.</p>
					<p>- Julia! - szólék megragadva s csókokkal takarva kezét - törjön meg e szív, ha
                  valaha szent emlékedet el tudná felejteni.</p>
					<p>- Hűtelen, hűtelen! - így hangozék Betty szava mögöttem. - Hát így szeretsz? - S
                  midőn felébredve elragadtatásomból, visszafordultam, könnytelt szemekkel álla a
                  leányka előttem. - Zavarodva valék.</p>
					<p>- Hát ez az örök hűség, melyet esküvél? - szóla zokogva tovább - ez a szerelem,
                  melyet bírtam? Oh Istenem, Istenem, hogy ezt kelle megérnem!</p>
					<p>Nem írhatom le az érzeményeket, melyek e pillanatban keblemben küzdöttek,
                  megszégyenülve álltam ott Julia előtt, s ha Bettynek mély bánata keblemet
                  fájdalommal tölté is, alig fojthatám el haragomat. Nem tűrünk semmit nehezebben,
                  mint érdemlett megalázást, s vajjon nem valék-e megalázva annak szemei előtt,
                  kinek képzetében eddig oly magasan álltam, s kinek emlékei között tisztán akartam
                  maradni. De mérsékelém magamat s némely vigasztaló szót mondtam a szegény
                  leánynak.</p>
					<p>- Oh ne fáraszd magadat, - viszonzá ő keserűen - én ismerlek, s jól tudom, hogy
                  jobb szónok nincs, ha csalni kell; azt gondolod, nem tudom, hogy nem szeretsz?
                  hogy nem vevém észre régen elhidegülésedet? vagy hogy elámíthatsz most, mikor így
                  találtalak? - így szóla tovább bosszú- s megvetéssel vegyült tekintetet vetve
                  Juliára. - S kivel? e semmirevalóval, kit ma először látsz, ki nem szeret s nem
                  fog szeretni soha, ki ezerte csúnyább mint én, s vénebb, s akaratosabb; s ki
                  hozzád hűtelen lesz, mint mostani kedveséhez az.</p>
					<p>- Betty - szólék haragtól elfojtott hangon - hallgass - mert - -</p>
					<p>- Hallgatni, én hallgatni? - viszonzá haragban lobogó arcokkal - oh én beszélni
                  fogok. Elmegyek a herceghez s elmondok neki mindent, hogy legalább tudja, mily
                  kígyót, mily basiliskot ápola keblében, hogy legalább ismerni tudja e nagy dámát,
                  s lássa, az, ki becsületes társaságba jönni nem akar s oly méltóságosan ül az
                  emberek előtt, miket csinál a mellékszobában. Oh ne félj, - szóla Juliához
                  fordulva - alávaló; bármi ügyes légy, mesterségesen csábítsd el elvénült bájaiddal
                  más becsületes leányok kedveseit, én lerántom erényes álarcodat, legalább
                  ismerjenek meg.</p>
					<p>Magamon kívül valék haragomban. Julia engesztelni akart, de hasztalan; bosszúm
                  kitört, elmondtam Bettynek mindent, mit fellázadt szenvedélyem sugalla. Hogy nem
                  szeretem, nem szerettem soha; hogy fizetem s nincs joga tetteimről panaszkodni;
                  egyszóval mindent, mi neki fájhatott. A sértő szavak, melyekkel Juliát illeté,
                  minden szánakozást elfojtottak szívemben, s csak midőn a szerencsétlen
                  halotthalványan végre a pamlagra veté magát, s minden szó helyett fuldokló
                  zokogással felele szitkaimra, enyhüle haragom.</p>
					<p>Elhallgattam. - Miért bánik ily kegyetlenül e szegény leánnyal - szóla Julia végre
                  halkan, szemrehányó tekintetet vetve rám. - Ő önt szereti. Mondjon neki legalább
                  egy pár engesztelő szót.</p>
					<p>- S én tűrjem, - viszonzám felindulva - hogy önt előttem gyalázza; tűrjem ez aljas
                  kifakadásokat?</p>
					<p>- Barátom, - szóla Julia nyugodtan - tudja-e ő, kihez szól; ismeri-e a
                  viszonyokat, melyekben egykor önhöz álltam? - Hígye el, én megbántva nem vagyok,
                  de ha volnék is, nézze e szerencsétlent, s vajjon e könnyek, melyeket mi
                  facsartunk ki, nem moshatnák le sértő kifakadásait?</p>
					<p>Meg valék hatva, de még ingadoztam.</p>
					<p>- Oh, gondoljon Dufeyre, - szóla végre Julia sóhajtva - vajjon ő, kit ön oly
                  alávalónak tart, kin csak elébb bosszút akart állni, mit tett, mit ön nem tesz e
                  pillanatban? Vajjon ön nem sérté-e azt, kitől szerettetik? nem áll-e irgalom
                  nélkül keservei előtt, nem tagad-e meg csak egy kis vigasztaló szót attól, ki
                  talán éltét adná önért? s miért? mert hiúsága sértetett, mert jelenlétemben az
                  álszégyen nem engedi, hogy e leány iránt nyájasnak látszassék. Hasonló helyzetbe
                  jött s ugyanazt akarja tenni! Oh, Gusztáv, én ismerem a kínokat, melyeket e
                  szegény leány szenved, legyen irgalmas iránta.</p>
					<p>S ezzel Bettyhez menve vigasztalni kezdé. Ő elején nem hallgata reá, de miután,
                  meghatva Julia szavaitól, én is odamenék s nyájasan szólék hozzá, s miután Julia
                  elmondá, hogy régi ismerősök vagyunk, hogy mindent, mit hallott, csak
                  találkozásunk örömének tulajdoníthat, hogy elébb felőle is szóltunk, s végre, hogy
                  a mondottakat megbántam, a szegény leány, letörölve könnyeit, kezét nyujtá s
                  megnyugodott. Szegénynek oly szükséges vala hinni szerelmemben - ő nem akart
                  kételkedni.</p>
					<p>A kínos helyzetből, melyben a két asszony között álltam, rövid idő után Lafard
                  szabadíta meg, ki szokott módja szerint lármásan szobánkba törve, panasszal, hogy
                  az egész társaságtól elvonulok, s víg szemrehányások közt, hogy legszebb
                  asszonyait magammal viszem, a vacsorához hítt. Julia hallgatva fogadá el karját s
                  a terembe menénk.</p>
					<p>Minden társaságnak vagyon arisztokráciája. A nagyravágyás egy nagy őrültsége
                  nemünknek, melyben kisebb vagy nagyobb mértékben valamennyien osztozunk; s alig
                  találunk embert, bármily aljas fokon álljon, ki nem keresne kitüntetést, s ha
                  erényei nincsenek, vétkeiben és azon arcátlanságban, mellyel elköveti, nem akarna
                  mások fölébe emelkedni. A bagnónak úgy, mint a legdivatszerűbb teremnek vannak
                  hősei; korhelyek között, mint kolostorban, vannak példás férfiak, kiknek tettei,
                  viselete, sőt minden szavuk s mozdulatuk utánoztatik; s ilyenek valának azok,
                  kiket most, miután a sokaság, mely a táncvigalomban résztvett, elszéledett, a
                  teremben együtt találtam; csak társaságunk sommitásai, mind oly férfiak, kik a
                  korhelységben virtuozitásig érve, az iparkodó utódnak mintául szolgálhattak. Nem
                  foglak untatni orgiánk leírásával; ha soha éltedben részt nem vevél ily lakomában,
                  hol az ember, sokalva a parányi észt, mit a természettől nyert, csak azon fárad,
                  hogy mennyivel tökéletesebb állattá legyen, nem értenél; s ha magad is osztozál
                  ily örömökben, jobban ismered, mint én leírhatnám. Kényszerített öröm, sikertelen
                  erőlködés egy kis elmésség után, zajgó hahota s nehezen elnyomott ásítások,
                  kétségbeesett küzködés egy kis mulatság után, ellenállhatatlan unalom, mely
                  mindenben diadalmaskodik, mást ily körben nem találhatsz; s ki ezzel meg nem
                  elégszik s emberi méltóságát borban nem tudja vagy nem akarja elmeríteni, csak
                  undorodással tekinthet maga körül; csak émelygést érezhet azon társaság előtt,
                  mely józanságának ostoba érzéketlensége helyett, nem lelkesülve, de őrülten zajog
                  körülötte. Én ily körökben soha jól nem érzém magamat, s ez este, felgerjedve a
                  történtek által, még türelmetlenebben várám a pillanatot, mikor
                  visszavonulhaték.</p>
					<p>- Hát öröm ez? - szóla végre Lafard rikácsoló hangjával, midőn a csevegés, mi nagy
                  társaságban sokszor megtörténik, egy percre elhallgatott. - Ön, herceg Amalfi,
                  rosszkedvű, kedvese junói méltósággal hallgat, Gusztáv szomorú, Betty csakhogy nem
                  sír s Arthur hallgatva üríti poharát, oly szomorúan, mintha becsületes Lafitte
                  helyett Sokrates méregkelyhét emelné ajkaihoz; francia akadémikusok nem
                  vacsorálhatnának unalmasabban.</p>
					<p>Az egész társaság ismét csevegni kezdett, mintha megbánva, hogy egy pillanatig
                  észtelenség nem mondatott, helyre akarná hozni hibáját. Én Arthurra fordítám
                  figyelmemet; soha így nem láttam még. Hallgatva, részvét nélkül minden iránt, mi
                  körülötte történt vagy mondatott, ült ott, mintegy álomba merülve; csak halvány
                  arcainak kifejezése s a keserű mosoly ajkai körül mutatták belső felgerjedését. Ha
                  a zaj hangosabb leve körülötte, néha egy hideg tekintetet jártata körül, s ismét
                  komor ábrándjaiba merült. Ivott többet, mint bárki közülünk, s mint én őt valaha
                  inni láttam; de csak sötét szemének lángjaiban látád a szeszes bor hatalmát, arcai
                  halaványok s szomorúak maradtak, szívemet bús sejdítések tölték el. Egyik
                  szomszédomtól hallám, hogy Arthur ez este Werner ellen nagy sommákat vesztett, s
                  ha visszagondolék azokra, miket egy pár órával elébb nálam mondott, s látám a
                  kétségbeesést arcain, remegtem.</p>
					<p>A társaság azalatt észre sem véve vagy nem bánva az egyes szenvedéseit, vígan
                  dorbézola tovább.</p>
					<p>- Beszéltessük el magunknak e leányok egyike által történetét, - szóla egy vastag
                  regényíró félig részegen az asztal végiről - nincs kedvesebb mulatságom, mint ily
                  históriákat hallani.</p>
					<p>- Hogy a szegény közönségnek feltálald, nemde? - viszonzá gúnyolva Werner - s
                  azzal, mit más szenvedett, honoráriumot szerezz magadnak; s mi itt jelen legyünk
                  pszichológiai tanulmányaidnál? meg kell vallani, több eszed van, mint munkáidból
                  valaki észre vehetné!</p>
					<p>- Gúnyolj csak, gúnyolj bátran, német szatirikus, - mormogá a másik, félig bor-,
                  félig haragtól lángoló arcokkal - azt, hogy az asszonyi szívet én ismerem
                  legjobban, mégsem fogja tagadni senki.</p>
					<p>- Azaz, hogy dicsérni tudtad, - viszonzá Werner mosolyogva - úgyis ez az egyetlen
                  mód, ha asszonyok által a női szív ismerőjének kívánunk hirdettetni.</p>
					<p>- No hát fogjanak hozzá a történethez már egyszer, - dadogta nehézkes nyelvvel a
                  herceg - engem az mulat.</p>
					<p>- Oh! - szóla egy szőke szász báró, kit Lafontaine egyik regényhősének választ
                  talán, ha Párizsban történetesen korhellyé nem válik, elérzékenyedve, miután a bor
                  szívét nemzeti lágyságra feláztatá - én tudok egy történetet, egy bús fájdalomteli
                  történetet, melynek csak emléke is könnyeket facsar szememből. Közel Drezdához
                  lakott egy -</p>
					<p>- Az Istenért - szakítá félbe Werner - kímélje meg szíveinket történetétől. Az
                  emberek nagyobb része unalmas módon válik szerencsétlenné. Már régi a történet,
                  mint Heinénk mondja:</p>
					<p>De mindig új marad,</p>
					<p> S kit épen ére, szíve</p>
					<p> Bujában megszakad;</p>
					<p>ő tudja miért; mások, ha elmondá történetét, ásítoznának vagy talán kacagva
                  hallanák, mit ő oly szörnyűnek tart. Nem érti senki másoknak örömét vagy bánatát;
                  ha a herceg elmondja, mi által mulattatik oly felségesen, s a báró, mi facsar
                  könnyeket szemébe, bámulni fognak mindketten; s ha e híres költőnk, ki poharát oly
                  búsan emelgeti, elmondaná, mikép bánatának oka az, hogy halhatatlan művei,
                  melyekből évenkint két kötetet bocsát a közönség elébe, soha még el nem
                  ismertettek; s Arthur, ki ott oly kétségbeesett képpel ül, hogy szerencsétlensége
                  az, mert soha a jó színt el nem találhatá, sem mint festő, sem most, mióta csak a
                  kártyaszínekben csalatkozik: alig hihetné valaki, hogy nem enyelegnek. Manna a
                  sors, melynek csak képzetünk adja ízét.</p>
					<p>- Engem kihagyhatnál tréfáidból, - szóla Arthur bosszús tekintetet vetve Wernerre
                  - nincs kedvem enyelegni.</p>
					<p>- Ne neheztelj, kedvesem, - szóla jókedvűen egy másik - igyál, s szánd e
                  szerencsétlen elméskedőt, ő nem volt részeg soha életében.</p>
					<p>- Ismét mondom, nem tűröm - folytatá Arthur - s nem fogom tűrni soha, hogy
                  másoknak mulatságul szolgáljak.</p>
					<p>- Oh barátom, kedvesem, - viszonzá az elébbi - ha rajtad állna? de ki nem szolgál
                  mulatságul másoknak? bolondja mindenikünk az egész világnak, s az egész világ
                  mindenikünknek; menj haza s aludd ki magadat; benned a bor elecetesedik, jobb ha
                  elmégy.</p>
					<p>- Menj magad, - kiáltá Arthur mindig indulatosabban - ha lábaid bírnak.</p>
					<p>- S ha nem bírnak, - nevete a másik - mi baj? A borban kettős erő van, az ég s a
                  föld belé öntik egész éltető erejöket, az egyik emel, a másik földre húz; mit
                  tehetek én róla, ha nálam a levonó erő hatalmasabb?</p>
					<p>A társaság kacagott.</p>
					<p>- Én nem akarok kinevettetni senki által, - kiáltá Arthur - senki által a világon,
                  - s felugrott székéről.</p>
					<p>Arcai lángoltak, s én látva felindulását, melyet a társaság harsogó hahotái még
                  inkább neveltek, félre vonám, hogy megnyugtassam.</p>
					<p>- Igazságod van, - szóla, miután szerfölötti érzékenységét szemére hányám -
                  hibáztam, nem is tudom már, mi ingerlett fel annyira; de én ma oly érzékeny
                  vagyok, talán tudod már, elvesztettem mindenemet, a pénzt, melyet kölcsönöztél, s
                  az egész nyereséget, mindent a semmirevaló Werner ellen, és - -</p>
					<p>- Erről holnap fogunk értekezni, - szólék közbe - ha kívánod, erszényem ismét
                  szolgálatodra áll; de most fel vagy gerjedve s jobban tennéd, ha haza mennél.</p>
					<p>- Már? - szóla szomorú tekintetet vetve rám - hát annyira rám untatok, hogy még e
                  pár óráig sem akartok tűrni körötökben?</p>
					<p>Különös hang vala e szavakban, mely szívemet aggodalommal tölté. De még mielőtt
                  felelheték, Arthur gondolatjai más irányt vőnek. - Mit állsz szomorkodva itt, -
                  szóla hozzám fordulva - szegény, szerencsétlen Gusztávom, mit vetsz oly
                  aggodalomteli tekintetet rám, nincs-e e szobában összehalmozva az emberi lét egész
                  boldogsága: az asztalon bor, körülöttünk asszonyok, s mi ne éldelnők mindezt? jer,
                  igyunk! - S ezzel az asztal felé vont.</p>
					<p>- Pirulj, - szóla felkacagva, midőn őt állapotjára figyelmeztetve kérém, ne igyék
                  többé - pirulj gyalázatos józanságod, esztelenséged fölött, - szóla vad kacagással
                  tovább - a józan én vagyok, ki az öröm poharát elfogadom, ki édességet keresek a
                  keserű életkehely végcseppeiben is, ki nevetni, örvendeni tudok. Oh vess meg, vess
                  meg, te nagy, dicső ész embere, nézz le magas józanságodból e szédülő fejre; de
                  vajjon mivel tudsz többet, mint én? értheted-e természeted nagy titkait? a szív
                  halk dobogásától a magas gondolatig, mely agyadban feltűnik, van-e valami e
                  világon, mi nem volna titok előtted? tudod-e csak azt is, miért élsz? s ezért
                  őrzöd eszedet, ezért taszítod el magadtól az örömkelyhet, hogy e kérdések hosszú
                  sorát, melyekből tudományod áll, el ne felejtsed? Ah esztelen, háromszor esztelen
                  barátom, ki meg nem elégedve emberi sorsoddal, fenn s nem inkább alattad keresed
                  boldogságodat, mert elismerni nem akarod, hogy csak mint állat s nem mint Isten
                  éldelhetsz e világon. Éldeljünk! fel a poharakat, - szóla vadon lángoló arccal
                  emelve poharát - fel pajtások s ürítsük ki végső cseppig; éljen az áldott hatalom,
                  mely gyenge szíveinket egy percre felhevíti, bor, asszony, művészet, dicsőség,
                  éljen minden, mitől részegülünk! mi e fárasztó életnek terhét egy pillanatig
                  vállainkról leemeli, minek élvezetében multat s jelent felejthetünk! - Az egész
                  társaság harsogva felköszöntött.</p>
					<p>- A részegség! - dadoga szász bárónk, kiben a bor csak azon pedantériát nevelé,
                  melyben született - hallott-e ember ily felköszöntést; nincs csúfabb a
                  mértéktelenségnél; s ezzel nagynehezen újra megtölté poharát.</p>
					<p>- Csak rajta, Arthur, - szóla a másik, kivel elébb majd összeveszett - most jól
                  indultál; így szeretlek.</p>
					<p>- Szeretsz nemde? - viszonzá keserűen amaz - oh ti mind szerettek, jámbor jó
                  teremtések, én ismerem nemes szíveiteket; nem játszottatok, nem ittatok-e velem
                  mindig, hacsak lehetett? az ég jutalmazza meg hívségteket; éljenek mind, kik ily
                  nemesen tudnak szeretni, mint ti; éljen a szerelem! Oh mi volna életünk szerelem
                  nélkül? Miként juthatna az ifjú első ostobaságához, ha szerelem nem vezérelné
                  kegyesen lépteit; mivel tölthetnék költőink hosszú regényeiket, mivel takarhatnánk
                  önös haszonkeresést s hiúságot, ha e fenséges szó nem volna birtokunkban, melyet
                  bíborpalástként mindenre boríthatunk. Éljen a szerelem!</p>
					<p>- Nem, ezt nem tűrhetem, - kiálta fel rekedt hangon a szász, felkelve félig, de
                  csakhamar visszasüllyedve székére - így szólni a szerelemről, mely - s itt a
                  jámbor akadozva túlságos tirádákba ereszkedett, melyeknek végét a társaság
                  szerencséjére senki sem hallhatá, s melyek után a szőke báró, lármát hallva, a
                  kacagást taps helyett megköszönte.</p>
					<p>- Oh bámulatos különössége emberi természetünknek, - kiálta jókedvűen egy távolabb
                  ülő - másokat őrültté tesz a bor, ez csak unalmassá válik.</p>
					<p>- Soha jobban nem mulattam magamat - szóla vígan, kezeit dörzsölve, hercegünk.</p>
					<p>- Oh, ismét mily bámulatos ellentét, - szóla közbe ugyanaz - ím kedves
                  regényírónk, ki másfél óránál tovább aluszik, erre cáfolást hortyog; kinek van itt
                  igazsága?</p>
					<p>- Mindkettőnek, - viszonzá nyugodtan Werner - ki embereken nevet, vagy ki
                  balgaságaikat megúnta, nem csalódott egyik sem.</p>
					<p>- Ez inzultál, - szóla haragosan egy kiszolgált kapitány, bortól lángoló arcokkal
                  - tudja-e ön, kihez szól? s kit mer balgasággal s unalommal vádolni? én a nagy
                  császár katonája vagyok.</p>
					<p>- S én júliusi keresztet hordok, - kiálta közbe egy másik, ki mint állítá, a
                  halhatatlan három napokban hősködött, sőt sebet is kapott, mely azonban, mint maga
                  e forradalom, nem nagy nyomot hagyott maga után és csak baráti szemeknek marada
                  látható - én is egyike vagyok azoknak, kik ez új dinasztiát alapították, és -
                  -</p>
					<p>- Hamar, az Istenért, koccintson hamar valaki poharat vélem, - kiálta egy víg fiú
                  öreg tisztünk mellett - máskép hőseink összevesznek, s mi holnapig nem hallunk más
                  szót e dicső daliák tetteinél. Éljen amit szeretünk!</p>
					<p>- Amit szeretünk! - kiálta az egész társaság, összecsapva poharait.</p>
					<p>- Amália! - sóhajtja a szász, meghatástól elúszó szemekkel; a többiek elkapva vad
                  örömüktől zajongtak körülötte.</p>
					<p>- Amália! - kiálta újra a szász szavának egész erejével küzködve a nagy lárma
                  ellen - te angyal, te, kinek - de hasztalan, ily harsogó zaj ellen szava nem
                  víhatott sokáig, s ő bosszúsan földhöz csapá poharát; a többiek nevettek.</p>
					<p>- Oh ne bánd, - szóla gúnyoló hangon a mellette ülőknek egyike - ne bánd, te
                  Wertherek erényes utódja, hogy gyenge szavad át nem hathatott a közzajgáson, hogy
                  lángoló ajkaid nem magasztalhaták isteni Amáliádat: e társaság nem érdemli, hogy
                  körében csak nevét is ki mondd; őrizd meg kebledben egy édeni szigetként, mely
                  ennyi poharaknak árja között virágzón fennúszik; s ha majdan mint a nagy Atlantis,
                  ez is elmerült, s helyében csak a véghetlen champagnei hullámzik szíved körül,
                  zengd el velünk: éljen amit szeretünk.</p>
					<p>- Amit szeretünk! - harsogá a sokaság ismét. - S vesszenek a teetotalerek, - tevé
                  hozzá, dühösen földhöz csapva poharát egy verhenyős képű angol - vesszenek az
                  alávalók, kik az emberi nemet ízetlen vízre akarnák szoktatni, kik e haladás nagy
                  századában, a haladások legnagyobbikát, az emberi észnek legdicsőbb találmányát, a
                  gint s brandyt méregnek kiáltják ki. De az angol nemzet megveti ármánykodásaikat,
                  - folytatá páthosszal szónoklatát - a nép nem fogja tűrni, hogy e felvilágosodott
                  tizenkilencedik században elődeinek barbarizmusába, melyben az emberek csak vízzel
                  éltek, visszaessék, én - -</p>
					<p>- Éljen, éljen a bor, gin, brandy! vesszenek a teetotalerek! - így harsogá az
                  egész társaság, s földhöz csapott poharak csörgése s kacaj s dühös ének a világ
                  legvadabb sabathjává vegyültek, melyet valaha láték.</p>
					<p>Elundorodtam, s magammal híva Arthurt, ki a rövid kényszerített öröm után ismét
                  előbbi hallgatásába merült, egyik mellékszobába menénk. Arthur szó nélkül követett
                  s karszékbe vetve magát a kandalló mellett, kezére támasztva fejét, nézé a tűz
                  végső kóbor szikráit.</p>
					<p>Mélyen meg valék hatva. Én Arthurt szerettem. Érzelmem nem vala oly fellengző s
                  túlságos, mint az, mellyel egykor Armandot körülfogám; a szív, mely egyszer
                  szeretett, elszegényedik s későbbi kedveseinknek csak érzelmeink romjai maradnak,
                  de amennyiben még barátságot érezheték, Arthur iránt érzém azt, s midőn őt így
                  látám, s visszaemlékezem mindazon szép s nemesre, mi ez ifjú keblében egykor
                  lángolt, s meggondolám, hogy az emberi lét legkínosabb szenvedései csak éppen a
                  legnemesebb lényeket érhetik, szemeim könnyekbe lábadtak. - Arthur, - szólék végre
                  - te rosszul érzed magadat, e lármás kör felgerjeszti idegeidet, menj haza.</p>
					<p>- Részegnek gondolsz, nemde? - viszonzá keserű mosollyal - csalatkozol, igen
                  csalatkozol. Ittam sokat, de hasztalan, a bornak nincs többé hatalma fölöttem;
                  maga a részegség elhagy, ha tőle vigasztalást kérünk. - Lám, én ismerem magamat,
                  értem beszédedet, tudok mindent, a legkisebb részletig, mi körülöttem történik,
                  józan vagyok, fájdalom, nagyon is józan. Hadd maradjak még itt köztetek, holnap
                  kialszom magamat, s ne félj, részegségem soha többé nem fog megbotránkozásodra
                  szolgálni.</p>
					<p>- Nekem? - kérdem bámulva.</p>
					<p>- Gondolod, hogy nem vevém észre, - viszonzá szomorúan - hogy nem látám a feddő
                  tekintetet, mellyel elébb a teremben rám nézél, hogy nem hallám ki szavadból a
                  megvető szánakozást, mellyel intél, hogy haza menjek. Oh én tudom, hogy megvetsz,
                  s nem panaszkodom ellene; te józanabb vagy, műveltebb, erősebb kedélyű, miként ne
                  néznél le szánakozással gyengeségemre; én gyáva, haszontalan teremtés vagyok!</p>
					<p>Vigasztalni akarám, ő szomorúan rázta fejét. - Én ismerem sorsomat, - szóla
                  sóhajtva - engem senki sem szeretett soha e világon; viszálkodásban atyámmal, ki
                  bennem reményeinek vesztét siratá, boldog gyermeki emlék nélkül, így éltem s így
                  lépek ki az életből, a nélkül, hogy egy kéz barátilag szorította volna jobbomat,
                  hogy csak egy szív volna, mely fájdalmasan feldobogna, ha elmegyek, a nélkül, hogy
                  csak egy könny áztatná síromat; oh nékem jobb vala nem születnem!</p>
					<p>- Ez jobb volna talán valamennyinknek, - szólék mélyen meghatva - s hidd el, néked
                  sincs több okod panaszra, mint másoknak.</p>
					<p>- Nincs? - viszonzá szomorúan Arthur, - s hát nincs-e ezer, millió boldog lény e
                  világon, s nem talál-e legalább részvétet minden szenvedő, részvétet, mert bánata
                  közös ezerekkel, mert ezerek sírták könnyeit, de vajjon én kihez fordulhatok? ha
                  elmondom, hogy lelkemnek az fáj, mert el nem érheté fenséges vágyait? ha
                  elbeszélem, hogy e szív e közlét porkörén túlemelkedve a művészetért lángola s
                  tehetetlensége kínjait szenvedi; vajjon ki fogja érteni bánatomat? ki máskép, mint
                  megvetéssel nézni kétségbeesésemet?</p>
					<p>- Ki nézhetne így reád? - szólék meghatva.</p>
					<p>- S hát mi mást várhatok a világtól? - viszonzá ő fájdalmasan. - Az alávaló
                  korhely, ki dús örökségéből még apjának becsületes nevét sem tudá megtartani, s
                  eltékozolva önvagyonát, mások birtokából élt; ki ígéreteket adott, melyeket
                  megtartania nem lehete, ki szavát százszor megszegte, ki százszor hazudott: vajjon
                  mit érdemel megvetésnél egyebet? Oh barátom! te önmagad elvonnád e kezet, melyet
                  felém nyújtasz, magad pirulnál szereteted fölött, mellyel irántam viseltetél, ha
                  tudnád, mennyire süllyedtem. Oh Gusztáv, Gusztáv! hogy ennyire kelle jutnom!</p>
					<p>Arthur eltakarva képét, sírt; én mélyen meghatva állék mellette, szemeim könnyekbe
                  lábadtak. - Végy erőt magadon, - szólék végre, midőn őt nyugodtabbnak látám, - ne
                  hadd földre sujtani magadat sorsod által; a jövő helyre fogja pótolni
                  veszteségeidet. Csak idő s türelem kell, hogy végzetünk csapásain végre
                  győzedelmeskedjünk. Mint a fa, mely ha a vésznek ellentállt, a vihar után később
                  csak inkább virul, úgy az ember balesetek után. Veszni csak annak kell, ki egy
                  csapás által dönteté le magát.</p>
					<p>- Barátom, - viszonzá Arthur hideg határozottsággal - én erős vagyok s e könnyek,
                  ne félj, nem fogják elgyengíteni határozatomat. Az egyet legalább nem fogja
                  mondani senki, hogy Arthur túlélte szégyenét. Oh barátom, - szóla mélyen meghatva
                  tovább - te az egy, ki e szívet ismerted, ki, mióta veled találkozám, nyájas valál
                  irántam, s ismerve tévedéseimet, legalább tudod, hogy a cél, mely után kiindultam,
                  nemes s dicső vala, ne emlékezzél megvetéssel szegény barátodra.</p>
					<p>Mélyen meg valék hatva, s habár érzém, hogy vigasztalnom nem lehet, legalább
                  részvétemmel akarám enyhíteni nehéz keservét, midőn Betty a szobába rohanva,
                  gondolataimnak más irányt adott.</p>
					<p>- Jer vélem e terembe, - szóla remegve, midőn kezemet megragadá - ott benn dolgok
                  történnek, melyeket látni kell. - Kérdezni akarám, de csak előbbi szavait ismétlé.
                  Arthur kért, hogy menjek. - Oh csak jer velem - szóla Betty tovább - s tanuld
                  megismerni e szép barátokat.</p>
					<p>Kérém Arthurt, jöjjön velünk, mert nem akarám ily állapotban magányosan hagyni; ő
                  nem teljesíté kívánatomat, de megígéré, hogy megvár, s Betty maga után vonva a
                  terembe vezetett.</p>
					<p>A teremben az orgia azalatt tetőpontjára ért. Néhány vendég a pamlagokon hortyoga,
                  mások székeiken aludtak, a szobában ledőlt székek, tört palackok s poharak
                  hevertek körül, s az asztal mellett zajongva ült az összeolvadott ivósereg, mely
                  ennyi palacknak ellenállva, most egy hatalmas punchedénnyel mérkőzék meg, míg
                  Lafard lángoló arcokkal az asztal közepéről bőven töltögeté gőzölgő italát. A
                  leégett gyertyák halvány fényt terjesztének az egész fölött.</p>
					<p>- Ismételd még egyszer alávaló rágalmadat, - szóla Betty, ki azalatt velem Lafard
                  székéig ért - ismételd, ha mered, itt Gusztáv előtt.</p>
					<p>Lafard mámorában nem érté Betty szavait, de midőn feltekintve szemei rajtam
                  akadtak, malasztteli mosollyal rám köszönté poharát. - A nap hőse, - kiálta rekedt
                  hangon - Lovelaceunk, híres törvényhallgatónk, éljen Gusztáv s bájló kedvese! -
                  Betty halotthalványságban álla mellettem, szemeiben könnyek remegtek, szívemet le
                  nem írható érzelmek tölték el, midőn rátekinték.</p>
					<p>- Hát miért állsz ily szótalan itt? - folytatá Lafard poharat nyujtva felém -
                  mintha nem is hozzád szólnánk vagy nem is értenéd beszédeinket; hasztalan
                  szerénykedel, ez urak tudnak mindent.</p>
					<p>- Meg kell vallani, - szóla a herceg minden lehető udvariassággal, melyre
                  állapotjában még képes vala - soha szebb, mulatságosabb történetet nem hallottam;
                  irígylem tettét. Ön törvényhallgató! - szóla nevetve tovább - a quartier latinban,
                  talán néha kollégiumokba járva, s mindezt, csak hogy e kis makacsot elcsábítsa; a
                  dolog felséges, ön büszke lehet rá.</p>
					<p>- Gusztáv, - szóla Betty, rám meresztve sötét szemeit - szüntesd meg e szörnyű
                  tréfát, lám, én tudom, hogy az, de fáj mégis; mondd nekik, hogy hazudnak.</p>
					<p>Meg valék hatva s szívem érezé tettemnek egész alávalóságát. - Hogy merted
                  megszegni szavadat? - szólék végre Lafardhoz fordulva, haragtól remegő hangon.</p>
					<p>- Barátom, - viszonzá a másik nevetve, - hisz talán e kicsiségen össze nem
                  veszünk. Nekem ezer napóleonomba kerül e tréfa, de megvallom, nem szánom pénzemet,
                  annyira mulat az egész; és te mérgelődöl?</p>
					<p>- Részeg, - dadoga egy másik, félig magánkívül - szemlátomást részeg - feküdjék le
                  s aludja ki magát.</p>
					<p>Az egész társaság felkacagott.</p>
					<p>- Gusztáv, - szóla Betty remegő hangon - ezek az emberek oly állapotban vannak,
                  hogy kár velök szólanunk; mondd meg te: igaz-e, hogy ez alávaló vénnel szerelmem
                  iránt fogadtatok, s hogy minden, mit elnyeréseért tevél, nem értem, hanem csak
                  azon ezer aranyért történt, melyet birtokommal nyerhetél? Mondd meg önmagad, hogy
                  minden, mit hónapokig ajkaidról hallék, minden szó, minden esküvés hazugság vala,
                  hogy lelkem tisztaságát, egész éltemet minden reményeivel feldúltad egypár ezer
                  frankért, te, a gazdag, te, kit szerettelek; mondd meg önmagad; ha tőled hallom,
                  talán elhiszem.</p>
					<p>Hallgaték. Betty egy ideig rámfüggeszté tekintetét, mintha feleletet várna, végre
                  éghez emelve szemét: - Oh Istenem, - szóla elfojtott hangon - hát ez is való lehet
                  e világon!</p>
					<p>- De mi baja van kedvesének, - szóla bámulva Lafard, midőn Bettyt zokogni látá -
                  ez különös! - az egész társaság, mely még lábon állhatott, csodálkozva nézte ezen
                  kitörést. Csend lőn.</p>
					<p>- Istenem, Istenem! - zokoga Betty - mi legyen belőlem? kihez forduljak e nagy
                  világon, ha még ez is megcsalhatott!</p>
					<p>- Oh Betty, Betty, - szólék elragadtatva a fájdalomtól - bocsáss meg.</p>
					<p>- Én - viszonzá ő, visszavonva kezét, melyet megragadtam - megbocsátani? s miért?
                  mit gondol ön, gróf úr, egy szegény leánynak neheztelésével? mit bánja, ha e szív
                  örvend vagy szétreped, szeretettel vagy gyűlölséggel emelkedik nevénél? Gróf úr
                  megnyerte fogadását, gróf úr megkapja pénzét, mi köze vélem?</p>
					<p>- E leány gyönyörű, - szóla a herceg, kívánó tekintetet vetve Bettyre - nem
                  szeretek semmit úgy, mint asszonyt bosszúságában.</p>
					<p>- Komédia, puszta komédia, - nevete közbe Lafard, új poharat töltve magának - hisz
                  ki nem ismeri ezt? egy pár gyöngy, mely, mint könnyeinek petrifikált képviselője,
                  nyakába akasztatik s a jó kedv megjő.</p>
					<p>- Menjen, menjen, - szóla Betty haragtól lobogó arcokkal - a gróf mesterileg adta
                  szerepét, de úgy tartom, megelégedhetik tapsával, s kár tovább fáradnia. Oh
                  kacagjon, kacagjon bátran a többiekkel nagy diadala fölött, s hagyjon sírni
                  békében.</p>
					<p>Julia, ki könnyteli szemekkel nézé az egész történetet, kért, menjek el s
                  jelenlétem által ne keserítsem még inkább e szegény, leány szenvedéseit.</p>
					<p>- Oh maradjon a gróf, - szól Betty keserűen - élvezze egész dicsőségét. Nemde, én
                  balgatag leány vagyok; mindent, mit mondott, elhittem, én bíztam a legtúlságosabb
                  szerencsébe, nem kételkedtem semmin a világon, mihez csak szerelem kelle. Oh hát
                  nevessen a gróf, beszélje el társainak egész bódultságomat, mondja el
                  szerelmünknek részleteit ez uraknak; hisz miért dúlta fel egész boldogságomat, ha
                  még félórányi mulatságot sem szerezhet vele magának?</p>
					<p>- Oh Betty, - szólék elragadva fájdalmamtól - hallgass meg s angyali szíved talán
                  meg fog bocsátani.</p>
					<p>- Kétségen kívül, - viszonzá Betty keserűen - mily okom is volna panaszra? Álszín
                  alatt elnyerni egy szegény leány szerelmét, ki szívét áruba bocsátani nem akarta;
                  hazudni hónapokig oly következetességgel, hogy soha a valóságon senki rajta nem
                  érheté, színlelni a leglángolóbb szerelmet, míg végre céljához érve, a balgatag
                  bizakodót társai gúnyjának kiteheté: mi rossz volna mind ebben? hisz én szegény
                  vagyok s a grófnak mulatság kelle. Nem történt-e ez százakkal előttem; és - tevé
                  hozzá, sóhajjal - az ég talán könyörülni fog rajtam is.</p>
					<p>E pillanatban lövés hallatszék a mellékszobából. Az egész társaság elnémult. - Ez
                  Arthur vala - kiálték, s elfelejtve mindent, a szoba felé rohantam, melyben
                  Arthurt hagyám. Zárva vala, s a halk nyögések s az ajtón átható lőporszag
                  bizonyossá tevék bús sejdítésemet.</p>
					<p>Betörtünk. Arthur vérében a pamlagon feküdt; még kezében tartá a fegyvert, keble
                  nehéz fohászokban emelkedett. - Fussatok hamar orvosért, - kiáltá Julia - máskép a
                  szerencsétlen meghal.</p>
					<p>- Ő meghalt, - szóla Werner nyugodtan, megfogva kezét - ajkai végsőjüket
                  sóhajtják, erei megálltak.</p>
					<p>- Szegény fiú, - szóla a herceg, ki ez esemény által, mint a többiek is,
                  nagyrészint kijózanodott - már ki hinné, hogy részegség embert öngyilkoláshoz
                  vezetne?</p>
					<p>- Ön csalatkozik, - viszonzá Werner - e boldogtalan ifjú soha józanabb nem vala.
                  Vannak emberek, kiknek élni balgatagság.</p>
					<p>- Oh ez boldog, - szóla remegve Betty - ez túlesett rajta. - Különösen elijedve
                  tekinték fel. Betty sírt.</p>
					<p>- Gyermek, hát a sír mindent elfed? - szóla Julia halkan. - Imádkozzunk e
                  szerencsétlenért. - Az asszonyok letérdeltek, s csak az őszi szél, mely az
                  ablakokat verdesé, szakítá félbe a nagy, borzasztó hallgatást.</p>
				</div>
				<div type="chapter">
					<head>XLIX.</head>
					<p>Képzelheted a zajos rendetlenséget, mellyel e váratlan eset az egész házat
                  eltölté. A felébredettek kérdései, Lafard esztelen monológjai az öngyilkolás
                  ellen, a halvány elrémült arcok mindenfelől, körülszaladó cselédek, orvos,
                  rendőrség, szóval minden egy nagy káosszá egyesülve, melyben magadat fel nem
                  találhatád: ez s főkép Arthur halála, úgy elfoglalának, hogy az első pillanatokban
                  minden egyébről megfeledkezém. - Julia, ki egyszerre hozzám lépve, aggodalomteli
                  képpel Bettyről kérdezősködött, felébreszte elmerültségemből. Mióta a szobából,
                  melyben Arthur halva feküdt, kimenék, nem láttam őt, s midőn Julia mondá, hogy e
                  szobát mindjárt utánam elhagyá, s hogy azóta nem találhatja sehol, le nem írható
                  aggodalom ébrede szívemben. Szobáról szobára menénk, de hasztalan, senki sem
                  hallott semmit felőle, csak Lafard inasa mondá, hogy kocsimon látta elmenni.</p>
					<p>Haza tértem, s midőn hallám, hogy majdnem két órával előttem kocsimon ő is megjött
                  s most szobájába zárkózott, nyugodtabb levék, s fáradtan ágyamra vetem magamat,
                  parancsot adva, hogy mihelyt Betty felkel, azonnal tudtomra adassék.</p>
					<p>Oh szegény Betty, gondolám magamban, mennyit szenvedtél, mennyit szenvedsz talán
                  most e pillanatokban! de ne félj, én le fogom törülni könnyeidet, ha valaha
                  szerettél, én boldogítani foglak. Nagy elégtétellel tartozom, de mint nőm talán
                  meg fogsz bocsátani tetteimért, nevem, birtokom, életem - minden a tiéd lesz, s te
                  angyali szív, nem tudnál megengesztelődni? E gondolatok megnyugtaták lelkemet,
                  annyira el valék határozva mindenre, mi által Bettyt boldoggá tehetem, s oly
                  meggyőződve szándékom lehetőségéről, hogy végre kibékülve önmagammal, álomba
                  szenderedtem.</p>
					<p>Dél vala, mikor nehéz álmaimból, melyekben majd Arthurt, majd Bettyt, majd Juliát
                  látám, s mult éjemnek emlékei egy borzasztó képpé vegyültek, felébredtem. Azonnal
                  Bettyről kérdezősködtem; de még nem csengetett, s én új nyugtalanságban járék fel
                  s alá szobámban. Így mult negyed negyed után, ajtajához menék s hallgatóztam, de
                  szobájában nem hallatszék a legkisebb nesz; kérdeztem komornáját, ő monda, hogy
                  asszonya sohasem aludt ily sokáig, s talán beteg, mert tegnap nagyon halvány volt,
                  s midőn őt elküldé, könnyezett. Nem tűrhetém tovább bizonytalanságomat s halkan
                  megnyitám ajtaját. A szoba üres vala. A felvetett ágyon s székeken tegnapi
                  öltözetének darabjai hevertek, asztalán egy levél feküdt, mely hozzám szólt.
                  Remegve felnyitám a levelet, s képzeld az érzelmeket, melyekkel e sorokat
                  olvasám:</p>
					<p>Gróf úr!</p>
					<p>Ha e házból, melyben annyi boldog napokat tölték, örökre távozva, el nem mehetek
                  szótalan, s boldogságom küszöbén még egyszer búcsút veszek azon szép körtől,
                  melyet elhagyok: a gróf talán természetesnek fogja találni merészségemet; s habár
                  e sorok csak szomorú s kedvetlen emlékeket gerjesztenek is szívében, meg fog
                  bocsátani a szerencsétlennek, kinek egyéb vigasztalása e földön nem maradt, s ki,
                  bármik legyenek is hibái s bármi kevéssé vala is képes az ön kívánatait
                  kielégíteni, legalább mindig híven szereté, s úgy fogja szeretni
                  véglehelletéig.</p>
					<p>Lám, én szegény, tudatlan leány vagyok, ki érzelmeinek szót találni nem tud, s
                  midőn szívszakadva e sorokat írom, remegek, nehogy hibás írásom önt szánakozó
                  mosolygásra bírja; oh, de hogy szeretem, azt elhiheti, s bármit gondoljon maga
                  felőlem, Isten látja lelkemet, én nem hazudok.</p>
					<p>S minek is hazudnám? most, midőn önkényt lemondok mindenről, mit ön kegyessége
                  által bírtam, midőn koldusként lépek ki háza küszöbén, mint egykor beléptem, csak
                  nyugalomban szegényebb: mi érdekem volna színlelni? Oh, mondja ezt meg
                  barátjainak, mondja meg nékik, hogy a szegény Betty nem a grófot szerette, s hogy
                  elég gyáva vala elfogadni jótéteményeit, legalább csak addig fogadta el, míg magát
                  szeretve gondolá. Oh Istenem, hogy ön is ily aljasan gondolkozhatott felőlem! mit
                  tevék, amivel e gyalázatot megérdemeltem? Ha nagy dáma lettem volna, akkor ön hitt
                  volna szavamnak; körülfogva fénnyel s tisztelőkkel, nagy névvel s rokonokkal, ki
                  merne aljas szándékokat gyanítani szerelmemben? de így - mi volna elég alávaló,
                  mit a szegényről feltenni nem lehetne, mi valószínűnek nem látszanék, ha ellene
                  felhozatik? Önök, gazdagok, azt hiszik, hogy a szegénynek szíve nincs, hogy nincs
                  semmije, mit haszonkeresés nélkül adnia vagy pénzökkel megfizetni nem lehetne. Oh
                  hígyje el gróf úr, csalódnak; a szegénynek is van valamije, mit pénzzel
                  megvásárolni nem lehet, s ha egy leány, mint én, mindenét oda adva, magát végre
                  csalatva látja, ha egész élete reményét egy szeretetben pontosítva, meggyőződött,
                  hogy érzelmivel csak játék üzetett: szíve vérzik, mint a legnagyobb dámáé, s
                  minden aranyuk nem fogja meggyógyítni sebét.</p>
					<p>Aranya? de hát tudtam-e én, hogy ön gazdag? Midőn szegény alakban elémbe lépett és
                  szerelmemet megnyeré, lehete-e gyanítanom nevét s birtokát? Nem valék-e szegény
                  lakunkban ezerte boldogabb karjai között, mint miután e fényes termekbe lépve,
                  magamat minden által megalázva, szerelmét naponkint inkább elhidegülve látám.
                  Arany? s hát minek kelle az nékem? nem éltem-e nyugodtan, megelégedve elébb, nem
                  járhaték-e emelt fővel körül a városban? Oh hígye el, gróf úr, bármi szegény
                  valék, én ezer aranyért senkinek boldogságát kockára nem tettem, én senkinek
                  szerelmet nem színleltem volna.</p>
					<p>Engedelmet e szavakért! - fejem oly zavart - nem tudom, mit írok, de hígyje el, én
                  nem akarok szemrehányásokat tenni; ön nem ismeré e szívet s bizonyosan nem
                  gyanítá, mit tesz; én nem neheztelek önre. Isten bocsásson meg azoknak, kik szívét
                  tőlem elidegenítették s egész boldogságomat feldúlták; én őket meg nem bántottam
                  soha.</p>
					<p>Sokat akartam írni, végigolvasám e sorokat, s látom, hogy nem írtam semmit; de
                  mennem kell. Ön haza jött s már szürkülni kezd; ha tovább várok, nem távozhatom
                  észrevétlenül; most még az egész ház alszik s nem fogja senki gátolni lépteimet.
                  Mikorra ön e sorokat veszi, én távol vagyok. Ne kérdje hol? utam hosszú, s legyen
                  bizonyos, arcvonásaim nem fogják soha többé háborítani nyugalmát - soha - soha
                  többé. - Éljen boldogul! oly boldogul, mint én kívánom, s legyen bizonyos, ez
                  ajkak csak áldást fognak mondani véglehelletökig. A sors nem akarta, hogy boldog
                  legyek, én nem panaszkodom ön ellen.</p>
					<p>Még egy kérést: ön egykor lefesteté képemet. Ne vesse el ez emléket. Tegye el
                  valahol írásai vagy könyvei közé, talán egyszer majd kezébe akad s akkor
                  megemlékszik a szegény Bettyről; nemde Gusztáv, megemlékezik róla, s ha majd
                  eszébe jut, miként szeretém, ha arcvonásaim fölött egyike azon boldog óráknak
                  tűnik fel lelkében, melyeket együtt tölténk, el fogja mondani: mégis jó, hív leány
                  volt szegény. Még egyszer, Isten veled. Nekem adjon az ég erőt feltételemhez.</p>
					<p>Betty.</p>
					<p>Megsemmisítve valék. Ennyi szerelem, mely ez egyszerű soroknak minden szavában
                  felém hangozék, ez angyali nyájasság, mely sírja küszöbén csak egy áldást talál
                  elnyomójára - s én mit tevék e szerencsétlennel? Az ég reám bízta e leányt; e szív
                  nagy szeretetével, e szelíd kebelnek egész bizalma, e lélek, melynek tisztaságát
                  semmi sem fertőzteté meg, enyim vala, s én mit tettem e kincsekkel, én hová
                  vezettem e szerencsétlent, ki csak tőlem várá jövőjét? Borzadtam önmagam
                  előtt.</p>
					<p>Bettyről a házban senki sem tuda semmit; kérdeztem mindenkit, de senki sem látá őt
                  kimenni. A városba futottam, elmentem a divatárushoz, kinél dolgozott, előbbi
                  lakására, néhány barátnéjához, Juliához; senki sem látá, senki sem hallott felőle;
                  kérdezősködtem a rendőrségnél, díjakat ígértem a legkisebb hírért; mind hasztalan;
                  végre háromheti fáradozás után a szörnyű sejdítés, mely szívemet az első
                  pillanatban eltölté, megvalósodott, s tudtomra adaték, hogy egypár mérföldnyire
                  Párizs alatt, a Szajna partjain, egy leánynak holtteste találtatott, mely hetekig
                  a vízbe lévén, ismerhetetlenné vált, de amennyire megmaradt ruházatának egyes
                  részei mutaták, csak Betty lehetett. Minden kételkedésnek, mellyel magamat előbb
                  vigasztalám, vége szakadott. Gyilkos valék.</p>
					<p>Ne várd, hogy a kínokat, melyek szívemet e napokban eltölték, leírjam; te, ki a
                  multra tekintve, talán bús emlékeket, de bizonyára olyant nem találsz, melynél
                  lelked borzadna; te, ki nem tudod, mi az, vétket hordozni lelkeden, félni, ha az
                  est közelg, küzködni az álom ellen, hogy egy ismert arc ne tűnjék fel egyszerre
                  éji álmaid között; futni az emberek előtt s a magánytól, poklot hordva
                  önszívedben, irtózni az élettől s mégis félni a haláltól, nem képzelheted
                  fájdalmimat; csak Isten tudja, mit szenvedék.</p>
					<p>Az első időben öngyilkosságról gondolkozám. Julia, ki mielőtt Skóciába költözött,
                  még egy ideig Párizsban mulatott s híven osztozott fájdalmaimban,
                  visszatartóztata; érzém, hogy a halál boldogság volna szenvedéseim után, s
                  bűnhődni akartam tettemért. Éreztem vétkem egész súlyát, s mint büntetést
                  elviselém ez életet, mely ezentúl csak kínomra lehete, s melynek keserveit semmi,
                  még azon hív ragaszkodás, melyet te, barátom, irántam főkép e napokban mutatál,
                  sem enyhíthette többé.</p>
					<p>Így támadt végre a gondolat szívemben, hogy ide jöjjek. Betty, ki e hegyek között
                  nevelkedett s ájtatos szüléivel többször zarándokolt szent Bruno kápolnájához,
                  sokszor beszélt e kolostorról. Ez emlékek, az undor, mellyel a világtól, hol
                  annyit tűrtem s vétkezém, elfordultam, s azon vallásosság, mely minden
                  szerencsétlennél legalább mint vágy felszólal, vezettek e falak közé. S nyugodtabb
                  vagyok.</p>
					<p>Ismered történetemet. Elmondék mindent, mire visszaemlékezem, hosszasan s
                  részletesen, mint lelkem sugallá, mint barátságod engedé; s ha talán itt-ott
                  többet mondtam, mint történetemnek megértésére szükséges vala, legalább nem
                  hallgattam el semmit, s szívemnek enyh vala kimondania egész bánatát,
                  megismertetni egészen azon egy férfi által, kire még szeretve tekintek vissza; s
                  vajjon lehetett-e ezt elérnem, ha azon részleteket elhallgatom, melyek éltemre,
                  habár észrevehetlenül, oly nagy befolyással voltak? Miként az erőtlenül hengergő
                  golyó, ha kőre ér, új ívben emelkedik, új irányban újult erővel sújt: így
                  változnak gondolataink sokszor a legcsekélyebb tárgyak érintése által. E nagy
                  világon, amelynek urainak csúfoltatunk, dolog oly csekély s alávaló nincs, mely a
                  büszke ember legfenségesebb tehetségeit működésre nem kényszeríthetné; egy darab
                  kő, mely előttünk hever, egy fűszál, egy véletlenül kimondott szó, száz gondolatot
                  ébreszt, s egy gondolat éltünk sorsa lehet. Te vagy az egyetlen lény e világon, ki
                  előtt e szív kitárta titkait; oh hadd reménylenem, hogy az, ki ismer, legalább
                  szánakozva emlékszik rám; s ha már senki más nem vala, kire e szív szeretve
                  emlékezhetnék, ha atyámtól kezdve az utolsóig mindenki hidegen elfordult tőlem:
                  maradjon legalább azon vigasztalása napjaimnak, hogy egy szívet megtarték, melyben
                  idegenné nem váltam. Sokat vétkeztem! oh de hidd el, én sokat is szenvedtem, s a
                  kegyes istenség talán leszámolja majdan a könnyeket, melyeket sírtam, azokból,
                  melyeket vétkeim által én facsartam ki.</p>
				</div>
			</div>
			<div type="group">
				<head>NEGYEDIK RÉSZ.</head>
				<div type="chapter">
					<head>L.</head>
					<p>Április 6-án.</p>
					<p>Feltevém, hogy többé nem írok. Amit kívántál, megtörtént: éltem feljegyezve
                  legkisebb részleteiben; miért szomorítsalak bús emlékeimmel? miért tolakodjam
                  csendes házi körödbe, hogy e széttépett kebel bánatjai, kedveseid között, az
                  emberi lét fájdalmaira intsenek? Feltevém - - s ím, ismét írok; e szív, melynek
                  legsötétebb óráiban vigasztalása vala, hogy hozzád fordulhatott, most nem tűrheti
                  többé a magányt.</p>
					<p>A tavasz közelg. A nap meleg hatalma végre felhatott bérceinkre is, s a fehér téli
                  lepel tünedezik. A tetők feketén állanak ismét, a hegyoldalokon száz zúgó patakban
                  dörög le az olvadott hóteher, s a völgyek zöldelni kezdenek. A tavasz közelg, az
                  élő természet felállítá százezredikszer zöld győzelmi lobogóját a tél romjai
                  fölött s a magas hegytől, mely levetve halotti köntösét, új zöldben áll, a
                  legkisebb bokorig, melynek ébredő ágai duzzadnak, minden megérzi hatalmát; a nagy
                  folyótól, mely megszabadult árjaival ismét tovább halad, a legkisebb madárig, mely
                  víg öröménekével az ég felé repül, minden teremtmény felzajog örömében; s
                  veheted-e rossz néven barátodtól, ha ő is azon egy lény felé küldi fohászait, mely
                  szavát megérti, mely e nagy világon az egyetlen hív, az egyetlen szerető vala
                  iránta? Oh nem, te nem fogod eltaszítani a távozónak kezét, melyet búcsúzva feléd
                  nyujt; hisz úgyis e szív nem soká hordozza már terhét, hadd vidítsa szeretetednek
                  emléke legalább rövid végnapjaimat.</p>
					<p>Mióta nem írtam, nehéz beteg valék. A seb, melyet párviadalban Armandtól kaptam, s
                  melyből ápoló kezeid között kiépültem, újra fájni kezde. Emlékezel talán, az
                  orvosok már akkor rossz következésekről szóltak, s tüdősértésről, s később vagy
                  elébb mellbetegségről; most a baj kitört, s ha előérzeteim nem csalnak, mikorra e
                  sírkert, mely ismét zölden terül el ablakom előtt, újra hóval takartatik, egy
                  dombbal több leend egyenetlen felszínén, s e kebelnek sebei nem fognak fájni
                  többé! Hagyján, én nem félek a haláltól! mikor a paradicsomból elűzte, Isten akkor
                  az embereknek a halandóságot adá, s ki tudja, nem pótlékul adta-e ezt?</p>
					<p> Április 10-én.</p>
					<p>A nyájas napok, melyekben tavaszról álmodoztam, eltűntek s ismét hideg fellegek
                  borulnak e falak körül. Rosszabbul érzem magamat, lélekzetem nehéz, szenvedek. Oh
                  barátom, hát ez tavaszunk? ez az időszak, melyet egész évünk bájpillanatának
                  nevezünk? e fellegborított ég, e kopár mező, melynek multévi hervadását új zöld
                  még el nem takarhatá, e hideg köd-ár, mely a völgyeken nyugszik, ez az, mit
                  visszakívánunk? mire a nyár forró sugárai alatt, s mikor tél borítja határainkat,
                  annyi vággyal tekintünk vissza? S lám, ilyen gyermekkorunk is. Azon évek alatt,
                  melyeket a freiburgi kollégiumban tölték, volt-e csak egy nap, melyben el nem
                  kívánkozám körömből? nem valának-e terveim gyermekségem határain túl, örömeim
                  abban, mert a jövőről ábrándoztam? s nem kívánkozom-e vissza e napokba? Oh a
                  tavasz, melyről őszi ködünk közt ábrándozunk, s a gyermekkor, melyről a férfi és
                  agg beszél, nem létezik soha; s a gyönyör, mellyel ez időszakokra visszatekintünk,
                  csak képzeletünk szüleménye, mely az év és élet első szakáról egy szép ideált
                  alkotva magának, oly multba kívánkozik vissza, melynek legszebb emlékeit csak
                  álmodá. - S miért ne tennők ezt? Tavasz s ifjúság, remények kora mindkettő, annak,
                  mint emennek nincs multja még, melynek fonnyadott virágai vagy feldúlt örömei
                  fölött elszomorodhatnánk; itt mint ott csak fejlődés vár reánk, s ha már az
                  sorsunk, hogy ez életben szívünk soha kielégítve ne érezze magát, miért ne
                  nevezzük boldogságunk korának azt, melyben még legalább reméltünk.</p>
					<p>Mi bámulatos e lét! hogy az idő, melynek, midőn rajtunk átvonult, minden órájában
                  fulánkot találánk, ha végre eltűnt, mint a méhraj, csak mézet hagy maga után! mi
                  érthetetlen e szív, melynek minden pillanatban egy egész mult s jövő kell, hogy
                  magát boldognak érezhesse, mert csak vágyaiban s reményeiben fekszenek örömei!
                  Csillagok, a tenger túlpartja, a kék hegylánc legmagasb csúcsai, minden, mitől
                  távol állunk, magához vonz; s vajjon ki az, aki mondhatná, hogy azon örömöket,
                  melyeket a végzet körébe helyzett, élvezte? hogy karjai, melyeket a távol
                  szerencse felé nyujt, mindent, mi mellette állt, már körülfogának? Nem vagyunk-e
                  szerencsénkre nézve távollátók, kiknek szemei elérhetlen tárgyakon függnek, s a
                  mellettük fekvő kincset észre nem veszik? Oh barátom, mennyivel nyugodtabban
                  gondolok vissza multamra, mennyivel inkább emlékszem, hogy e világon alig találtam
                  egy embert, ki sorsával a jelenben megelégednék s nem tekintne vággyal multjára,
                  mintha csak a jelen pillanat volna sötét, s minden egyéb világos: annyival inkább
                  meggyőződöm, hogy önmagunkban s nem végzetünkben fekszik oka szenvedéseinknek.
                  Mint az alchimista a leggazdagabb arany-eret míveletlen hagyná, s retortái előtt
                  tovább fárad lehetetlen mesterségében: így bánunk a szerencsével mi; előttünk
                  fekszik, de alkotni, nem keresni akarjuk - s elvesztjük.</p>
					<p> Április 15-én.</p>
					<p>Ne mondja senki, hogy többé sírni nem fog; a haldokló, kinek csak egy pillanata
                  marad, nem tudja, nem vár-e keserv reá. Ki biztos abban, ha még e szívben is egy
                  keserű csepp maradhatott annyi szenvedés után, s pillanat jöhetett, mely
                  kisajtolá.</p>
					<p>Tegnap a generális, ki betegségem alatt többször vala nálam, atyám haláláról
                  tudósított; átadá leveledet, melyben e szomorú eset részleteit közlöd, atyámnak
                  végakaratát s utolsó sorait, melyeket hozzám intézett. Oh barátom, te nem
                  gyaníthatod a mély, leírhatlan bánatot, mellyel e hír lelkemet eltölté!</p>
					<p>Nem a halál eszméje fájt szívemnek. Atyám öreg volt, túlélve reményeit, eltemetve
                  azokat, kiken szíve leginkább függött, elvesztve mindent egyenkint, mi ez életben
                  szép s boldogító, míg végre maga a szent fájdalom is eltűnt, mely az ifjú szívét a
                  sors csapásai után, mint villám a fát, fénybe s lángokba borítja: mi marada az
                  aggnak, miért ez élet elvesztésétől remegnie lehetett? Mint a legtisztább folyó
                  iszapot, úgy a legboldogabb élet bús emlékeket hagy maga után, s mely kebel oly
                  erős, hogy ne görnyedne egy egész élet terhe alatt; mely pillanat eléggé szép,
                  hogy az aggnak lelkét egy egész élet bánatáért vigasztalhatná vagy elfelejtetné
                  azokat, kik szívéhez egykor közel állának, s kikkel nem oszthatja többé örömeit? -
                  Az aggnak élete, nem halála érdemli szánakozásunkat; a veszteségek fájtak,
                  melyekkel év év után egyes örömeit elvevé, a halál őt csak bús emlékeitől
                  foszthatja meg. Oh, de midőn leveledben az áldó szavakat olvasám, melyeket apám
                  haldokló ajkai rám mondának, midőn végakaratából látám, hogy éltének gondja
                  végpillanatáig én valék, midőn ez utolsó sorokban, melyeket remegő kezei hozzám
                  írtak, csak atyai szeretet hangozik felém, szeretet, mellyel ez élet küszöbén még
                  egyszer visszafordulva, újra kér, hogy szomorú feltételemről mondjak le, mellyel
                  mindent, mit ellene vétheték, megbocsát, mely ennyi háladatlanság után őt csak
                  áldani készti - oh barátom, midőn ezt olvasám s eszembe jutott, hogy ez apának
                  idegenek hunyták be szemeit, szívemet le nem írható bánat tölté el; én irtóztatóan
                  háladatlan valék!</p>
					<p>Vagy nem szeretett-e ő? E szív, oly hideg és érzéketlen mások iránt, nem
                  dobogott-e melegen fiáért? nem vala-e agg napjaiban egyetlen célja boldogításom?
                  nem valék-e bizodalma, reménye, dicsősége; és mit tettem én ennyi szeretetért? Nem
                  hagyám-e el magányosan hetven évének emlékivel, nem valék-e hideg s érzéketlen
                  szeretete iránt míg élt, s midőn haldokló szemei még egyszer körültekintve, az egy
                  lényt keresék utolszor, melyen szeretve függtek, távol? S miért? mert egyes
                  nézetekben különböztünk, mert ő az agg, boldogításomért fáradva, ez elérhetetlen
                  célt máshol keresé, mint én, mert ez álmok világában más képzelet után fáradott,
                  mert különböző módon csalódtunk. Oh Istenem, hogy e világon, hol oly ritkán jut a
                  szerencse, egy más szívnek visszhangja lehetni, annyiszor elmulasztjuk e ritka
                  alkalmat is; hogy egy kis hiba, melyet kedvesünkön észrevevénk, elfelejtetheti
                  szeretetét; hogy míg egy egész szív ajánlkozik, míg az egy nyujtatik, mi e földön
                  boldogíthat - mi nem akarunk adni egy kis türelmet sem! Mert nem a szeretet-e
                  éltünk egyetlen boldogítója? a fénypont, mely létünkön átsugárzik, s mint a nap,
                  világot és meleget terjeszt határain; a gyönyörteli perc, mely, habár évek
                  szenvedései után, feljő: nem mondhatjuk, hogy hasztalan tűrtünk; az álom, mely
                  létünk keserűségeit elfelejti, a láng, melyben valónknak isteni része él, s
                  mellyel elvész! S hányszor nem taszítjuk el magunktól e kincset! hány kéz nyúlt
                  felénk, melyet el nem fogadánk! hány szív szólala fel mellettünk, melynek nem
                  feleltünk! Talán egy szomorú tapasztalás, mely éltünk szép emlékeit elfelejteté,
                  talán egyetlen egy csalódás, mely szívünkbe a kételyek magvát hinté el, vagy éppen
                  egy hiba, egy kis nevetségesség, melyet abban, ki hozzánk közeledett, észrevevénk:
                  s mi eltaszítjuk a boldogtalant, mintha nem az volna legszebb tulajdona
                  szeretetünknek, hogy mindent tűr, a nélkül, hogy megaláztatnék; minden hibának
                  mentséget talál, a nélkül, hogy önmaga megromlanék. Mit ér, ha később, magányosan
                  állva, az élet vészei között átlátjuk szerencsétlen tévedésünket; ha
                  visszatekintve eszünkbe jut, hogy egykor nem állánk magányosan, hogy a puszta
                  úton, melyen áthaladánk, egy lény nyájasan közelíte hozzánk, ha eszünkbe jut, mi
                  kis áldozatok, mi parányi szolgálatok kellének, hogy boldogítsunk; ha eszünkbe
                  jut, hogy egy lényt ismertünk, kinek sorsát az ég reánk bízta, s kinek szeretet
                  helyett csak kínokat adánk, egy szívet, mely előttünk mint könyv kitárva állt, s
                  melynek tiszta leveleire áldás helyett mi íránk átkot! Mit ér, hogy a szív,
                  megbánva hideg kegyetlenségét, e világtól, melyen érzeményt nem talála, végre egy
                  sírhoz fordul, s most életét adná, ha az, kit egykor magától eltaszíta, még
                  egyszer feléje nyujthatná karjait; hogy csak egy napja, egy órája legyen, melyben
                  szerethesse, melyben hosszú szenvedések után boldogíthassa! Vándorok vagyunk mind,
                  rövid órákra találkozva e rövid pályán, melyen áthaladunk; kevés idő engedtetik,
                  hogy lássuk, ismerjük egymást; ha nem használtuk, nem hozza vissza semmi a szívet,
                  mely mellett hidegen elmenénk, nem hozza semmi vissza a pillanatot, melyben,
                  boldogíthatánk, s nem tevők.</p>
					<p>S nem ez-e hivatásunk? Midőn Isten az embert e földre teremté, az egyetlen
                  gondolkozó lényt ez érzéketlen anyag között, gyengén s erőtlenül kitéve minden
                  elemnek, minden megtámadásnak: vajjon nem kényszeríté-e szeretetre, szeretetre
                  azon egy lény iránt, mely vele rokonságot érez s panaszló szavát megértheti;
                  szeretetre, mely neki veszélyeiben segédet ígér, melynek gyermekségében
                  feltartását, élte végnapjáig mindent köszönhet, mi e sötét létben boldogító vala?
                  Nem tanít-e szeretetre minden, amit látunk, hallunk, minden, ami körülöttünk él,
                  virul s tenyészik? S mi bizonytalanul kérdezzük: mit tegyünk? Mi bámulunk, ha a
                  szív, mely szeretni nem tudott, magát elégedetlennek érzi; s mert esztelen
                  büszkesége azokat, kik hozzá legközelebb álltak, átfogni nem akarta, remény nélkül
                  ingadozik vészei között. Oh barátom, én érzem, hogy hivatásomnak meg nem
                  feleltem.</p>
					<p>Mint a fa, melynek ágain ezer fellegek esője nevelé a zöld lombozatot, melynek
                  növésére a föld anyai ereje, a fényes nap ragyogó sugárai, s annyi évnek meleg s
                  hideg érintései kellének, s mely mégis csak kis körre vetheti árnyékát, csak szűk
                  határt takarhat virágozó ágaival; ilyen az ember; az egész világnak köszönheti
                  kifejlődését, de keskeny a kör, melyért élnie lehet. Vajjon nem fekszik-e ebben a
                  nagy oktatás, hogy a kis kört, melyre áldó hatalmunkat kiterjeszthetjük, nagyon
                  szeressük, hogy, mert egy egész világnak tartozunk jótéteményeiért, azon
                  keveseknek, kik hozzánk közel állnak, s kiken kívül az egész világ iránti
                  tartozásunkat másnak nem fizethetjük le, egészen boldogítsuk.</p>
					<p>Én nem tevém ezt, s ősz atyám emléke nagy vádként emelkedik, lelkemben. A sors őt
                  mellém helyezé, hogy agg napjainak ápolója legyek, hogy ifjú keblem reményeket
                  öntsön e szívbe, mely annyi évnek hideg érintése alatt elfagyott; hogy szeressem,
                  boldogítsam őt; az ég reám bízta e férfiút, s én mit tevék? - Oh én nem vádolhatom
                  végzetemet. Örök törvénye természetünknek: kik nem szeretnek, nem lesznek
                  boldogok; én megszegém, nincs mit panaszkodnom.</p>
					<p> Április 17-én.</p>
					<p>Kérdezéd utolsó leveledben, melyet ma ismét olvastam, nyugodt vagyok-e? Oh
                  barátom, ha az lehetnék! de remélhetem-e ezt valaha? Betegség elfogyasztá testem
                  ifjú erejét, s a szív lassabban dobog, mint egykor; lelkem elfáradt hosszú
                  küzdelmei után, s gondolatim nyugodtabb irányt vőnek; gyűlölés nélkül nézek vissza
                  az emberekre, s vannak pillanatok, mikor, miként vészek után a borongó ég fölött,
                  úgy e kebel homályos belsejében hideg, örömtelen csend uralkodik; oh, de
                  nyugalom-e ez? kinek belsejében annyi vádló szó hangozik, ki a multra tekintve
                  érezi, hogy léte haszontalan vala, az ne várjon nyugalmat. Csak fellegtelen égnek,
                  csak tiszta emberi kebelnek adatott ez. Közöttem s e boldogság között Betty képe
                  áll; e magas bércek, melyek között nevelkedett, róla szólnak, e szív bánata reá
                  int; minden gondolat, minden álom ez egy vétkemtől visszhangozik, s vajjon van-e
                  valami, mi e kínt enyhítné?</p>
					<p>Ha csak álmaim nem volnának oly szörnyűek, s legalább éjjel pihenhetnék meg, de a
                  szív nem nyughatik, s miként dobogása, úgy érzelmei tovább hangoznak a hallgató
                  éjen át; s fáradva, remegve ébredek fel rövid elszenderülés után, melyben enyhülés
                  helyett csak kínokat találok. Borzadok, ha mult éjjelemre gondolok. Halld
                  álmomat:</p>
					<p>Magam valék véghetlen pusztaságon, messze láthatáromon hótakart csúcsok; előttem a
                  véghetlen tenger, de minden néma és mozdulatlan, mintha a természet halva feküdnék
                  körülöttem. A vidéken nincs egy fa, melynek ágai zöldelnének; körülöttem nincs egy
                  virág, melynek színes kelyhén szemem megpihenhetne; maga a tenger mozdulatlan, s
                  az égen nem látható egy felleg, mely szállongva véghetetlenségének életet adna. A
                  nap ragyogva halada sírja felé, de a nélkül, hogy sugárai meleget terjesztenének.
                  Magányosan álltam ott e hallgató természet közepett; messze határai között nem
                  vala egy lény, mely szívemhez szólna, nem egy tárgy, melyen örülheték, s végetlen
                  vágy tölté el lelkemet.</p>
					<p>Ekkor egy nem ismert lény képe lépe előmbe, vállait fényköntösbe takarta, arcain
                  soha nem látott méltóság vala; de a nyájas tekintet, melyet rám függeszte, s a
                  szelíd mosolygás ajkai körül, elűzék a félelmet, mely első pillanatban lelkemet a
                  magas jövevény előtt eltölté, s bizalommal tekintek fel hozzá. Védangyalod vagyok
                  - szóla ő - s jövék, hogy boldogítsalak! jer s kövess. - S felkeltem s követni
                  akarám. De ő lágyan körülfoga karjaival, fölemelt s messze elvitt magával.
                  Hegyeken s rónákon szálltunk át, túl pusztán s tengeren, míg végre leereszkedve
                  ismét, földön valék, s az angyal rámtéve kezét, megszólíta: Tekints magad körül s
                  örvendj életednek.</p>
					<p>S körültekinték. Előttem a legszebb vidék állt, melyet szemeim valaha láttak. A
                  magas hegylánc hótakart csúcsai láthatáromon, körülöttem ezernyi virágok
                  harmattelt kelyheikkel meghajolva, mintha a föld anyakebléhez borulva, ki akarnák
                  sírni gyönyörüket, a csalogányok éneke sűrű lomb között, a véghetlen tenger,
                  melynek ingadozó rónáján szemem majd távolban tévelygett, majd a partokon
                  csillogva széttörő hullámzaton gyönyörködött; minden egy nagy, dicső egésszé
                  egyesülve, körülívezve a magas ég kék boltozatától, áthangozva milliónyi
                  teremtmények öröménekétől, eltelve milliónyi virágok illatától: szívem feldobogott
                  örömében e bájló csodák előtt.</p>
					<p>De örömöm rövid vala, s midőn többször körültekintve, megszoktam e szépségeket,
                  ismét vágy tölté lelkemet s elszomorodtam újra. S hát nem elégszel meg ennyi
                  gyönyörrel? - szóla az angyal, észrevéve szomorúságomat. - Oh nem, - viszonzám
                  elragadva fájdalmamtól - a természet szépségei e szív véghetlen vágyait ki nem
                  elégíthetik; oh mondd te, hatalmas lény, nekem: halhatatlan vagyok-e? Az angyal
                  fájdalmasan tekinte rám s hallgatott.</p>
					<p>- Még több gyönyört adandok - szóla végre nyájasan, s átfogva karjaival, ismét
                  fölemelt magával. Fellegeket láttam messze alattam, s a legmagasabb havasok
                  csúcsai eltűntek a mélység távolában, míg szédelegve ismét a földön állék. - A
                  vidék, melyet most láttam, nem vala oly nagyszerű, de bájolóbb. Körülfogva
                  járhatlan szikláktól állt e kis viruló völgy, mintegy érző szíve a kővilágnak; a
                  fák szebben zöldeltek, minden virág édesben illatozott e határok között, melyek
                  bájkörét soha emberi láb nem tapodta, csendjét a csalogány énekénél s a patak
                  csörgő szavánál soha egyéb hang fel nem zavará. - Minden, mit e völgyben látsz, -
                  szóla az angyal - birtokod. S ím egy asszony álla előttem, szép s bájoló, mint
                  soha asszonyt nem láték, s midőn e szelíd arcok pirulásán gyönyörködének szemeim,
                  nem láttak többé egyebet. Úgy rémlett, mintha régen ismertük, mintha más, szebb
                  életben szíveink már szerették volna egymást, s szó nélkül keblemhez szorítva e
                  kedves teremtményt, szívem nem ismert gyönyörnek érzetében emelkedett. S keblemhez
                  szorítám ismét s ismét, s boldog valék. De szívemben újra felhangzott vágyaim
                  rejtélyes szava, s gyönyöreim közepett újra elszomorodtam. Szerelmet adtam - szóla
                  az angyal búsan rámtekintve - s te mégis szomorkodol. Ah! sóhajték fájdalmasan, e
                  szívet földi asszony szerelme ki nem elégítheti; mondd, oh mondd nekem:
                  halhatatlan vagyok-e? s az angyal szemében egy könny ragyogott, de ajkai
                  hallgatának.</p>
					<p>S még egyszer karjai közé fogott, s még egyszer messze sötétlett a föld magas
                  reptünk alatt. Egy nagy rónára ereszkedénk, jobbomról s balomról táborok, előttök
                  két ellenséges had különböző színű lobogókkal, hallgató gyűlölésben várva a csata
                  pillanatát. S az angyal kardot ada kezembe, s a hadak egyikére mutatva szóla: -
                  Menj e nép közé, mely legszentebb jogaiért csatázik, s élvezd léted legmagasb
                  gyönyörét: küzdeni jó ügyért. S elmenék s a csapatok elébe álltam, hol a harsogó
                  trombita szavára, csataénekének mennydörgő hangjai s a fegyverek villámai között
                  viadalra indult a nagy embervész. Csatáztunk s győztünk, s én ott valék a bátrak
                  első sorában, homlokomat babér köríté, s a nép áldva zengé nevemet. De szívem nem
                  örült ennyi fénynek: belsejében a régi szó hangozék, s a győzelem között, mint
                  mindenütt, vágy feszíté keblemet.</p>
					<p>- S mégsem elégszel meg léteddel? - szólt az angyal, szomorúan rámfüggesztve
                  tekintetét.</p>
					<p>- Oh mondd: halhatatlan vagyok-e? kérdezém még egyszer remegő hangon, s az angyal
                  egy könnyet ejtve szeméből, kiterjeszté szárnyait, s a magas légbe emelkedett. Én
                  pedig szomorúan tovább menék az élet nehéz ösvényein, s minden öröm, mely
                  lelkemhez közelíte, eltűnt nagy kételyem hideg érintése alatt. S így multak
                  napjaim. Láttam a természetet derülten s vészek között, láttam az embereket
                  nyugodtan s küzködve, száz alkonyt száz hajnal után, ezer emelkedő s lesüllyedett
                  emberszívet; egész éltem szomorú s örömteli napjaival vonula át lelkemen, s
                  közönyösen nézém futásukat, csak e nagy kérdésnek súlyát hordva szívemen.
                  Boldogtalan valék, de nyugodt.</p>
					<p>Ekkor egy ismert hang szólala fel mögöttem, gyenge s szelíd, mint az estfuvalom,
                  ha a lombon átsóhajt; de szívem borzadott hallásán. - Betty szava vala.
                  Visszafordultam. Képe halaványan emelkedék előttem, elváltozott arcvonásaira a
                  halál végvonaglásaival rányomá nehéz kínoknak bélyegét, kidűlt szemei rémletesen
                  meredtek felém, hosszú hajáról iszapos víz patakzott, s fehér keble eltakarva
                  homokkal, nem emelkedék többé. - Lám, - így szóla gyenge hangon a tünemény - ez a
                  te műved; szerettelek s te megöltél. Jaj neked gyilkos, halhatatlan vagy! -
                  Szívemet soha nem érzett rémülés tölté el.</p>
					<p>Eltakartam szememet, de a rém előttem állt. Halaványan, széttépett kebellel feküdt
                  ott a folyó iszapos partja mellett, s a tenger emelkedő dagálya nem takarhatá el a
                  szörnyet, a folyó minden vize nem moshatá le véres foltjait, s szívemben tovább
                  hangzott az irtóztató szó: gyilkos, halhatatlan vagy.</p>
					<p>Futottam kétségbeesve, mintha magamat kerülném; völgyekbe, melyeket emberi szem
                  nem látott, bércekre, hol soha léptek nem hangozának; lábaim alatt omló lavinák
                  dörgése, körülöttem a prédakereső sas károgása, de hasztalan; a halvány vádoló
                  utánam jött, s a szörnyű szó el nem hallgatott soha. Halhatatlan vagy! zenge a
                  föld mélyéből s az ég kék magasságáról, fenn a tetőkön s völgyek sötétiben, s
                  mindig s mindenütt egy szörnyű szó, mely nagy átokként tovább űze ösvényeimen, míg
                  kétségbeesve hideg verítékkel homlokomon végre fölébredék.</p>
					<p>Lám barátom, ez nyugalmam. Egy szó, egy gondolat, egy álom felveri lelkem
                  csendjét; a bűnösnek nincs nyughelye e világon! Oh ha ez nem volna, ha sértve
                  éltem küzködései között, vérző szívvel, de önszemrehányás nélkül emelhetém tiszta
                  kezemet az ég felé, vagy ha még egyszer leborulhatnék az angyali lény előtt, kit
                  szerelmeért halálig üldöztem, s megnyerném bocsánatát: akkor, akkor talán
                  megnyugodnék e szív; - de így - oh szánj barátom!</p>
					<p> Április 20-án.</p>
					<p>Tegnap óta a kolostor majorjában lakom; az utolsó hét alatt bajom súlyosodott, s
                  mivel orvosom ezt az éles hegylevegőnek tulajdonítá, az ő s generálisunk kérésére
                  ide hurcolkodtam. Életem felől aggódnak. Oh barátom, ha tudnád, mi vala az élet
                  nekem? De miért ne teljesítettem volna kívánatukat? oly jószívűen kérének, oly
                  örömmel hallák megegyezésemet; ők azt hiszik, hogy hasznomra voltak, s miért
                  rontanám csalódásukat, miért taszítanám el magamtól a kezet, mely barátilag
                  támaszul ajánlkozik? hisz oly ritkán hálálhatjuk meg azon kevés jótéteményeket is,
                  melyeket találunk; köszönjük meg legalább azáltal, hogy azt, mi szeretve
                  nyujtatott, ha haszontalannak látszanék is, nyájasan elfogadjuk.</p>
					<p>Új lakásom szerény s egyszerű. Talán még emlékszel a házra; midőn a mult őszkor
                  velem ide jövél, megálltunk küszöbén. A kápolnában, mely mellette áll, éppen délre
                  harangoztak, s a karthausi, ki itt a kolostornak sáfárkodik, imádkozva ment fel s
                  alá a fák alatt. Ha most jönnél, a küszöbön én lépnék elédbe, s ha velem
                  körültekintenél e határon, talán elhinnéd, hogy városaitokon kívül is vannak
                  helyek, hol élni lehet. Itt legalább fák vannak, tiszta ég, messze kilátás,
                  láthatárunkban a bércek sötét fenyvesei feketélnek, előttem a zöld völgyben
                  szétszórt egyes házak között nyájak legelnek; itt jól érzem magamat.</p>
					<p>Midőn a kolostorból elmenék, generálisunk, ki mindig atyailag érzett irántam,
                  megáldva mondá, hogy itt lenn bizonyára meg fogok gyógyulni. Lenn - - oh igaza
                  van, lenn, hat lábbal mélyebben, s a kebel fölött egy kevés föld; mily szív nem
                  gyógyulna meg így!</p>
					<p> Április 22-én.</p>
					<p>A nap lealkonyodott; bérceink fölött elhaló színekkel piros fellegek lejtenek
                  körül, s ablakom előtt a fák lombja között halk suttogás hallatszik; körülöttem
                  nyugodt s hallgat minden; csak a malom, melynek fáradhatlan kereke dolgozva
                  körülforog, s kápolnánkon az estharang töltik el a hallgató vidéket
                  hangjaikkal.</p>
					<p>Oh boldog, kinek ily derült alkony jutott az élet nehéz napja után, boldog, kinek
                  lelki csendjét, mint e vidéket, csak munka s imádság tölti el hangjaival!</p>
					<p> Április 24-én.</p>
					<p>A szívnek szeretni kell; nincs ki e szükségnek ellentállhatna. Mint a folyondár,
                  bár százszor letépve támaszáról, új hajtásaival ismét felfonja magát, s habár ágai
                  ismét levágatnának, míg gyökerében élet marad, ragaszkodni meg nem szűnik: úgy a
                  szív, alig gyógyulva, új erővel ölelkezik valamihez; hisz természete, hogy csak
                  mást körülfogva emelkedhetik; miként bírhatná terhét magányosan?</p>
					<p>Nem tudom, szóltam-e már Justus orvosunkról; mintegy hatvan esztendős férfi,
                  nyájas, de tiszteletre késztő vonásokkal. A piros arc, melynek nyugalmát néha
                  legfeljebb egy nyájas mosolygás váltja fel, a szelíd s mégis átható szem, mely ősz
                  szemöldjei alól elevenen s ifjan sugárzik elédbe, a fejérlő haj, mely
                  visszasimítva e magas kiálló homlokot még inkább kitünteti, magas termete, melyet
                  annyi évnek terhe még le nem hajthata, szóval egész valója bizalommal tölti
                  szívedet a férfi iránt, s ha csak egyszer láttad volna, nem bámulnál, hogy
                  szeretetemet megnyeré. Betegségem alatt ő ápola; most, mióta itt lenn lakom,
                  naponkint órákat tölt velem, s kívüled soha ember iránt ennyi bizodalmat nem
                  érezék. Társasága szükségessé vált szívemnek.</p>
					<p>Minap, együtt töltve az estvét, beszéd között, nem tudom mi belső szükség által
                  kényszerítve, elmondám neki egész történetemet; ő nyugodtan végighallgatott, s
                  vigasztalás helyett elbeszélé önszenvedéseit. Barátom, mi megszégyenülve állék
                  előtte! A sors őt sem ringatá nyájasabb karokkal, mint engemet. Nagyobb kört várva
                  munkásságának, szerencsétlen viszonyok s emberi kajánság őt, ki tudománya által
                  joggal fényt s dicsőséget remélhetett, még ifjúkorában e hegyek közé vetették. A
                  halál, mely egyenkint egy kedves nőtől s három gyermekétől fosztá meg már érettebb
                  korában, feldúlta a szerény boldogságot is, melyet hosszú fáradsággal végre kivíva
                  magának. Tűrve szegénységet mint ifjú, elhagyottságot közelgő agg korában, e férfi
                  ismeri emberi létünk keserűségét: s ím, ő nyugodt, ajkai mosolyganak; s habár a
                  haj bánatában jókorabb fehéredett, e hótakaró alatt a szív még teljes nyarában áll
                  s melegen megnyílik mindenkinek. S miért? mert másoknak élt, mert meghatva
                  hivatásának szentsége által, e léleknek magasabb célja vala, mint önboldogítása;
                  mert hasznosnak, szükségesnek érzé magát. Ez ajkaknak vigasztalni kelle, s
                  elfelejtenek panaszkodni; e szemek mások sebeit vizsgálák, miként sírhattak volna;
                  e lélek egész erejével mások javáról gondoskodott, miként nem felejtette volna
                  önbaját. Ő dolgozott, s a munkának bére nyugalom.</p>
					<p>S én? oh barátom, mennyivel inkább társalkodom e férfiúval, annyival inkább
                  gyanítom, hogy e szív annyi keserv után is, melyet a sors rávetett, talán
                  kiépülhetett volna, ha felejtkezve önmagáról, csak egy tárgy vagy lényért dobog
                  vala igaz szeretetben, hacsak valaminek fel tudta volna áldozni magát. De lehet-e
                  annak emelkedni, ki, mint a hernyó befonva önszőtte sírjába, önössége szűk körén
                  áttörni nem tud?</p>
					<p> Április 27-én.</p>
					<p>Mi nyugalmunk, hogy oly nehezen keresve, oly kevés feldúlhatja ismét? - Ma künn
                  sétálva, egy napszámossal találkoztam, kinek képvonásai Armandra emlékeztetének.
                  Arca barnább s férfiasabb vala, mint mikor Armandot utolszor láttam, de szeme,
                  midőn tekintetemmel találkozott, s arcának egész kifejezése reá intének. Először s
                  talán utolszor találkoztunk életünkben, s fáradtan letéve fejszéjét e munkás,
                  családja körében hihetőkép régen elfeledé e halvány arcot, s ím, én dobogó szívvel
                  járok fel s alá s lelkem előtt száz fájdalmas emlék emelkedik. - Oh, hogy a szív
                  nem tudja mélyebbre temetni emlékeit, s hogy ily gyenge érintés feltakarhatja
                  rejtett bánatát!</p>
					<p> Május 1-én.</p>
					<p>A lég hideg, de naptárainkban az első május áll, s a pásztorok, nem figyelve az
                  időre, furulyaszó mellett vígan táncolnak a nagy fa körül, melyet szalagokkal s
                  koszorúkkal ékesítve, tegnap közel e házhoz felállítottak. Ha más nap volna,
                  mindenki kedvetlenül járna nyája után s fáznék, de május elsején eldődes századok
                  óta a tavasz kezdetét ünnepelték, s az unoka vígan követi példájokat, bármennyi
                  felleg boruljon is egén. Az előítélet ím magát a napot s meleg sugárait
                  kipótolhatja, lehet-e hát jobbat kívánni nemünknek, minthogy azon kevés boldogító
                  csalódás, melyet magának alkotni tudott, soha meg ne szűnjék? Én csak távolról
                  nézhetem a vigadókat, orvosom eltiltá a kijárást, s bár néha kedvem ellen, vakon
                  engedelmeskedem parancsainak; mi máskép lehetne meghálálnom ennyi barátságot?</p>
					<p>Oh ha körültekintek, s látom a nyájas gondoskodást, mely éltemet körülfogá, ez
                  orvost, ki pár hónapig ismerve, barátommá vált, ez öreg karthausit, kivel
                  lakásomat osztom, s ki annyi örömmel teljesíti legkisebb kívánatomat; s ha
                  visszanézek a multra, s eszembe jut, mit te értem tevél, s anyám, s öreg Jánosom,
                  s annyian, kiket alig tudnék megnevezni, s ha meggondolom, miként ítéltem az
                  emberekről ennyi szép tapasztalás után - pirulhatnék.</p>
					<p>S nem hasonlóan igazságtalan-e az embereknek többsége? Hol van mindazok között,
                  kik legkeményebben ítélnek nemünkről, ki életében nem talált volna több valóban jó
                  szívet; s mégis nem mondjuk-e el megvetésünket az egész emberiség fölött, mihelyt
                  csak egyszer csalódtunk? - nem felejtjük-e egy szomorú tapasztalásnak emléke előtt
                  mindazon szépeket, melyeket éltünkben találtunk, bezárva szemünket minden előtt,
                  mi a multban vagy jelenben ellenkezőt bizonyítana, szentnek, ellenmondhatlannak
                  tartva szomorú meggyőződésünket; mintha a társaság csak egy percig is
                  fennállhatna, ha az emberek oly semmirevalók volnának, mint gondoljuk; mintha nem
                  lenne ezerte jobb, csalatni egész életen át, mint elkülönözve állni e nagy világ
                  közepett. Szomorú vakság! s hát nem elég szenvedéseket találunk életünkben, s
                  ciliciumként bizodalmatlansággal kell-e körülfogni kebleinket, hogy még az is
                  fájjon, ha valaki karjai közé szorít?!</p>
					<p> Május 13-án.</p>
					<p>Mi a szabadság annak, ki nem ismerne láncokat? mi a vagyon, ha éldelet között
                  nőttünk fel? mi a bájoló természet, ha szabadon élvezhetjük szépségeit? oh de
                  kérdezd a szolgát, a koldust, a beteget, ki hetekig szobájába zárva tartatott és
                  ők meg fogják mondani! Csak amit nélkülözénk, annak ismerjük egész becsét, csak a
                  hiányból, melyet veszte maga után hagyott, mérhetjük meg szerencsénket.</p>
					<p>Mintegy tizennégy napot tölték szobámban, s ma először mentem ki. Nem írhatom le
                  érzeményeimet. Körülöttem hegytetők, egymás fölött emelkedve meredeken,
                  rendetlenül, egy világromlás emlékei; lábaim alatt a völgy messze elszórt házaival
                  s szántóföldeivel, képe az embernek, ki e bércekhez építé lakását, mintha
                  támaszkodni akarna hozzájok; ott állandóság, itt pillanatnyi életünk, mely
                  szüntelen lesz s enyészik; ott örökké változhatatlan sziklameredek, itt viruló s
                  ismét fonnyadni ítélt mezők; ott nyugalom örökre, itt munkásemberek mozgása, s
                  mind e fölött a tiszta ég kék boltozatával összetartva az egészet, mint egy nagy
                  szív, mely ezer különböző érzeményt zár magába. S mennyi élet e nagy nyugalomban,
                  mennyi szó e csend között; mi meleg tavaszi fuvalom, mennyi virág, mely mióta a
                  tereken körül nem jártam, megnyílt, mintha a természet meg akart volna lepni,
                  mintha egyszerre elémbe lépve egész ifjú szépségében, egy tekintettel ki akarná
                  pótolni szenvedéseimet. Oh, miért nem ültél mellettem, te egy barátom, hogy kedves
                  arcodnak örömén kettőzve élvezhettem volna boldogságomat, hogy elmondhattam volna,
                  mi keblemet tölté! Mint a rózsa szélvész alatt csak hajlong, de a nap forró
                  sugáraiban elfonnyad: úgy az emberi szív nagy fájdalmat könnyebben eltűr, mint
                  nagy gyönyört, melyet nem oszthat senkivel; s én olyannyira elszoktam az
                  örömtől!</p>
					<p>De vajjon azt, mi keblemet tölté, ki lehet-e mondani? E gazdag nyelvkincsben,
                  melyben minden mesterség külön szavakat bír, s a legkisebb szerszámnak vagy
                  készítése különbségének megvan külön neve, legszebb érzelmeinknek nincsen
                  kifejezése. S lám mégis le nem írható vágy tölti lelkemet utánad, s mindazon
                  érzelmek között, melyekkel e tavaszi bájkör lelkemet eltölti, a legerősb mégis az:
                  hogy magam vagyok. Vannak órák, hol e szívet véghetlen nyugtalanság ragadja meg,
                  béke nélkül járok fel s alá szobámban, kimegyek a szabadba, futok egy helyről a
                  másikra, a nélkül, hogy valahol jobban érzeném magamat; lelkemet véghetlen
                  vágyódás tölti el, esdeklek s nem tudom miért, elkívánkozom s nem tudom hová; a
                  ház, a vidék, az egész természet szűk nekem, s mégis nem a halál az, mit fohászaim
                  hívnak. Miért dobogsz úgy, boldogtalan szív? nem követém-e vakon, mint a hajós
                  mágnestűjét, minden mozdulatodat, minden eltérésedet; hajóm széttörődött - miért
                  ingadozol még, minek mutatsz most is szüntelen az egy ismeretlen pont felé? hisz
                  mi nem haladhatunk tovább!</p>
					<p> Május 23-án.</p>
					<p>Álmatlan éjt töltöttem, s mihelyt a nap felkelt, elhagyám a házat, melynek falai
                  közt elnyomatva érzem magamat. Fáradt valék s egy fa alá vetve magamat, céltalan
                  ábrándozásnak engedém át lelkemet. A táj nyugodt vala, az egen könnyű fellegek
                  vonulának a láthatár felé. S nem ilyen-e életünk, gondolám magamban, a fellegeket
                  követve szememmel; körülhányva, feldúlva a leggyengébb fuvalomtól, ragyogva egy
                  percig a nap sugáriban, s ismét sötéten; nem változik-e végzetünk, mint e
                  fellegek? s az egésznek tartalma egy pár csepp, mely ha leharmatolt, mindennek
                  vége van!</p>
					<p>Rég nem valék oly szomorú, oly levert, mint e reggel, s a nagyszerű vidék, melynek
                  szépségein máskor örvendeni szoktam, s mindazon fény, melyet a tavaszi nap fölötte
                  elöntött, csak növelé szomorúságomat; kétszerte elhagyottnak érzém magamat ennyi
                  virágozás között, ily derült napnak sugáriban.</p>
					<p>Midőn így, elégedetlen a világgal s önmagammal, körültekinték, szemem egy
                  pásztorra esett, ki közelemben kis nyáját legelteté. Elébb nem vevém észre, most
                  reá fordítám figyelmemet. Agg vala, redős homloka körül fehéren függött le ritka
                  haja, vállai az évek terhe alatt meghajoltak; szomorúnak látszott, majd nyájára
                  nézett, majd közönyös tekintetet vetve a környező tájra, úgy látszott, mintha
                  halavány arcairól az öröm rég elköltözött volna táborával; s szinte nyugodtabbnak
                  érzém magamat a gondolatban, hogy legalább nem magam bánkódom e szép tavaszi nap
                  alatt. Vannak mások is, így vigasztalám magamat, kiket e vidék szépsége és a
                  tavasz minden virágozása s illatja fel nem vidíthatnak. S midőn így elmélkedtem
                  magamban s már szólani akartam, egy asszonyt láték, ki az agghoz közelge. Vele két
                  gyermeke jött, az egyiket vezeté, a másik karjai között pihent. Szép, mosolygó
                  kisdedek, piros, egészséges képekkel. A nagyobbik gyermek odahagyva anyját, előre
                  futott az öregnek karjai közé, a másik odatartva anyja által, kisded kezeivel
                  simítá arcait. Szép vala e látmány, a deli asszony büszke örömmel tekintve
                  gyermekeire, ez ősz haj, vegyülve a gyermekek arany fürtjeivel, az agg kebel
                  körülfogva annyi szeretettel! Oh, de ki írhatná le a változást, mely az elébb oly
                  szomorúaknak látszott vonásokon egy pillanat alatt történt, e nyájas mosolygást az
                  aggnak ajkai körül, a sugárzó szemet s mindazon véghetlen boldogságot, mely minden
                  mozdulatában mutatkozott. Oh, ha láttad volna e tekintetet, mellyel fel az éghez
                  néze, midőn kisebbik unokája, kit ölében tartott, majd ezüst fürtjeivel játszva,
                  majd körülfogva nyakát, nagyapjának nevezé; s hallottad volna örömkiáltásait,
                  midőn a másik majd virágokat hozva, majd hátulról befogva szemét, s ismét
                  elugorva, ha karjaival feléje nyúlt, ezer ártatlan csintalanságait űzé, s mint
                  tapsolt az öreg vígságában, s mint zajgott a gyermekekkel: oh akkor szemeidet is
                  könny töltötte volna. S hát ez az, mi boldogít! így gondoltam végre, nem a nap
                  ragyogó sugárai, nem a tavasz illatos virágzása, szerelem kell a kebelnek; egy
                  gyermek kicsi kezei leemelhetik életed terhét kebledről, játékai között
                  elfelejtheted hatvan évnek gondjait. Mélyen meghatva tértem vissza házamba. Óh
                  most tudom, mi után vágyódik e szív.</p>
					<p> Május 28-án.</p>
					<p>Különös dolog, valahányszor ez emberrel találkozom, mindig Armand képe emelkedik
                  lelkem előtt. Minap, hogy a dombról, hol az aggot s a gyermekeket láttam, lemenék,
                  éppen szemközt jöttem vele; tegnap kápolnánkban volt, s ma ismét a ház előtt
                  találtam. Különös véletlen mindig összevezet, s valahányszor találkozunk,
                  szívemben e fájdalmas emlék támad fel. Százszor mondom magamnak, hogy csalódom; e
                  férfinak elbarnult arcain, melyeknek férfias kifejezését egy mély sebhely még
                  inkább növeli, körülményeiben s a foglalatosságokban, melyek között őt
                  közönségesen találom, mi van, mi Armandra emlékeztethetne? s mégis, mihelyt ismét
                  összejövök vele, emléke újra feltámad, s néha úgy látszik, mintha ő is
                  megzavarodnék, ha szemeink találkoznak. - Szerencsétlen természete szívünknek,
                  hogy felejteni nem tudunk, s bárhová fussunk emlékeink elől, minden körben valamit
                  találunk, mi a multat visszahívja lelkeinkbe; s hát nem lehet-e soha, sehol
                  nyugodnunk e világon?</p>
					<p>Június 3-án.</p>
					<p>Oh nem csalódtam! az, mi e lelket nyugalmából felveré, valahányszor ez idegennel
                  találkozám, az nem vala álom; nem hasztalan dobogott a szív, ha ez elbarnult
                  arcvonásokat látám! Armand itt van, karjaim közé szorítottam! keblem érezé szíve
                  dobbanásait, kezem remegő kezének meleg szorítását, e szem látta ismét e kedves
                  arcot, s rajta évek változásával azt, mit annyi évek meghagyának, szeretetét!
                  Képzelheted-e boldogságomat? vagy van-e szó, mely ezt leírhatná? Oh barátom, ez
                  életben, hol fájdalmainknak annyi szó akad, hol félig gyermekek, már a keservben
                  szónokokká válunk, alig tanulunk dadogni, ha öröm tölti lelkeinket, oly kevés a
                  gyakorlatunk e nyelvben.</p>
					<p>Szívesen leírnám viszontlátásunk egész történetét: hol s mennyiszer találkoztunk,
                  miként levék napról-napra nyugtalanabb, ha látám és sejdíteni kezdém, hogy
                  találkozásunk nem puszta véletlen szüleménye, s miként mentem végre tegnapelőtt az
                  erdőbe, hol, midőn Justus, ki az egész titkot tudta s velem Armandról
                  beszélgetett, kérdezé: vajjon megbocsátanék-e neki? s én mondám, hogy boldognak
                  érzeném magamat, ha keblemhez szoríthatnám - egyszerre ő álla előttem, s
                  feljajdulva örömömben, karjai közé vetettem magamat. Szívesen elmondanék mindent,
                  a sejdítés bizonytalan gyönyörétől a nagy örömkönnyig, mellyel Armand karjai közé
                  rohantam - nem tehetem! Vagy ha a napsugár, mely oly hosszú úton át jut földünkre,
                  a virágzó tájon elfutott, vajjon mi mást mondhatsz felőle, minthogy ragyogott s
                  melegített? s nem ilyen-e minden boldog pillanata életünknek? Érezzük bájteli
                  hatalmát, szívünk dobog, a szem könnyekbe lábad, kezeink remegnek, de a boldogság,
                  mely kebledet eltölti, eltakarta emlékeidet. Vannak pillanatok, melyekben az egész
                  álomnak látszik; ha Armandot látom, őt, kit oly régen, oly örökre vesztve
                  gondolék, s itt és így, s önkeblembe tekintve, érzem a boldogságot, mely minden
                  rejtekét eltölti, szinte nem hihetem, hogy mindez való lehet. Oh, hát mily kincs a
                  szeretet, hogy eltűnve évekig, elvetve, lábbal tapodva, ha végre feltaláljuk
                  ismét, mint a gyémánt, mely elszórva sárral takartatott, nem vesztett egy színt
                  tiszta ragyogásából!</p>
					<p>Armand nagyon megváltozott, miként arcvonásai, lelkülete is szilárd férfiasságot
                  nyert ez évek alatt, s ki az ifjú korlátlan vágyait ismeré, s az elkeseredést,
                  mellyel értök küzködött, s most látja a férfiút, ki magában megnyugodva bizonyos
                  célt választa munkásságának, s rendíthetlen akarattal halad feléje: az alig
                  hiheti, hogy azonegy ember előtt áll. Nehéz napok vonultak e léten át, s kit az
                  élet vészei le nem dönthetének, mint a tölgy vészek közt, megrázó érintésük alatt
                  csak hamarább fejlődik.</p>
					<p>Te Armandot alig ismered, s azért nem foglak fárasztani történetének hosszú
                  elmondásával; de ha azokra, miket felőle vagy szavaimból vagy e lapokból tudsz,
                  visszaemlékezel s meggondolod, hogy e büszke lélek egy évnél tovább tűrve mindent,
                  mit szívtelen előljáró által tűrhetünk, urának naponkint változó szeszélyét,
                  hideg, parancsoló szavát, egyszóval mindazon kicsiny s nagy megalázásokat, melyek
                  a férfikebelnek mindennél kínosabbak, végre, mert egyszer indulatában Dufeyt
                  sérté, hivatalával éltének reményétől fosztatott meg: képzelheted szenvedéseit.
                  Élete fel vala dúlva; de e lelkület egyike azoknak, melyeket a sors, bármi erősek
                  legyenek csapásai, nem dönthet le; s Armand eddigi terveit teljesíthetleneknek
                  látva, új pályára lépett. Elment Algírba, más mezőn az egyért küzködni kívánva,
                  mire vágyódó keblének szüksége vala, jobbjában bízva s rendíthetlen szívében,
                  mely, mint hivé, végre kivívandja a babért. A végzet máskép rendelé, s már a
                  második csata után nehéz sebei ez ifjú testet fegyverviselésre örökre tehetetlenné
                  tevék. Le kelle mondania e reményről is.</p>
					<p>- S lemondék - így szóla, még egyszer nehezen felsóhajtva rég mult keservének
                  emléke alatt. - Földi pályám meggyőződésem szerint be vala végezve, nem vala hátra
                  más, mint a halál. S ím ez azon pillanat, melyben boldogságom kezdődik; megszűntem
                  küzködni, sorsomnak engedve át jövőmet, s ez jobban gondoskodott felőlem. Nehéz
                  sebemmel a legközelebbi francia kolonista házába vitetve, e család körében érezém
                  először valóban a jóemberek közelítését. Ismered egykori nézetemet az emberekről,
                  itt látám, mennyire csalódtam. Felvétetve mint idegen, ápolva annyi szívességgel,
                  annyi önmegtagadással, a nélkül, hogy valaha tőlem jutalmat várhatának, itt
                  meggyőződtem, hogy valóban jó emberek is vannak e világon; s e meggyőződés ezerte
                  több örömmel tölté szívemet, mint maga az, hogy kiüdültem, s habár katonaságra,
                  legalább munkára nem alkalmatlan, állék ismét az életben.</p>
					<p>Jóltevőmnek munkatársa levék. Elején csak kötelességérzetből dolgoztam, s
                  háladatosságom bebizonyítása vala munkám egyetlen célja, de később, midőn karjaim
                  hozzászoktak az ásóhoz, s érzém napi munkámnak napi bérét, álmomat, s látám
                  elvetett magomnak kalászait, s az olajfákat zöldebben, ha megöntözém, s barmainkat
                  inkább tenyészve, mert ápolám, s láték mindent zölden s virágzón munkám után, s
                  mindenfelől valamit, minek magvát én hintettem el vagy tenyészését fáradva magam
                  eszközöltem, s e nagy anyai természetet, mely a legkisebb gondnak hálásan megadja
                  jutalmát: mindinkább nevekedő örömmel teljesítém foglalatosságaimat, s mikor első
                  termésünket behordottuk, már megelégedve tekinték magam körül; hasznosnak érezém
                  magamat, érezém, hogy valamit tettem, s szívem emelkedett e gondolatnál. S midőn
                  végre gazdám, ki észrevevé szorgalmamat s a gyarapodást, mely munkámat követé,
                  megszeretett, egyetlen leányát nőmül adá, s Eliset, kit találkozásunk első
                  pillanatától szeretni kezdék, keblemhez szorítám: azon boldogító érzemény tölté
                  lelkemet, hogy a földön többé semmi sincs, mit kívánnék.</p>
					<p>Mély részvéttel hallgatám történetét; ő észrevevé, s kezemet szorítva, folytatá: -
                  Oh barátom, én boldog vagyok. Majdnem négy év mult e pillanattól, s ím, semmi sem
                  változott szerencsés helyzetemben. Elhagytuk Algírt, melynek éghajlata ipamnak
                  egészségtelen vala, de itt, e hidegebb hazában s kényelmesebb lakunkban, mint ott
                  a kolonista veszélyes fáradozásai között, e szív egyenlőn boldog maradt; s ha az
                  ég megtartja e kezek erejét s a nyájas kisdedeket, kiket Elise karjaim közé
                  fektetett, nem cserélek senkivel e világon!</p>
					<p>- Az ég adja, - szólék meghatva - hogy e boldogság ne változzék soha, s még
                  inkább, hogy ne változzék soha a szív, mely magát általa kielégítve érezi.</p>
					<p>- Ne félj, - viszonzá nyugodtan Armand - a sors megedzé e szívet feltételeiben, s
                  ki az áldást, melyet kegyes végzete reá áraszta, oly tökéletesen élvezé, mint én,
                  azt nem bántják vágyai többé. S nem teljesültek-e hát gyermekábrándjaim? azon
                  ideál, melyet jövőmnek képzelék, nem valósult-e? Kettő után sóvárgott e szív. -
                  Szabadságot akarék és azt kívántam, hogy éltem ne legyen haszontalan; s nem
                  vagyok-e hát szabad? én, ki e két kezem, munkájával keresem élelmemet, s nem várva
                  kegyelmet, nem függve emberi kénytől, míg a nap leküldi meleg sugárzatát, s e
                  kegyes anyai föld megtermi kalászaimat, nyugodtan tekinthetek magam körül; s nem
                  vagyok-e hát hasznos, szükséges? kinek munkája családomat tartja, s annyi kedves
                  lénynek nyugalmat, örömeket, élelmet szerez; ki kertemben száz fánál mondhatom:
                  ezt én ültetém; ki zöldelő vetéseim mellett büszkén kérkedem: ez nem zöldelne így,
                  ha más munkálná földjét. - Oh barátom, én megelégszem, s hidd el, a világon nincs
                  semmi, mi lelkemet vágyakkal töltené. - A világon - s hát nem ismerem-e ezen nagy
                  színjátékot, mely annak neveztetik? Tekints körül, s hol látod csak legkisebb
                  nyomát a valónak? Amerre fordulsz, barátok állanak elédbe, - hogy szinte egy
                  második szívért kérhetnéd Istenedet ennyi szeretet viszonzására; s ha kell, sőt ha
                  nem kell is - hacsak a szobából kilépsz, hol van egy lélek, mely melletted
                  felszólal, sőt ne kételkednék, ha mások rágalmazásokkal fertőztetik nevedet? S
                  mindazon magasztalt lángész, ki mint a légy mocsok fölött dong s emelkedik, s e
                  kis napok nagy férfiai, e hősök, hol veszély nincs, e nemeslelkű népbarátok, hol a
                  nemeslelkűség mibe sem kerül, s a mulatságok legolcsóbbika, nem töltik-e
                  undorodással lelkedet? Oh barátom, ki kívánkozhatnék vissza ily körbe? Isten
                  tisztának alkotá emberét, de nem olyannak, hogy be nem fertőztethetnék; az erény
                  mestersége távol maradni minden szennyes érintéstől; boldog, ki mint én, a
                  természet anyai karjai közé vonulhatott. Kevesekhez hatnak szavaim, de e kevés
                  megérti; keveseket fognak körül karjaim, de szíveik értem dobognak; kevesekért
                  élek, de ők boldogok. Vannak lények, kiknek magasabb feladás jutott, de a
                  boldogok, hidd el azok, kiknek ily szűk kör adatott.</p>
					<p>Felkeltünk a fák alól, hol ültünk, s hazafelé indultunk, midőn ugyanazon nő, kit
                  minap a pásztorral láttam, gyermekeivel felénk közelgett. A gyermekek zajogva
                  körülfogák apjokat, s ő felemelve karjai közé vevé őket. - Oh barátom - szóla
                  végre egy tekintetet vetve rám, melyben boldogság sugárzott - s hát lehetnek-e
                  kívánataim e mosolygó gyermekek karjai között, hol, ha a multra tekintek, lelkem
                  előtt annak szerelme áll, ki nekem e gyönyört adá, ha a jövőre, a boldogító
                  meggyőződés, hogy éltemnek mindig egy magas célja maradand.</p>
					<p> Június 9-én.</p>
					<p>Van-e valami oly balgatag, mint az ember? Ha az ég fellegekbe borul s földjére eső
                  patakzik, a gazda örvend, s aranynak mondja a vizet, mely mezejére leomlik;
                  képzetében már nőni látja vetéseit, fülében a kasza kedves hangja cseng, s a nagy
                  csűr felnyitja tág kévekerített kapuit, hogy szinte sírhatnék előre látott
                  örömében; ha az eső megszűnt, az égen nap ragyog s a mező illatot lehel a dél
                  sugárai alatt, a balgatag hallgat; s vajjon e meleg sugár nem hoz-e éppen úgy
                  áldást reá, mint a fellegek? s nem köszönhet-e többet azon sok meleg napoknak,
                  melyek alatt kalászai megértek, mint azon keveseknek, melyekben eső termékenyíté,
                  s melyek, ha sokszor visszatérnének, vetéseit földre nyomnák: s nem éppen oly
                  balgaság-e mondani, hogy csak szenvedések jobbítanak, s elfelejteni mindazon
                  szíveket, melyek fölötte nagy bánat terhe alatt földhöz süllyedtek, s melyeket
                  többé más fel nem emelhet, mint egy derült örömsugár? S ha vannak szívek,
                  melyeknek, mint gyöngycsigának, csak fájdalom kell, hogy kincseket teremjenek; s
                  ha vannak, melyeket a szerencse, mint a dél forró sugárai egyes virágokat, elront:
                  hány százezret nem nyomott el fájdalom a nélkül, hogy nemesítené, hány százezer
                  hajtana virágokat, ha meleg sugár vonulna át szinén!</p>
					<p>Miként nem változott meg Armand! Ha a kis házhoz közelítek, melyben családjával
                  lakik, s látom a szerény fedelet, alig kinyúlva bekerítő hársai közül s a ház
                  körül a kis gyümölcsöst, s mellette a szűk mezőt, melynek termékeiből e család él,
                  s meggondolom, hogy azon megelégedett arcú munkás, ki ott mezejét míveli, a
                  venyigéket falához kötözi, vagy egy fa alatt pihenve nyugodt örömben gyermekeivel
                  játszik: ugyanazon ember, kinek egykor a világ kelle, hogy reményeinek helyt
                  találjon, ki annyi nagyért s magasért fáradott, s most e szűk körben oly boldog
                  lehet; kinek egy agg hálája, egy nő szerető kézszorítása, s a két gyermeknek
                  mosolygó arcai a világ dicsőségét kipótolták: nem kell-e bámulnom? S vajjon e
                  csodákat nem szeretet mívelte-e, azon szeretet, melynek meleg érintése alatt, mint
                  láng között minden anyag, minden szív végre meglágyul; azon szerencse, melyet csak
                  szeretve élvezhetünk, de melynek tapasztalás vagy keserűség sohasem állhat ellent?
                  Oh mi tisztán tükrödzik az ég a legsötétebb tenger fölött, ha néhány csendes óra
                  elsimítá habjait.</p>
					<p>De vajjon e szerencse, melyet Armand élvez, s melynek meleg érintése alatt ez
                  annyit sértett szív, mint az ágtörött fa nyári napok melegében, újra kiépült, oly
                  elérhetetlen-e? vajjon e szeretet, mely annyira boldogít, nem ajánlkozott-e
                  másoknak is éltök ösvényein? vajjon, ha munkásságát ily körre szorítja, nem
                  jutalmazza-e virágozás mindenkinek fáradozásait? - s ki oka hát, ha
                  szenvedünk?</p>
					<p>Oh, vannak boldogok a világon! Ha városaink szegényebb részén, vagy az ország
                  földmívelő tartományain végigmegyünk, s a sötét házakat s a szalmafedelű
                  kunyhókat, melyeket a szükség millióknak kényelmetlen lakásul adott, látva,
                  eszünkbe jut, hogy azok között járunk, kiknek az életből csak fáradságai jutottak;
                  ha átgondolva létünk kényelmeit, éltünket összehasonlítjuk a munkás napjaival, s
                  szinte pirulunk, hogy azok közé tartozunk mi is, kikért ők annyit, s kik értök oly
                  keveset tesznek: akkor nem gyanítjuk, mennyi boldogság rejtőzik e falak színtelen
                  borítéka alatt. Mi gazdagok nem ismerjük a szegénynek örömeit. Felnevelve
                  önösségében, fáradva éldelet után, mely alig elérve, undorodással tölt; küzködve
                  célokért, melyek nagyobbak, minthogy a szív, ha eléri is, magát általok boldognak
                  érezné: mi nem tudjuk, mily szelíd láncokkal köti a szegénység egymáshoz az emberi
                  szíveket, mi közel állnak azok, kiket a szükség naponkint egymáshoz vezet. Mi nem
                  képzelhetjük, mennyi vigasztalást, mi véghetlen örömeket áraszt el lelkeik fölött
                  az egy szerelem, mely nemcsak hegyeket tesz által, mint a hit, hanem az emberi
                  szívről leemeli a bánat nehéz terhét is. Felemelve az emberi lét legmagasb fokára,
                  mint vándor a bérceken, szánakozással nézünk az aljas völgyekre. Láttuk a
                  hegyláncot, mely láthatárunkat kéken elkeríti, s a messze terjedő völgyet ezüst
                  folyójával, s várost s falut, s egyes lakokat elszórva a mezőn; mi szemünk előtt
                  áll, százezreknek birtoka, s e nagyszerű kép ki nem elégíti vágyteli szívünket. Oh
                  ti szegények, - így gondolkozunk magunkban - mi kegyetlenül játszék veletek a
                  végzet. Lenézek körötökre s ím szemeim könnyekbe lábadnak; e házak, melyeket évek
                  fáradozása után fölépítettetek, egy pont a völgyben; a mező, melynél egyéb
                  birtokotok nincs, s melynek mívelésében éltetek elfogy, egy tenyérnyi zöld folt; e
                  völgy maga, melyből bölcsőtöktől sírotokig túlhaladni nem fogtok, melynél tovább a
                  bércek még tekinteni sem engednek, egy kis üreg a nagy világon, s így foly
                  éltetek, mint a féregé, mely ha napja leáldozott, halottan leesik leveléről, a
                  nélkül, hogy csak sejdítette volna e világ fenséges roppantságát. - Oh, de tudod-e
                  te, ki fenn a bércen állsz, e kis házakban mennyi szív dobog? megszámolhatod-e a
                  kalászokat, melyeket e tenyérnyi nagyságú mezőn, s az emlékeket, melyek e keskeny
                  völgy határai között megférnek? Szállj le magasságodról, melyen szemednek
                  határtalan kilátás, de a szívnek semmi sem jutott, mit körülfoghatnál; jer a
                  völgybe s nézz itt körül, s ha majd látod, hogy e nagy láthatáron, melyet szemeid
                  felülről körülfogának, egy darab föld nincs, mely nem teremne valamit; ha látod,
                  mennyi öröm fejledezik e körben, melyre megvetéssel tekintél; ha a korlátozott
                  láthatár túlvágyó tekintetedet fel az éghez vezette: valld meg, hogy csak
                  önbüszkeséged, mely veled elfelejteté, hogy kis szívednek boldogságára szűk határ
                  kell, okozá szenvedéseidet.</p>
					<p> Június 15-én.</p>
					<p>Mi csodálatos az ember! Nyugalom után vágyódva léptem e kolostor falai közé - - s
                  ím épp e külső nyugalom, e munkátlan csend, melyet magam körül látok, most
                  véghetlen nyugtalansággal tölti lelkemet; oly haszontalannak, oly fölöslegesnek
                  érzem magamat e világon. Ha körültekintek s a munkást látom, ki földjét homloka
                  izzadságában termékenyíti, s látom az ágak között a madarat, nehezen rakott
                  fészkéhez messzünnen hordva kisdedjeinek eledelét; s a pókot, mely ablakom előtt
                  fel s alá jár szüntelen, nagyítva vagy kiegészítve hálóját; s a hová csak
                  fordulok, e nagy természet színén mindenütt egy működő teremtményt: szívemben
                  önkénytelen a gondolat támad: hát te mit tevél életedben? s az egész mult nagy
                  szemrehányásként emelkedik lelkem előtt.</p>
					<p>Mi vala életem egy hosszú küzködésnél egyéb? Elején önös boldogságért, később,
                  miután erről le kelle mondanom, azért, hogy felejtve a multat, vigasztalást
                  találjak. Körülutazva a világot, s bejárva fővárosunk termeit, közeledve egy
                  percig a közélethez, s éveket töltve a legaljasabb társaságban, mi mást kerestem,
                  mint ezt? mi mást e falak között, hová végre kétségbeesve visszavonultam, minthogy
                  a föld zajától s annyi sértő emléktől távol, e szív lecsendesüljön, habár egy
                  haldokló apa szívtörötten kinyujtná kezeit utánam, habár a világ romokba dőlne:
                  csak e szív élvezze nyugalmát. Hol van egy nagy eszme, melyért valóban
                  felhevültem? hol egy szív, melynek boldogításáért fáradék? S lehet-e panaszkodnom,
                  hogy én, ki óriási önösségemben mindent eltaszíték magamtól, végre elhagyatva
                  állok; s mert soha magamról megfelejtkezni nem akartam, nem felejthetém soha
                  lelkemnek bánatát!</p>
					<p>Szenvedtem, ámde nem közösök-e bánataim mindazokkal, kik a tömeggel csak egy
                  percig érintkezésbe jöttek? - Csalódtam - de nem csalódtak-e mások? nem látta-e
                  mindenikünk, hogy az élet nem éden, mint ifjú éveinkben álmodtuk, hanem csatatér,
                  melyen csak vérezve nyerhetünk babért. Hol van a szív, mely egészen megtartá
                  ígéreteit, melyet bánat nem sujta le, melyet örömök le nem alacsonyítának soha;
                  hol van az ember, ki ez élet rohanó folyamában, a túlpartot ott, hová iparkodott,
                  érte el, s nem elragadva az ellentállhatlan erőtől, sokkal alantabb? s mások nem
                  vigasztalódtak-e? Justus, ki annyit szenvedett, Armand, ennyi csalódások után,
                  Julia, kit a világ porig aláza, nem tekintenek-e most megelégedve maguk körül? s
                  mi vigasztalá őket? mi azon öntudatnál egyéb, mellyel magukat szükségeseknek
                  érezhetik, mellyel az élet nehéz terhe alatt görnyedve tudják, hogy az életszikra,
                  mely kebleiket gyötri, egy világpont kedveseik sötét ösvényein? S vajjon én nem
                  éppen azért állok-e vigasztalatlan, mert ezt nem érezhetem, mert csak magamnak
                  élek? - Oh barátom, mennyivel tovább gondolkozom éltemről, annyival inkább
                  meggyőződöm, hogy bánataim nagyobb részének oka csak önösségem vala s önösség az
                  ok, hogy mindeddig vigasztalást nem találhaték. Csak ha boldogítasz, felejtheted,
                  hogy magad boldog nem valál; csak a könny, melyet más szemekből letöröltél,
                  enyhíti valóban fájdalmaidat. S azért én e körben, hol egészen hasztalan állok,
                  soha vigasztalást találni nem fogok.</p>
					<p>Több idő óta egy gondolattal járok körül. Midőn évek előtt Arthurral a Svájcban
                  körüljártam, más utasok módjára a nagy Bernát-hegyen valék. Reám akkor a Svájc
                  szomorú hatást tőn. Juliám veszte, mely még új vala, ez országban töltött
                  gyermekségem emlékei, melyek e bércek között újulva elémbe léptek s szívemmel
                  érezteték, hogy e föld minden bájai s nagyszerűsége el nem felejtetik azt, hogy
                  rajta szenvedénk - elbúsíták lelkemet. Ily érzetekkel értem a nagy kolostorhoz, s
                  nem írhatom le a mély hatást, melyet ez intézet reám tett. Akkor a gondolat, hogy
                  valaha még magam is kolostorba léphetek, oly távol álla lelkemtől, hogy
                  közönségesen vagy szánakozva, vagy éppen megvetéssel nézék minden szerzetesre,
                  kiben legkímélőbb nézetem szerint is csak egy ártatlan bódultat láték; de midőn e
                  szentház küszöbén átlépve, azon körben látám magamat, melyet, nem mint más
                  zárdákat, az élet fáradságának kerülése, hanem dicső lelkesedés népesít,
                  lelkesedés azért, mi e földön a legfenségesebb: embertársaink javáért; midőn látám
                  ezen férfiakat, kik elválva mindentől, mit az élet boldogítót nyujt, itt
                  tízhónapos tél közepében keresték tanyájukat, csakhogy egy ismeretlennek, kit a
                  lavina eltemetett, életét megtarthassák: akkor szívemet le nem írható érzemény
                  tölté el és sejdíteni kezdem, hogy az Alpok fényes csodái között nincs dicsőbb az
                  embernél, ki ily magasra emelkedik.</p>
					<p>Hasztalan keresnél itt halvány szerzetes arcokat, hasztalan a halotti csendet,
                  mely más kolostorokban oly szomorúan hatja meg szívedet. Nyájasan mosolygó
                  arcokkal lépnek elédbe az ifjú szerzetesek, s szinte bámulsz ennyi vidámságon, míg
                  kérésedre egy téli nap történetét nem beszélik el. Elmondják, miként zúga a
                  zivatar kolostoruk körül, mennyi lavina esett már reggel, mily sűrű ködbe borult a
                  hegy, midőn egyszerre a vészharangocska a mélyből felcsengett, s az őr tudtokra
                  adá, hogy utasok közelítenek. Két szerzetes, magával vive kutyáit, tarisznyájukban
                  kis élelmet s kulacsukban ó-bort, kimegy. Száz lépésre haladtak s már a kolostor
                  eltűnt szemeik elől, körülöttök véghetlen ködtenger úszik, lábaik alatt ölnyi
                  mélységre roskad a hó, eleven sírral fenyegetve minden lépésüket, de még cseng a
                  harang, s messzünnen kétségbeesett kiáltások töltik be a nagy téli csendet, s ők
                  hallgatva mennek tovább. S most a vidéket dörgés tölti el, a lavina leszakadt, a
                  harang elhallgatott. Kettőztetik lépteiket, a kutyák nyivogva futnak körül, míg
                  egy hóhalmon kaparni kezdenek. Minden hallgat, de alantabb az embernyomok s a
                  fejérebb hófolt mutatják, hogy síron állnak. Most ásni kezdenek, a kolostorból
                  több szerzetes s cseléd jő s fáradhatlanul dolgozik az istenáldott sereg, zúgjon a
                  zivatar, dörögjön lavina lavina után, törölje el a vész ösvényök végnyomát - az
                  nem fél, kit hite lelkesít, s ők nyugodtan dolgoznak tovább. S céluknál vannak; a
                  hó alatt halovány férfiarc tűnik ki, majd asszony merül fel sírjából, megmeredt
                  karjai között tartva gyermekét, mintha szívének végszikráját akarná önteni
                  kedveltjébe. Még mozdulatlan fekszenek, de az emberszeretet nem oly könnyen engedi
                  a halálnak martalékját, magas lelkesülésben lángoló szívökhöz szorítják a
                  szerencsétleneket, felmelegítik ölelő karjaik között, míg az élet szunnyadó
                  szikrája fellobog hamvaiból, míg e szemek újra életnek nyílva, egy jóember nyájas
                  arcain ébredésük első pillanatában egyszersmind azt látják, mi e világon
                  legboldogítóbb: az emberi szem részvevő tekintetét. Oh, mikor a szerzetesek ezt
                  elbeszélék, akkor megértém, hogy életök e bércek örök tele, e kolostor szűk falai
                  között egy nagy, dicső emberi lét, s most, midőn ez emlékek lelkemben újra
                  feltámadoznak, e szív érzi, hogy ott fel fogja találni vigasztalását.</p>
					<p>Mikor a keresztyén vallás az öngyilkosságot megtiltá, valamit kelle adnia helyébe:
                  s a kolostort adá pótlékul; szigorúbb szelídségében, mint maga a fényes stoa, de
                  nagyszerűebb. Szívek dobognak e földön, melyeknek vágyait a világ ki nem
                  elégítheti, vannak emberek, kiknek lelkülete tiszta aranyként lágyabb, minthogy a
                  mindennapi élet surlódásai között számtalan idegen benyomást és sértést ne kapna,
                  vagy kiknek gyenge s mégis hajthatatlan jelleme széttörik az ellenkező erők
                  összecsapása alatt; vannak, kik gazdagabbak vagy szegényebbek, fentebb vagy
                  alantabb állnak, minthogy a sokasággal együtt járhatnának; s midőn ezeknek
                  vallásuk a tőrt kivevé kezökből: megnyitá zárdáit, hogy menhelyök legyen a
                  szerencsétleneknek is.</p>
					<p>Én vissza nem térhetek többé körötökbe, barátim; többet vétkeztem s többet
                  szenvedék, minthogy veletek együtt járhatnék; de ez élő kebelnek vágyait e
                  kolostor hideg rendszabálya ki nem elégítheti, nem csend, csak fáradság szerezhet
                  még e szívnek nyugalmat; életemnek legnehezebb vádja: hogy jót nem tevék.
                  Használni akarok: ez emberi hivatásunk.</p>
					<p>Június 18-án.</p>
					<p>Mi rejtélyes erő tölti szíveinket, hogy soha vágyni, soha reményleni egészen meg
                  nem szűnhetünk? s ennyi veszteségek után ábrándjainkból mindig megtartunk annyit,
                  miből új feltételeket alkothatunk, íme, sírom küszöbén állok, e szív, mely fáradt
                  vándorként majd sietve, majd oly halkan dobog, mintha nem mehetne tovább, int,
                  hogy a pálya végéhez közelgek, s én terveket alkotok, én munkáséletről álmodom; s
                  bár lélekzetem eláll, hacsak házunk mögött a halomra megyek is, szent Bernát
                  hegyére kívánkozom fel! Oh, mi ez élet egy hosszú ábrándozásnál egyéb, melyben
                  vágytól vágyhoz tántorogva, a szív, csalatva vagy elérve célját, sohasem
                  nyughatik. - Mint gyermekek boldogságról, mint ifjak szerelemről, mint férfiak
                  birtok- s hatalomról, mint aggok mennyországról ábrándozunk; hol van, ki e nagy
                  világon megvetéssel nézhetne a költőre, s e szűk börtön falaira, melyek közé a
                  végzet által helyeztetett, nem festene legalább szép álmokat; s miért ne tenném
                  én? úgyis e szív nemsoká fog vágyódni már.</p>
					<p>Nemsoká - - oh barátom, én érzem ezt; ahová csak fordulok s nézek, halálsejdítés
                  tölti lelkemet. Ha a patak mellé ülök, s lenézve a tajtékzó habokra, melyek lábam
                  alatt elhaladnak, meggondolom, mennyit süllyedtek e vizek, míg magas forrásukból
                  ennyire jutottak, mennyi kemény esés, mennyi sziklaakadály tekervényes útjokon; mi
                  sötét kietlen partok, s mégis mi közel a cél, melyben a Rhône fáradott gyermekét
                  karjai közé véve, a nagy tengerhez vezetendi, hogy megpihenjen: egy belső szózat
                  mondja, hogy célomhoz közelgek én is. S ha szemeim a már kalászoló vetések zöld
                  hullámain tévelygenek, s eszembe jut, hogy mind e kalászokat, ha majdan alig bírva
                  terhöket, meghajoltak, a sarló rendre le fogja kaszálni; vagy ha a gondolat támad
                  lelkemben, hogy e vetések alatt s ott, hol a rét virágozva terül előttem, s ahová
                  szemeim csak hatnak, örök álmában ezernyi szív hamvad, nyugtalan egykor, mint az
                  enyim, teli vágyakkal s bánattal, mint az enyim, s most pihenő, mint nemsokára az,
                  melyet keblemen hordok; szobámban a feszület előtt, s ha kápolnánk harangja
                  megkondul, mindig s mindenütt ez egy gondolat emelkedik lelkem előtt; - s a halál
                  eszméjében nincs semmi, mitől félnék.</p>
					<p>Ne gondold azért, hogy, mint egykor, nyugtalan vággyal tekintek pályám célja felé;
                  kibékülve végzetemmel, soha ily nyugodtnak, ily boldognak nem érzém magamat. Ha
                  látnád mindezen embereket, kik szeretetükkel körülfognak, ha néha jelen lehetnél,
                  mikor orvosommal estve a multról beszélgetünk, s nyugodt bölcsesége az alig ébredő
                  bánatra, mely keblemben néha felszólal, mindig vigasztalást talál; s látnád Armand
                  határtalan ragaszkodását, s a nyájas gyermekeket s magát agg laktársamat, kinek
                  redős képén mint pergament íven az egész mult feljegyezte történetét, de a nélkül,
                  hogy az egy helyet nem hagyná tisztán, melyen, ha rátekintek, baráti érzelmeit
                  látom: akkor megértenéd, hogy jól érzem magamat körükben; megértenéd, hogy e
                  vészhányt szív, mint tenger fergeteg után, végre lecsillapult e nagy béke nyájas
                  érintése alatt. - Boldog s kínzó érzemények, melyek e szívet egykor eltölték,
                  elvonultak; s habár a kebel útként, melyen a sokaság átment, kopárabban áll, mint
                  elébb, legalább a zaj megszűnt, s én megelégszem. De ha körültekintve, mindenütt a
                  nagy anyai természet lép elémbe, mely gyermekeit a fonnyadott virágtól a fáradt
                  emberszívig ez egy véghetlen anyai keblén megpihenteti, s ha hallom szavát, mely
                  engem is nyugalomra hí: borzadhatok-e? S ti kevés, de hív barátok, nem fogjátok-e
                  feltartani emlékemet; nem fogok-e körötökben élni, ha majdan hantom eltakart? s
                  miért remegnék? Oh mi boldog lehetnék, ha Betty emléke nem emelkednék annyiszor s
                  oly sötéten lelkem előtt.</p>
					<p> Június 28-án.</p>
					<p>Nem tudom, mit akar orvosom. Tegnap hozzám jött, s Bettyről kérdezősködött, kérdé
                  ismeretségünk napját, azt, melyen őt utolszor láttam, egyszóval minden legkisebb
                  adatot s részletet, melyet felőle csak mondhatok. - Kérdezém, miért tudakolja
                  mindezt; elzavarodva mondá, hogy csak éppen eszébe jutott, de felgerjedéséből
                  látám, hogy valamit rejt előttem. Mi lehet ez? vagy talán Betty családjával
                  találkozott? ő a Dauphinében született; apjának háza, mint mondá, közel áll e
                  kolostorhoz. De ha úgy van, miért rejtené előlem? miért nem mondaná meg nekem,
                  hogy a szerencsétlen apának lábaihoz borulva bocsánatot kérjek; hogy látva
                  bánatban elhalványult arcait, látva ősz fejét, melyet végső támaszától
                  megfosztottam, érezzem vétkem egész súlyát, szenvedjem egész büntetését. E
                  gondolatok nem hagynak nyugodni. Fel s alá járok szobámban, honnan egy pár nap óta
                  kimennem tiltatott, kinézek ablakomon, dobogó szívvel várva orvosom jöttét, s
                  ismét leülök, hogy írjak: mindenütt ez egy gondolat üldözi szívemet. Oh, mi
                  nyugalmunk, ha multunkra visszatekintve egy véteknek emléke áll elénkbe!</p>
					<p> Július 4-én.</p>
					<p>Oh barátom! ha szót találnék az érzeménynek, mely keblemet eltölti! Feltaláltam
                  Bettyt, láttam szelíd arcait, s szemei kiengesztelve sugárzának reám; hallám
                  keblének tiszta hangját, s szavai bocsánatot mondának alávalóságomért; remegő
                  kezemben tartám jobbját s e kéz barátilag szorítá az enyimet. Felmentve vétkemtől,
                  megbékülve a világgal s önmagammal, ennyi szenvedés után éldelve ismét ez angyali
                  lény viszontlátását egész gyönyörében: képzelhetsz-e boldogságot, minő az enyim? -
                  Két napja - s ím sírjától jövök; e nyájas szemek örök álomra zárva, sohasem
                  nyílnak meg, e hív kebel hidegfölddel takarva, sohasem emelkedik többé;
                  képzelhetsz-e ily bánatot! az élet legfőbb gyönyörét és legiszonyúbb kínját érezni
                  egy percben, érezni szívünk egy dobbanásában, kisírni egy könnyel; oh barátom, e
                  kebel miként bírhassa el ezt?!</p>
					<p>Justus, mint írám, pár nap előtt hozzám jött s Bettyről kérdezősködött; meg valék
                  lepetve, de miután kérdéseimre csak mellőző feleleteket kaphattam, s Justus maga
                  azóta a tárgyról nem szólt, már véletlennek kezdém tulajdonítani akkori
                  kíváncsiságát. Tegnapelőtt hozzám jött s látszólag felgerjedve kért, menjek vele.
                  Elmenénk; út között ismét Bettyről kezde szólani, mondá, hogy apját, ki itt
                  közelében lakik, ismeri, hogy Betty nem öngyilkolás által, hanem apja karjai
                  között halt meg, végre, hogy még él, de csak kevés órákra. Nem foglak fárasztani a
                  hosszú előkészítésekkel, melyeken át e becsületes ember végre a valóhoz jutott, s
                  e szerencsétlen leánynak történetét elmondá.</p>
					<p>Mintegy két héttel a boldogtalan éj után, melyben Bettyt utólszor láttam, apja
                  házához jött, s azóta itt volt. De ki őt látá, érezte, hogy e nyájas lény csak
                  sírt, nem életet keresni tért meg ősi földjére, hogy csak pihenni jött
                  rokonaihoz.</p>
					<p>Betty nem sírt, nem hallá őt senki panaszkodni, sőt ha ősz apja aggodalmát
                  észrevéve, ajkai néha mosolyogtak; de szívében gyűlt a fájdalom, annyival
                  gyilkolóbb, mennyivel rejtettebb. Betty hallgatott, de kik őt ismerék, észrevevék
                  e bánat rontó nyomait, mely irtózatos sebességgel munkálódva, végerejét
                  fölemészté. Apja kétségbeesett, a városból orvost hivatott, s ez vállat vonítva
                  elment; Betty fonnyadott. Nem marada semmi próbálatlan; apja, szomszédjai, az
                  egész vidék fáradott felvidításán, mind hasztalan, ő mindent tett, mi tőle
                  kívántatott, mindenüvé elment, hova apja vezeté, de közte s a világ között
                  elmozdíthatlanul álla azon egy nagy fájdalom, azon egy vesztett remény, melyet az
                  élet mérlegébe vetve, egy egész világ nem nyomhata el. Míg ösmerősei körében
                  mindenki felvidításán iparkodék, addig lelke messze bolyongott szebb napok emlékei
                  között, s egy nehéz sóhaj, mely keblét emelé, vagy a könny, mely ellentállhatlanul
                  szemébe lépett, eléggé mondák, hogy e bánat ellen hasztalan küzködnek
                  barátjai.</p>
					<p>Így mult egy tél, nyár s ismét egy tél szomorú egyenlőségben. Midőn a lomb most
                  utolszor újra kihajtott, Betty nyugodtabbnak látszott, bár betegebbnek. Mintegy
                  álmodozva járt körül e vidéken, hol egykor gyermeksége boldog éveit tölté; anyja
                  sírjához ment, s a kis templomba vagy más helyre, melyet boldogabb korának emlékei
                  ereklyének szentelének, többnyire nyugodtan, néha könnyekre fakadva, de nem
                  minőben a fájdalom első erejében kitör, s melyekben a szív enyhet talál;
                  nyugodtan, mint kit megszokott kín gyötör s könnyek nem enyhítenek többé. Mintegy
                  tíz nap előtt Betty egyik ismerőse által anyja sírján ájulva találtatott. Házába
                  vitték, ápolák, elküldtek Justusért; de a szív betölté mérlegét, órái számolva
                  voltak e világon.</p>
					<p>Justus kérésemre mindent elbeszéle. - Mondá, hogy a házhoz hivatva s
                  visszaemlékezve Betty képére, melyet nálam többször látott, mindjárt az első
                  pillanattól gyanítani kezdé a valót, melyen később, megfontolva minden
                  környülállásokat, kételkednie nem lehetett, még akkor sem, ha Betty egyik
                  barátnéjától - az egyetlentől, ki e szerencsétlennek egész bizodalmát bírá - nem
                  hallja is szomorú története részleteit. Első napokban Betty jobbulni látszott, s
                  akkor Justus hallgatott, nehogy felgerjedés veszélybe hozza ez úgyis gyenge
                  életet; most minden remény vesztve vala, csak kevés óráig élhetett, s mi jobbat
                  tehetne az orvos - szóla könnytelt szemekkel - ily pillanatokban, mint egy kis
                  örömöt terjeszteni e szomorú élet véghatárira. - Betty mindent tud, - tevé hozzá -
                  ő el van készülve jöttödre, légy férfiú.</p>
					<p>S a ház előtt álltunk.</p>
					<p>Mily érzeményekkel hallám e történetet, mily érzelmekkel léptem át a háznak
                  küszöbén: képzeld önmagad. Az egésznek emléke csak szomorú álomként áll lelkem
                  előtt s vannak pillanatok, hol alig hihetem, hogy más vala.</p>
					<p>A kis szobában, hová Justus halkan belépve maga után intett, minden hallgatott. A
                  levont kárpitok homályba boríták a házat, s szemeimnek szokni kelle a sötéthez,
                  míg az egyes tárgyakat megkülönböztethetém. A kályhánál az apa ült, mellén
                  összekulcsolt kezekkel, lehajtott fővel; ő nem is vevé észre jöttünket, mintegy
                  álomba merülve ült ott; ha nyitott szemeit nem látod, s azon kétségbeesett bánatot
                  arcain, alig hinnéd, hogy éber; az ágy mellett Betty barátnője, majd fölébe
                  hajolva, majd némán törölve szemeit, a szeretet véggondjaival őrzé kedveltjét.
                  Betty szunnyadott. Vég álma vala ez, az utolsó adomány, mellyel a kegyes természet
                  néha a haldokló fáradt keblét enyhíti, mintha vele még egyszer akarná éreztetni e
                  föld egyetlen tiszta boldogságát; csak a nagy faóra percegése, s néha egy gyenge
                  fohász szakíták félbe a szomorú csendet, mely e falakat eltölté.</p>
					<p>Mintegy negyedet tölthettünk így, hallgató várakozásban; Justus az ágyhoz
                  közelítve, részvevő figyelemmel követé a fáradt kebelnek gyenge lélekzéseit. Végre
                  Betty felébredett. Justus pár szót monda néki s nevemen híva. Az ágyhoz rohantam s
                  letérdelve forró könnyekkel borítám nyujtott kezét. A többiek a mellékszobába
                  vonultak, magunk valánk.</p>
					<p>- Oh Gusztáv, - szóla gyenge hangon Betty - mi szép, hogy eljöttél; lám, ez több
                  boldogság, mint életemben még reméltem, több, mint csak imádságaimban kérni mertem
                  Istenemtől.</p>
					<p>Nem szólhaték; a fájdalom s a gyönyör, mellyel e hangok eltöltenek, elfojták
                  szavamat; zokogtam.</p>
					<p>- Kelj fel, - szóla, lágyan megszorítva kezemet - miért térdelsz így előttem? Hadd
                  lássalak megint, hisz oly hosszú ideig nem láttalak, s ah, oly rövid idő maradt,
                  melyben szemeim még rajtad függhetnek.</p>
					<p>- Bocsánatot, bocsánatot, te angyal! - sóhajték magamon kívül.</p>
					<p>- Bocsánatot? oh barátom, - viszonzá Betty, mélyen meghatva - s nehezteltem-e reád
                  valaha? nem szerettelek-e mindig egyenlő szívvel, mindig egyedül téged, mint most,
                  mint száz évig szeretnélek, ha élnék. Kelj fel, kedvesem, s nézz szemeim közé, s
                  látni fogod, maga a halál sem takarhatja el az örömsugárt, mellyel feléd
                  tekintek.</p>
					<p>Felkeltem. - Oh barátom! - folytatá ő - hidd el, én mindent tudok. Te jó s nyájas
                  valál irántam mindig, csak társaid okai egész szerencsétlenségünknek. Ők
                  irígylették boldogságomat, s annyit szóltak, annyi gyanúval tölték szívedet
                  ellenem, míg végre kételkedni kezdél s elhagyál. Az ég bocsásson meg nekik, mint
                  én tevém. Neked nincs mit megbocsátanom. Légy áldva, hogy eljövél, s hogy még
                  egyszer elmondhatám, miként szerettelek.</p>
					<p>- S én mit tevék ennyi szeretetnek jutalmául? - szólék elragadva fájdalmamtól -
                  nem dúltam-e fel életedet? nem gyötörtelek s kínoztalak-e, míg a szív, melyet az
                  ég boldogságomra teremtett, széttörött?</p>
					<p>- S hát nem valánk-e boldogok? - szóla nyájasan, rámfüggesztve szemét - nem
                  éltünk-e sok szép, oh oly igen szép napokat? Midőn még kinn, keskeny utcánkban
                  laktunk s naponkint együtt kimenénk s midőn a boulognei erdőben szerelmedet
                  megvallád s később házadban, a szép virágok között, melyeket ajándékoztál, nem
                  voltam-e boldog? S nemde, - tevé hozzá, kezemet szorítva - te is az valál, s te
                  nem fogod felejteni e napokat, melyekben Bettyd még szívedet kielégítheté?</p>
					<p>- S hogy ennyi boldogság jutalmául megöltelek - szólék kétségbeesve.</p>
					<p>- Te? - szóla, megragadva kezemet. - Te? Gusztáv, hogy gondolhatod azt? Igaz,
                  sokat, igen sokat sírtam, midőn elhagytalak; de lám, maga e bánat jól esett
                  szívemnek, rólad emlékezém könnyeim között, szeretetedről, s szívem fájdalma
                  enyhült. Te csak boldogságot árasztál reám végnapomig. Lám, - tevé hozzá kis
                  hallgatás után - én magam vagyok oka betegségemnek. Kinn házunk mögött forrás van,
                  jéghidegen jő a sziklából, s már mint gyermekeknek mindig tiltva volt belőle
                  innunk. Mult nyáron, midőn egyszer igen melegem vala, elfeledkeztem magamról s
                  ittam belőle, s lám, azóta betegesedtem el. Hidd el, kedvesem, csak ez oka
                  halálomnak, más semmi.</p>
					<p>Mélyen meg valék hatva. S ez angyalt taszíthatám el magamtól, ki ennyi szenvedés
                  után csak vigasztaló szót talál, ki mindenről megfeledkezik, ki sírja küszöbén
                  ártatlan színleléssel magának tulajdonítja baját, csakhogy szívemnek terhe
                  könnyebb legyen? Sírtam.</p>
					<p>Ő maga mellé ültetve, a multról kezde beszélni. Első találkozásunkról, szerelmünk
                  boldog korszakáról, s azon számtalan kis és nagy örömekről, melyeket e napokban
                  élvezett. Kérdezett, emlékezem-e mindenre s nem fogom-e felejteni ezentúl,
                  halavány arcain néha gyenge pirosság futa át, örömének végsugára. Mintegy fél
                  óráig beszélhettünk így, s érzém, hogy gyengülni kezd, szava elakadott, keze,
                  melyet az enyimben tarték, mindinkább elhült. Az orvosért akarék menni.</p>
					<p>- Oh nem, még nem, - sóhajtá Betty kérő hangon - ki tudja, együtt lehetünk-e még e
                  világon, s nekem oly jól esik veled lennem, kit annyira szeretek, s nemde, ki
                  engem is szeret. Oh én tudok mindent, tevé hozzá gyengén megszorítva kezemet, te
                  szeretsz, te képemet megtartád, keseregtél értem, ide e szomorú magányba jövél,
                  midőn elhagytalak; az orvos mindent elbeszélt, s oh hidd el, e meggyőződés
                  boldogsággal tölti lelkemet.</p>
					<p>Betty hangja annyira elgyengült, hogy alig érthetém; ő még egyszer erőt véve
                  magán, rám tekinte.</p>
					<p>- Még egy kérést, - szóla el-elakadó szóval - ne hadd el apámat, ő szegény s
                  gyermektelen, gondoskodjál felőle, hogy inséget ne szenvedjen, és - ne felejtsd
                  Bettydet. - S ezzel behúnyta szemét. Segítségért kiálték. A mellékszobából Justus
                  s apja rohantak az ágyhoz. Betty még egyszer felnyitá szemeit. - Gusztáv! -
                  sóhajtá elhaló hangon - imádkozzál érettem. - - S az angyal nem vala többé. Apja s
                  barátnője, elragadva fájdalmuktól, kihűlt keblére borultak. Justus könnytelt
                  szemmel nézé e jelenetet, keblemet le nem írható érzet tölté el. - Imádkozzál
                  érettem, ez vala végső szava, s elragadva nem ismert erőtől, borultam térdeimre, s
                  annyi évek után először nyíltak forró imára ajkaim. A gyermek ájtatos fohászai, a
                  véghetlen vágy, mellyel ifjúságom első éveiben egykor az éghez feltekinték, azon
                  mondhatlan ösztön, mely lelkünket felragadja, azon bizodalom, mely szívünket
                  legnagyobb kínjai között megnyugtatja, feltámadtak e rég hallgató kebelben s ismét
                  éghez emelém kezemet. Vannak fájdalmak, melyeknek terhe alatt önkénytelen térdre
                  süllyedünk; örömök, melyekért köszönnünk kell; pillanatok, melyekben mindent bírva
                  vagy mindent vesztve, mit ez élet nyujt, a szem e földön tárgyat többé nem talál s
                  föl az éghez emelkedik; oh, vannak ily pillanatok, s nincs senki a világon, ki ezt
                  soha nem érezé.</p>
					<p>Mikor felkeltem, nyugodtabb valék. Betty megbocsátott, s egy belső szózat mondja
                  nékem, hogy nem sok időre váltunk meg egymástól.</p>
					<p>Oh barátom, én érzem ezt! Betty sírján térdeltem s lelkemet tántoríthatatlan
                  meggyőződés tölté el; én nem kételkedem többé halhatatlanságomon! Vagy ha
                  körültekintek e fényes természet véghetlen csodái között, s látom egy új lény
                  csiráit minden romladás fölött, az enyészet mellett teremtést, ott, hol egy lét a
                  pályát bevégzé, másnak kezdetét, s fenn az égen s a föld határain napot s
                  csillagokat, tavaszt s az ősz elszenderülését, szüntelen változó egyformaságban
                  véghetlen fejlődést, mely az első naptól, hol e föld pályáját megkezdé, az
                  utolsóig szakadatlan tovább foly, s ahová fordulok, nem egy lényt, melynek
                  enyészete nem volna egyszersmind másnak születése: én a semmisedéstől remegjek?
                  Semmisedéstől! - Hát azon nagy fenséges remény, melyet Isten szíveinkbe teremtett,
                  hogy e föld göröngyös ösvényein új erővel haladhassunk, a rejtélyes vágy, mely
                  néha örömeink között keblünket feszíti, s nem engedi, hogy otthonosnak érezze
                  magát lelkünk e föld legbájlóbb virulása között sem, a benső szózat, mely ha
                  elveszett kedveseinkre gondolunk, viszontlátással biztatja bánatunkat, nem
                  jelentenének semmit? Miben ezredek bíztak, egy álom volna, annyi embermilliárdnak
                  egyetlen vigasztalása csak egy fenséges hazugság? Oh nem, ez nem lehet! Gondold az
                  emberi életet halhatatlanság nélkül, s nem borzad-e szíved e gondolatnál? Oh
                  gondold át emberi létedet: az első pillanatoktól, mikor a gyermeknek még
                  jajkiáltásain kívül szava nincs, mellyel érzeményeit kimondhatná, azon végsőkig,
                  midőn kínágyán élete fájdalmas vonaglások közt megszakad; gondold át e létet,
                  melynek boldogsága csalódások, valója kín, melyben minden remény egy éldeletet,
                  minden éldelet egy reményt elront; melynek kevés fénypontjai, mint éji égen a
                  csillagok ragyognak, hogy vágy töltse szívedet, de örök távolban, hogy küzködésed
                  hasztalan legyen; melyben azon kevés pillanathoz is, mikor magadat boldognak
                  érezhetéd, mint a mozlim szent városához, csak hosszú pusztaság után juthatsz;
                  melynek egyetlen kincse e sötét aknáknak aranya, a szerelem, annyi idegen földi
                  anyaggal vegyülve nyujtatik, hogy az idő olvasztótálában a salak között néha alig
                  lelheted drága ércedet: gondold át ez életet, az ifjú kínzó reményeitől az agg
                  kínzóbb reménytelenségéig, azon napoktól, midőn boldog nem lehetél, mert tenni
                  akartál, azokig, midőn boldog nem lehetsz, mert nincs semmi tennivalód: s vajjon
                  kételkedhetsz-e halhatatlanságodon?</p>
					<p>Ha a világon körültekintesz, a lények véghetlen sorában öröm s megelégedés lép
                  elédbe minden felől; ez óriási föld, melynek tengere dagadva s apadva, mint egy
                  nyugodt szív dobogása, ezredek óta változatlanul emelkedik; melynek el nem apadó
                  folyói éltet osztanak ezredek óta; mely, ha virulása megszűnt, téli álmába
                  szenderül, s felébredve tavaszi köntösének egész pompájában áll előtted ismét, ez
                  illatdús virágok s növények serege, az erdők, hol minden ág külön zöldjében
                  díszlik, minden levél az esti fuvalom érintése alatt külön gyönyörében remeg; s a
                  víg zaj fölötted, hová szemed a boldog énekest nem követheti, s körülötted sötét
                  lombnak rejtekében, s lábaid alatt, hol ezer bogár kicsi örömeiről dong - nem
                  mondja-e minden, hogy egy szerető lény őrködik ez egész fölött, kegyesen megadva
                  minden teremtményének azt, mi boldogságára szükséges; csak te volnál elátkozott?
                  te, az egyetlen annyi millió teremtmények közül, kinek örülni nem szabad, kit csak
                  egy hosszú kínra alkotott Istened?!</p>
					<p>Oh, mert a természet fenséges szépsége téged ki nem elégíthet, lelkednek más
                  világosság kell, mint melyet e nap ragyog földedre; szíved más örömök után
                  vágyódik, mint miket anyagi léted nyujt; gondolatidnak más kör szükséges, mint
                  melyet a láthatár körülfog. Ha a föld megnyitva aknáit, neked adja kincseit, ha az
                  ég rád árasztja legmelegebb sugárzatát s a föld legédesb illatát önti el
                  körülötted: te boldognak nem fogod érezni magadat; benned még valami van, mi
                  kielégülést nem talál: lelkednek egy része, mely sír.</p>
					<p>S miért hát e rejtélyes vágy, mely éldelni nem enged rövid földi pályádon? miért e
                  kínzó remények, melyeknek e földön teljesülni nem lehet; miért e benső ösztön,
                  mely fel a magasba hívja lelkedet, míg e gyenge kebel már e föld bércein is, hová
                  felkívánkozál, feszülni kezd? Minek e benső szó, mely méltóságodra intve anyagi
                  gyönyöreidet elkeseríti, ha végzeted anyagi élted határain túl nem terjed, ha
                  áthaladva földi pályádon, sorsod enyészet?</p>
					<p>Gondolj azokra, kiket szerettél, anyádra, kinek szeretete egy nagy áldásként tölti
                  ifjú napjaidat, kedvesedre, kinek karjai között pillanatokra megértéd, hogy
                  boldogok is lehetünk e világon, barátodra, kivel legszebb emlékeidnek felét
                  eltemetted: s vajjon ennyi szeretet megférne egy sírban? Gondolj azokra, kiknek
                  ezeréves neve szívedet feldobogtatá, kiknek emléke előtt mint oltárnál
                  meghajoltál, kiknek nagy képe mint vala ifjúságodnak, melyhez hasonlítani példa,
                  melyet követni akartál, a Gracchusokra, Sokratesekre, mindazokra, kik a tudomány
                  vagy dicsőség töviskoszorúját viselték: ennyi nagy és dicsőnek nem volna jövője?
                  Nézz magad körül, e nemzeteket, melyeket önkény rabigába fűzött, e millió
                  szerencsétleneket, kiknek földi feladása képzelt kényelmeket szerezni egyeknek,
                  hogy keserű könnyekkel áztathassák pár nappal tovább mindennapi kenyeröket, e
                  gazdag föld egyetlen adományát, mely nekik jutott: s ennyi szenvedésnek nem volna
                  jutalma? S ha az ember, nyugodtan eltűrve ez életet, hol minden jó, minden nemes
                  kebel, mint a kő, melyben aranyérc rejtőzik, szenvedések lángjai közé vettetik,
                  nem hiheti, hogy ezzel létünk bevégzett; ha az örök igazságban helyezi bizalmát, s
                  a fáradt munkás urától kéri bérét, ez kegyetlenül elűzné magától; ez gúnyolva így
                  szólna a szerencsétlenhez: balgatag, miért bizakodtál? napom egyenlőn ragyog jók s
                  gonoszok fölött, a zsarnokot és szolgát, az üldözőt s áldozatát egy sír takarja
                  el, egy semmisedés várja: földöm szép vala, miért nem éldeltél? karjaid erősek
                  valának, szíved dobogott, gondolatid szabadságért lángoltak; miért tűrtél
                  elnyomást azoktól, kiket hasonlóidnak teremtettem?</p>
					<p>Vajjon lehetséges-e ez? vajjon a gondolat, mely, ha ma bebizonyodnék, az emberi
                  nem felét öngyilkossághoz vezetné, való lehetne?</p>
					<p>Oh nem, szívem teljes meggyőződéséből mondom, ez nem lehet! Itt e tiszta lénynek
                  hantja fölött, létem határain, melyekhez közelítek, szívemet le nem írható
                  meggyőződés tölti el, s földi erő nincs, mely bennem ez erős hitet
                  megtántoríthatná. Mi viszontlátjuk egymást. Hol s miként? ki mondhatja ezt?
                  Körültekintünk e földön s a természet bájló rejtélyi nem felelnek kételyeinkre;
                  feltekintünk az égre s annyi világai meggyőződést nem ragyognak vággyal emelkedő
                  lelkünkbe; de tekints magadba, s szíved nyugtalan dobogása, a vágy, mely kebledet
                  feszíti, a remény, mely jövendőre int, lelked s minden mi benne gondol, szól, él,
                  emelkedik, mindez felkiált: ember, te halhatatlan vagy - s Isten nem teremthetett
                  hazugságot lelkedbe. Mint a mag, melyet kertésze sötét földbe ültetett, zöld
                  levelekben nőve fel, csak gyökereinek sötét körein túlemelkedve virágozik: olyan
                  az ember; sötét földben terjeszti gyökereit, reményeiben emelkedik, de virága csak
                  fenn e sötét körön túl vár reá, fenn, hol minden, mit az élet ad, öröm s fájdalom
                  eltűnik; fenn, hol lelked kiépül nehéz sebeiből, hová csak szerelmedet viszed
                  magaddal. S mi fájdalmunk, ha ily vigasztalás enyhíti keserveit?</p>
					<p> Július 15-én.</p>
					<p>Célomnál állok. Találkozásom Bettyvel, halála s annyi ellenkező érzemény, mely e
                  szívet oly rövid idő alatt felrázá, fölemészté végerejét. Mindjárt Betty temetése
                  után lefeküdtem s azóta nem hagyám el ágyamat. Tegnap, sok kérés után, Justus
                  végre megvallá, hogy legfeljebb pár napig élhetek, s elkészülve a halálra, e
                  székbe vitetém magamat, hogy még egyszer lássam a leáldozó napot, melyet e helyről
                  annyiszor követtek szemeim; hogy még hozzád fordulva búcsút vegyek azon egy
                  lénytől, kinek szeretete, éltemnek nehéz, ah! oly nehéz terhe között kincs vala,
                  mely soha sem veszté becsét. - Mikor az ősz eljött s a daru útnak indul, soká
                  messze gyűrűkben a táj fölött lebegve láthatod a távozót, őt visszahívják mult
                  nyarának emlékei, s ha végre elszáll, búsan hangzik szava a légen át; virágozóbb
                  tájak várnak reá, de ő nem feledheti a biztos tanyát, melyet elhagy, s bánattal
                  indul gyönyörei felé; éltemnek is eljöttek őszi napjai, s e lélek, körültekintve
                  elvirult határain, útnak indul szebb jövő felé; oh hadd forduljon hozzád végső
                  tekintetem, hadd hangozzanak vég búcsúszavaim hív kebledhez!</p>
					<p>Kinyitám ablakomat s körültekintve szemeim még egyszer átfutának a tárgyakon,
                  melyek között annyi nehéz napot tölték. A nap nyugodni száll, fölötte nehéz felhők
                  tornyosulnak, s a nagy csend, mely a természetet eltölti, int, hogy vész közelg;
                  kevés óra s a nap ragyogó sugárai helyett sötét fellegtömegek vonulnak át ez égen,
                  a hallgató tájt mennydörgés tölti el hatalmas szavával, s a fák, melyeken most egy
                  levél sem mozdul, megragadva a szélvész hatalmas karától, körülhányják zöld
                  sudaraikat; de vajjon fogom-e látni néhány óra mulva csak ezt is? ha az elemek
                  harca megszűnt, s a nap ragyogva feljő ismét bérceink fölött, e szem fog-e még
                  gyönyörködni sugarain? Néhány óra, s mivé lettem!</p>
					<p>Oh mi bámulatos az emberek léte e világon! Lélekkel, melyet a gondolat hatalma
                  emel, szívvel, mely minden nagy s fenségesért feldobog, itt áll ő e nagy természet
                  közepett; minden, mit a föld nyujt, birtoka; a tenger hasztalan hullámzik gályái
                  ellen, a föld hasztalan rejti kincseit szemei előtt: ő az úr, s a nap, mely
                  vetéseit érleli, s a csillagok, ha éjjel ragyogva útját jelölik, szolgái
                  akaratának: egy perc, s mivé lett! A szem hunyva örökre e föld nagy csodái előtt,
                  magas gondolatának fonala megszakadva, a szív örök nyugalomban, félisten elébb,
                  most egy kis darab föld; sírja fölött a tavasz elborítja zöld takaróját - s új
                  örömök, új reménység eltünteti az emléket, melyet élte az emberek között hagyott.
                  Mint a vízesés, mely ezer darabokra szakadva, széttörve száz sziklán, majd
                  csillogva a nap sugáriban, majd eltakarva gőzleplétől ömlik le magas faláról:
                  ilyen életünk; benne mennyi küzködés, fájdalom, öröm, vágy, csillogás és sötétség
                  - s az egész egy perc. Oh az élet oly rövid, hogy alig érdemes kesergenünk vagy
                  örvendenünk, bármit hozának napjai: hisz egy nyugalom vár mindenikünkre, s az
                  örökös leend.</p>
					<p>Oh barátom, ha majdan nem leszek, s a hűs föld e kebel égő kínjait eltakarta, ne
                  szánj, hogy ily jókor elmenék; vannak virágok, melyekből gyümölcs nem fejlődhetik,
                  s vannak emberek, kik ha ifjúságuk eltűnt, elaggnak a nélkül, hogy valaha a férfiú
                  erős érettségét elérnék, s én ezek közé tartozom; mit álljak hasztalan kóróként az
                  élet viruló térein? elbúsító látmány azoknak, kik szebb koromat ismerék, másoknak
                  semmi; hidd el, nekem jobb kitérni az útból.</p>
					<p>Regény az élet; ki türelmét nem vesztve, lapot lap után lelkiismeretesen végig
                  olvas, minden beszélgetésen átmegy, minden leírást az utolsó gombig összeállít, s
                  csak egy lappal sem néz tovább, mint kellene: az kielégítve érezheti magát
                  olvasása között. Oh de vannak türelmetlen olvasók is, vannak, kik e nagy könyv
                  első lapjainál már vége után tekintenek, kik mindent, mi benne érdekes, előre
                  olvasának, s vajjon csodálatos-e, ha ezek benne később élvezetet nem találnak s a
                  könyvet félig olvasva leteszik bánat nélkül. Nem az idő, nem a kor az, mi a
                  halálra elkészít; miként a hajó, elragadva szélvésztől, napok alatt átfuthatja az
                  utat, melyre nyugodtabb hajózásnál hetek kellenek vala; miként egy tized
                  elszáraszthatja a fát, míg szomszédja, az erős tölgy, terjeszkedő ágaival méri
                  századit: úgy az ember rövid évek alatt hosszú pályán futhat át, egy élet ereje
                  elfogyhat kevés nyár forró napjaiban; nem évek, az, mit bennök tapasztalánk, tesz
                  aggá, s én érzem, hogy az vagyok. - Amit az élet nyujt, én bírtam; élveztem
                  gyönyöreit, átszenvedém bánatjának hosszú sorát, szerettem, mint kevesen,
                  lángoltam magas célokért, emelkedtem, süllyedtem sok pályán, s fáradt keblemnek
                  jól esik a nyugalom annyi harc után; s ha talán halálom elbúsítná szerető
                  szívedet, gondolj vissza éltemre s vigasztalást fogsz találni, látva, mi keveset
                  vesztek vele, s miként e kevés között is csak emléked az, mi létem végpercéig
                  derült sugárt önte keserveim közé.</p>
					<p>S most még egy kérést hozzád, barátom! - Midőn e kínos lapoknak írásához fogtam
                  csak kívánatod teljesítése vala célom; ismerni akartad történeteimet, s
                  feljegyeztem multat s jelent, bánatot s rövid örömeimet; mindent, mit éreztem s
                  szenvedék, leraktam e lapokban; amit reméltél, megtörtént, átgondolva keserveimnek
                  okát s történetét, szívem enyhült bánatában, s talán még egy haszna lehet e
                  vallomásoknak. Ha majdan fiaid felnőnek, s kik most mint víg gyermekek játszanak
                  térdeid körül, házad küszöbén kilépve, a zajgó tömeg közé vegyülendnek, teli nagy
                  feltételek s magas reményekkel, mint egykor én valék; bízva az életben, bízva
                  önmagunkban s az emberekben, mint egykor én bíztam: akkor add nekik kezeikbe e
                  hagyományomat s példám talán megőrzendi szűz kebleiket. Életem mindennapi, az
                  emberek, kikkel érintkezésbe jövék, nem valának jobbak s nem rosszabbak a
                  közönségesnél, történeteimben semmi rendkívüli, s mégis mennyi kín tölté
                  napjaimat, s miért? - mert magamon kívül soha semmit való szeretettel át nem
                  karoltam, mert elkülönözve törpe önzés által a nagy élettől, midőn rövid
                  boldogságom megszűnt, nem vala semmi, mivel bánatomat vigasztalhatám, mert önös
                  valék. Tedd gyermekeidet figyelmessé erre, s mondd nekik egy rég elment baráttól,
                  kit ők nem ismerének, e végtanácsomat:</p>
					<p>Szeressetek! e nagy világon csak egy van, mi valóban boldogít: szívetek; csak
                  benne keressétek örömeiteket.</p>
					<p>Szép s dicső e világ, s feltekintve egére, melynek boltozatán az éj sötéte is csak
                  csillagokat ébreszt, körülnézve földötökön, melynek árnyékos helyein is virágok
                  nyiladoznak, mily szív, mely dobogva még el nem fáradott, nem érzené boldognak
                  magát, mily kebel nem telnék reményekkel? Reményleni fogtok ti is: éldeletet,
                  tudományt, dicsőséget, hatalmat, mindent, mit szemetek lát, lelketek kíván; oh, de
                  ha élveztetek s kielégületlenül visszatekintve átélt örömeitekre, eszetekbe jut,
                  mily illatlanok valának legszebb virágaitok; ha évekig fáradva, mint ki kutat
                  kimeríteni akarna, végre átláttátok, hogy a tudomány kimeríthetetlen forrása
                  senkit fenekére látni nem enged, s fáradva hosszú munkátokban, szívetek
                  elcsüggedt; ha megtudtátok, hogy babér és olajág nem egy tövön teremnek, s
                  vágyatok megszűnt a dicsőség után, melynek elnyeréséért annyi áldozá fel
                  önérzetét; ha hatalom nem csábítja többé szíveteket, mióta tudjátok, hogy oly
                  hatalmas nincs, ki csak egy embert is boldogíthatna; ha kik annyi reménnyel
                  megrakva, kedvező szelekkel útnak indultatok, visszatérve a kikötőbe, láttátok,
                  hogy vészeitek között egyenkint ki kelle vetni kincseiteket s hogy mint koldusok
                  tértetek vissza ti is: akkor mi maradt egyéb szíveteknél, azon kincsnél, melyet
                  Isten, mint anya elváló gyermekének amulettejét, midőn e földre helyezé,
                  kebletekbe rejtett, hogy az megőrizzen, míg távol vándoroltok, s ha majdan
                  megtértetek, rajta ismerje meg gyermekeit. Oh őrizzétek meg; e földön nincs, mi ha
                  ezt elvesztettétek, kipótolhatná károtokat.</p>
					<p>Csalódni fogtok. - Minden hitnek megvannak mártirjai, s annak, mely az emberekben
                  bízik, legtöbb; szíveteknek fájni fog, ha azok, kik legnagyobb szeretetet mutattak
                  irántatok, éppen azok valának, kiknél legkevesebbet találtatok, miként a tükör,
                  mely a nap sugáraiban legszebben ragyog, leghidegebb marad; - de nem vala-e szép
                  maga a csalódás? nem érzitek-e, hogy nem azon szeretet; melyet nyerétek, hanem az,
                  melyet adtatok, boldogította szíveteket leginkább? Oh, s nem mindig csalnak, néha
                  igazak az emberek; s a szív, mely száz csalódás alatt vérezett, kiépül egy hív
                  kebel ápoló érintése alatt.</p>
					<p>Szeressetek! Oh de ne csak egyesekért dobogjon ifjú szívetek; bármi kedves s
                  boldogító a kör, melybe sorsotok helyezé, ne ez legyen határa szerelmeteknek, a
                  világnak polgárivá születtetek, a nagy emberi családnak gyermekei vagytok; s
                  kebletek nem emelkednék testvéreitekért?</p>
					<p>Nézzétek a természetet, ha tavasz jő, ím az egész föld egyszerre megújul; fa s
                  fűszál, völgy s tetők zöldbe borulva állnak előttetek. Az öröm egy színnel ékesíti
                  egész tájatokat, s a vész, mely a tenger hullámait felveré, elragadja a véghetlen
                  árnak minden cseppjét, s nincs egy, mely nyugodnék az egésznek küzködései között.
                  Isten nem akarta, hogy lényei elkülönözve álljanak e világon; a természet, e nagy
                  sorsa minden anyagnak, egyenlőn rendezi millió lénynek napjait, csak az ember
                  állna magányosan? s mert végzete magasabb, mert e világ millió lényei között ő az
                  egyetlen, ki önálló akaratával az anyag zsarnok parancsainak ellentállhat, nem
                  volna semmi, mi őt hasonlóival egybekötné? - Ím, azért adá szívünknek a szerelmet
                  az ég, hogy miként a természet rendje minden anyagot egy nagy egésszé szőve, úgy a
                  szabad ember is egyesülni tanuljon, s mint tavasz s ősz a mező virágainak, s mint
                  vész s a nap ragyogó sugára a tenger habja fölött, úgy rokonérzet által az egész
                  nemnek öröme s bánata közös legyen.</p>
					<p>Tekintsetek magatok körül; a fát, mely alatt pihentek, mások ülteték,
                  kenyereteknek mások veték el magvait, biztosságtokat mások őrzik, a gondolat maga,
                  mely lelketeket emeli, a tudomány, melyben büszkélkedtek, száz ivadék munkájának
                  jutalma: s nem érzitek-e kötelességteket? nem érzitek-e, hogy értetek milliók
                  fáradtak, hogy jólléteteken száz ivadék dolgozott, s hogy feladástok fáradni, mint
                  ők, hogy a jövő kor boldogabb legyen hamvaitok fölött. Sok nehéz tapasztalás vár
                  reátok e pályán is. Ki életét magasabb célnak szenteli, ne várja hogy önmaga fogja
                  éldelni gyümölcseit; sok idő kell, míg a mag, melyet az emberiség mezején
                  elhinténk, gyümölcsöket hozhat; a munkás nyugodni megy, mielőtt a mező, melyet
                  elvetett, zöldelni kezdene; kikért fáradtatok, nem fogják köszönni iparkodástokat,
                  s áldás helyett csak gúny, talán üldözés vár reátok; az eszme maga melyért
                  szívetek lángolt, el fogja veszteni szépségét az emberek érintései között s mit
                  egykor fenségesnek gondolátok, bemocskolva, mint arany, mely sok kéz között
                  forgott, becstelennek fog látszani: de ha szívetek elbúsult szomorú
                  tapasztalásaitok fölött, nem emelkedik-e a jövő egy nagy vigasztalásként lelketek
                  előtt? - A jövő, mely az emberiség lassan termő mezején minden jó magnak végre
                  meghozza gyümölcseit; az elődök üldözötteiből választva nagy férfiait, egy emléket
                  sem állít, mely, mint a keresztfa, ne intene szenvedésekre - talán nektek is
                  megadja béreteket! S nem elég-e ez? s nem érezhetitek-e, habár nem mindenhatónak,
                  legalább hatalmasoknak magatokat e világon, hol testeteket hat lábnyi föld
                  eltakarhatja, egy pár év megsemmisíti, de gondolataitok ezredeknek irányt
                  adhatnak? S ha nem, ha magas reményeitekben csalódtatok, ha sorsotok névtelen
                  eltűnni e világról: legalább a cél, melyért küzködtetek, dicső vala. A nagy
                  vitában, melyben az emberi nem ezredek óta jogaiért vérzik, ti is résztvettetek, s
                  elérve nagy győzelmét, a késő ivadék azon millió névtelenek között, kik érte
                  vérezének, áldani fog titeket is: nem tölti-e ez nagyobb örömmel lelketeket mind
                  annál, mit önösségtek éldeletben nyujthatna?</p>
					<p>Oh az emberi nem el fogja érni nemes célját! - Századok fognak múlni, sok ivadék
                  eltűnni küzködés között, de a napnak jönni kell, melyben nemünk hivatását betölté,
                  melyben a jó győzni fog e világon; a mi hivatásunk elhinteni magvát, homlokunk
                  izzadságával termékenyíteni földjét, szívünk forró vágyaival érlelni csemetéit;
                  végzetünk: küzködni, kívánni, reményleni; s habár az ígéret földjét nem érhettük
                  el, legalább távolról láttuk áldott határait, legalább szemünket legeltettük szép
                  táján, s a haldokló Mózesként éreztük, hogy azon Josuát, ki ott egykor győzni fog,
                  mi vezettük a csatamezőre, mi ruháztuk fel fegyvereivel. Oh s ki tudja, nem
                  állunk-e már közel e boldog órához? nehéz a kor, melyben élünk, forró egünkön
                  terhes fellegek tornyosulnak, s az ember lankadtan, remegve a közelgő vésztől,
                  halad örömtelen ösvényein; de ha a nap legforróbb s a vetés föld felé hajolva már
                  alig bírhatja kalászait, nem közelg-e éppen akkor az aratás? Reméljetek ifjak!</p>
					<p>S ha netán napok jönnének, hol szívetek, elfáradva annyi kínzó tapasztalás után,
                  kételkedni kezd; ha erőtök a nehéz pályán, melynek célja, mennyivel tovább
                  jártatok, annyival messzebbre száll, ellankadott: akkor gondoljatok reám, s
                  éltemnek emléke őrizze meg önösségtől lelketeket; bús napjaitok el fognak múlni; a
                  világ fájdalmát kedveseitek ölelései, kedveseitek sértéseit a világ ki fogja
                  pótolni, csak az önösnek nincs vigasztalása e földön.</p>
					<p>S most Isten veled; a nap lealkonyodott, végsugárai elhalaványultak bérceink
                  fölött, ideje, hogy nyugodni menjek én is. Ha utaid egykor e bércek közé vezetnek,
                  hol barátod helyett csak egy sír leszen előtted, melynek kövén nevem áll, s
                  eszedbe jut, hogy a szív, mely alatta hamvad, egykor érted dobogott s nem
                  mozdulhat többé közelítésednél: akkor emeld az éghez szemedet, s gondold: ott
                  meglátjuk egymást. - Oh ott, ott s örökre! Mert hisz mi volna halhatatlan bennünk,
                  ha nem azon része lelkünknek, mely szeretett.</p>
				</div>
				<div type="chapter">
					<head>LI.</head>
					<p>Eddig Gusztáv kézirata. Végső sorai remegő kézzel, itt-ott, főkép vége felé, majd
                  olvashatlanul írva. E lapokhoz zárva, néhány érdektelen irományokon kívül, Gusztáv
                  végakaratát, melynél fogva Betty atyjának, Justusnak s azon barátjának, kihez
                  naplóját intézé, nagyobb legátumokat, egyéb vagyonát a szegényeknek hagyá - s egy
                  levelet találtam, melyben életének végpercei Justus által leíratnak.</p>
					<p>E levél szerint a szerencsétlennek végórái nyugodtak, fájdalmatlanok valának.
                  Midőn a nap leszállta után az orvos, a karthausi s Armand, kik betegsége alatt
                  körülte valának, szobájába léptek, székén ájulva találták, ablaka nyitva, asztalán
                  búcsúlevelének végszavai még alig megszáradva; ágyába vitték, hol egy ideig
                  eszmélet nélkül feküdt. Mintegy tíz óra felé magához jött, szólni kezdett, de
                  keveset, s mindinkább gyengülő hangon. A generális, kit már tegnap magához
                  kéretett, eljött, s a többiek kimenvén, vele maradott mintegy két óráig, a vallás
                  vigasztalásait felveendő. Éjfél előtt ismét bement az orvos, s őt nyugodtan, s
                  habár gyengén, váratlanul jól találta; apjáról szólt, barátjairól s néha, mintegy
                  felmagasztalva, az éghez emelt szemekkel, viszontlátással vigasztalá elcsüggedő
                  barátait. Éjfél után elszunnyadott; az ég dörögni kezde, fenségesen, mint csak e
                  bércek között látható, vonula a vihar a völgyön át, de a felbőszült természet nagy
                  zaja nem ébreszté fel az álmodót. Mikor a vész elvonult s a nap a láthatáron
                  felmerülve a szobának egyik ablakát lángba borítá, felnyitá szemeit s kissé
                  fölemelkedett ágyában. - Mi hamar mult ez éj! - szóla gyenge hangon Armandhoz
                  fordulva - világosság, világosság ömlik el szemeim körül; el nem bírhatom - s
                  ezzel visszarogyott s nem szóla többé. Egy órával később szíve már nem dobogott.
                  Kívánata szerint nem a kolostorba, hanem közel a házhoz, hol végnapjait tölté,
                  temették el őt barátjai; a nép imádkozva követte koporsóját, s dombja fölött,
                  Armandtól ültetve, egy hárs terjeszti zöld ágait.</p>
					<p>Boldog, ki, mint ő, a nehéz pályát átfutva, nyugodni ment.</p>
				</div>
				<div type="chapter">
					<head>LII.</head>
					<p>Félévvel később, mint e kéziraton végig mentem, egyik barátommal Angliába
                  utaztam.</p>
					<p>Szép májusi est vala, midőn a skóciai Perth grófság N. nevű falujába értünk.
                  Útitársam leveleket kapván a hazából, vendéglőnkben maradott, én kimenék a mezőre,
                  mely fölött a most kelő teli hold árasztá első szelíd sugárait. Egyike azon
                  estéknek vala ez, minőket tavaszkor mindenikünk átélt néhányszor, s melyeknek
                  nyájas óráit mindenikünk sokszor kívánta vissza már, mert azon örömeknek is,
                  melyeket a természet ad, vannak emlékei, s ezek talán azon egyetlenek, melyek közé
                  keserű érzelem nem vegyül. - Cél nélkül haladék tovább a kertek között; minden
                  hallgata körülöttem, néha egy könnyű fuvalom, mely a fák sudarain átlejtve
                  virágesőt hullata rám, vagy egy madár gyenge röppenése, mely felzavarva
                  lépéseimtől, rejtettebb menedéket keresett magának az ágak közt - ez vala minden.
                  Mint a gyermek, ki mosolyogva álomba szenderült, hogy mosolyogva ébredjen ismét,
                  úgy állt a föld tavaszálmában, fölötte az ég derült arca, mely szerető anyaként
                  őrzé gyermekét, míg az esti szellő egy meleg sóhajtásként lejte végig a virágzó
                  tájakon.</p>
					<p>Gondolatimban továbbhaladva, végre sövénykerítés előtt találtam magam, melynek
                  nyitott kapuján belépve, temetőn állék, hol százados fák árnya alatt csak
                  itt-amott fejérlett ki egy-egy sírkő a fűtakart egyszerű halmok között. Ki az, ki
                  temetőn meghatva nem érezné magát? mint gyermek, mert fél, hogy az elhúnytak
                  visszajönnek; mint férfi, mert tudja, hogy a föld senkit vissza nem ad. Fejem
                  kezemre támasztva ültem egy halomra le, s míg szemeim a teli holdvilágon átfutó
                  fellegeket követék, sok elmult emlék tűnt fel lelkem előtt, sok kép, melynek
                  kedves vonalait e szív nem fogja felejteni, bármennyi évekig dobogna is.
                  Ábrándaimból lépések ébresztének fel, s egy csoport ember a temetőkapun belépve,
                  közel hozzám egy újonnan ásott sírt álla körül, melléje letéve bús terhét. Férfiak
                  valának nagyrészint, komoly, áhítatos arcokkal, s mint szerény öltözetökből s
                  magaviseletükből látám, metodisták. Közelebb lépve, egy őszhajú férfit vevék
                  észre, ki mellére tett kezekkel tekintetét ég felé emelve, állt a koporsó mellett,
                  mint egy szent, szótalan imádságba merülve, míg társai tisztelettel állák őt
                  körül. Mindenki hallgatott; végre az agg megszólalt:</p>
					<p>- Ha a nyár elmúlik, a rózsa elveszti virágait, s ki sír utána? ő virágzott. S ha
                  a nap ragyogva feljő a láthatáron, ki könnyezik, ha egyenkint látja eltűnni a
                  csillagokat? ők ragyogtak. S ha a madár őszkor boldogabb éghajlat felé költözik,
                  ki sóhajtoznék utána? ő fészket rakott, ő felnevelte kisdedeit, ő énekelt: s ez
                  vala végzetök. S ti miért álljátok hát körül annyi bánattal e ravatalt, barátim?
                  mit könnyeztek? ... Ki itt fekszik, betölté végzetét, betölté, mint a rózsa, mely
                  dúsan virágzott, mint a csillag, mely tisztán sugározott, mint a madár, mely édes
                  dallal lebegte körül kisdedeit. Asszony vala, szeretett, s szeretni az asszony
                  végzete és magas hivatása e földön.</p>
					<p>A férfié a küzdés, a tett; legyen bár célja, melyet magának ifjú ereje érzetében
                  kitűzött, a legmagasb: az, hogy az emberiségnek élend; legyen a legalábbvaló
                  önzés: boldogsága mindig a külvilágtól függ. Az asszony élete más. Nézzétek őt
                  ifjúsága első éveiben, mikor a szív először ébredez, arcai először lángolnak,
                  először lobog érzelem tekintetében; ő is célt keres magának, de nem hír, nem
                  önzés, egy rokonkebel ez, melyet boldogíthasson. Remélve s keresve jár körül; így
                  foly a földön szét a repkény, mindenfelé terjesztve ágait, mindenfelől virítva,
                  míg egy fát talált; s oh akkor nézzétek, mint öleli ezer karral támaszát, mint
                  szövi körül legszebb zöldjével, mint emelkedik tövén, hogy levelei a kedvelt
                  lombjával vegyüljenek s dús koszorúkban függjenek le ágairól! E fától függ sorsa a
                  repkénynek, mely véle állani fog s virulni, véle süllyedni s veszni; mert nincs
                  egy ága, nincs egy gyenge hajtása, mely nem függne tövén. S ha e kép nem festheti
                  mindazon vonzalmat s feláldozást, mellyel a hölgy első szerelméhez ragaszkodik, ha
                  képet nem ad mindazon boldogságról, mely szívén elárad: vajjon hol találunk
                  olyast, mely egy anya érzelmét lefestené! Isten, mikor meglátogatá földünket, nem
                  villámok közt tűnt fel az embereknek, nem hegytetőn ragyogó sugároktól körülvéve:
                  egy anya karjai között mosolyga a pásztorok adományainak, s ez vala legszebb,
                  legszentebb oltára a világon.</p>
					<p>Egy anya! oh ki nem érzé egész értelmét e szónak, kinek nem szökik könny szemébe,
                  ha arra gondol, ki élete első pillanatától őt szeretni meg nem szűnt, ki
                  gyermekörömeinek mindig tuda mosolygani, ki mindig talált könnyet, ha kedvese
                  szenvedett! Kinek szívét nem tölti vágy, ha boldog gyermekkorára gondol vissza,
                  mikor az egész életből csak anyját ismeré, s oly szépnek képzelé a világot, mert
                  nem tudta még, hogy szeretni csak anyák tudnak. S nem láttátok-e őt gyermeke
                  körül, ha mint az isteni gondviselés őrzi magzatát? Gyermeke még nem beszél, de ő
                  érti; érti ha mosolyg, tudja miért könnyezik, szerelme mindenható. Mert bármi
                  fenyeget, ő nem számít, nem kérdez; ő szeret s feláldozza magát. Élete mit érne,
                  ha gyermeke nem él; mióta anyává lett, semmit magának kívánni nem tud; új életet
                  kezde, s lelke nem öntestében lakik többé. Arcai elsápadnak beteg kedvese fölött;
                  mit bánja ő, ha a beteg arcai kipirultak ismét. Ezer könnyet sírt; de hogy
                  számolná ezt, hisz gyermeke mosolygott. A fáradság megtörte erejét, s érzi, hogy
                  végórája közelg; de ő elragadtatva örömérzetétől szorítja karjai közé gyermekét,
                  hisz az élni fog. S mikoron végre felnőttünk, mikor lelkünkben száz ki nem
                  mondható vágy ébrede, száz remény ostromlá szívünket olyannyira, hogy éltünk
                  lassúnak látszott: ki érti szívünk legmélyebb rejtélyeit, ki tűrte tapasztalatlan
                  boldogságunkat, melyet annyi bájló csalódás szebbíte meg, ha nem anyánk. - Ő
                  megérté fiát. Miként a kertész, ha magva csak egy levélkét hajta ki, már a
                  faóriást sejdíti a gyenge növényben, úgy ő gyermekjátékinkban már látja a férfiút.
                  S miként örült előre, mi szép terveket alkotott magának, mi nagy jövendőt feste
                  képzetében, s mikép emelkedék szívünk szerelme jóslatain!</p>
					<p>S így áll szeretve s boldogítva a gyermek bölcsőjénél az asszony, s így öleli az
                  ifjút élete legszebb napjaiban, s így támogatja a férfit, ha ereje az élet
                  csapásai alatt lankadni kezd. Mert ha mindenki elhagyott, ha legszebb terved
                  romjai fölött állsz reménytelen, ha nincs hely a világon, hol megpihenhetnél: ő
                  nem hagy el; talán nem érdemelted szerelmét, talán nem érted, megveted hív
                  ragaszkodását: ő el nem hagy; a szerencsétlenhez nem hívtelen az asszony, benne
                  bízhatol. - Gyöngének gondolád, de nézd most, midőn szükséged van reá; mikről nem
                  tud lemondani, mennyit tűrni, milyeneket tenni s mosolygani szenvedése közt, hogy
                  észre ne vedd, mennyivel tartozol neki; ő nagyobbodott keserveiddel, s ha minden
                  elhagyott: mindeneddé vált.</p>
					<p>Szeretni az asszony hivatása, s ha ritka felel meg ennek, nem ők okai. Nézzétek a
                  rózsát, ha az ősz hideg szele rajta átment, mi marad benne tövisnél egyéb? s mégis
                  a száraz ágakban még él az erő, mely virágokat terme, s mely hogy újra kihajtson,
                  egy meleg nyári napnál nem kívántatnék egyéb; s vajjon az asszonyt, ha százszor
                  csalatva, szeretni megszűnik, ha végre önössé vált ez önös világban és színlelni
                  kezd, mert érezni többé nem mer, kárhoztassuk-e? Az erő, mely egykor szeretni
                  tanítá, még szívében meg nem szűnt, adjátok vissza hitét s szeretni fog ismét;
                  fektessetek egy gyermeket karjai közé s angyallá válik; öleljétek meg szerelemben,
                  s érezni fogjátok, hogy a szív még dobogni tud. De ki teszi ezt? ki akarná
                  fölemelni magáig a süllyedettet? hiúságtoknak tiszta áldozatok kellenek, mit
                  bánjátok ti a szenvedőt.</p>
					<p>S oh, ők szenvednek; hadd mondjam itt egy asszony sírja fölött, most, hol meghatva
                  álljátok körül e ravatalt, ők szenvednek száz meg ezer kínt, melyet mi nem
                  gyanítunk, nem szánunk, s mely mégis nagyobb minden szenvedéseinknél. Mert mik a
                  férfi szenvedései? Száz lánccal függ az életen ő, ő dús reményekben, s
                  bármennyiszer csalatva, mindig egy új célt talál magának, mely után fáradhat. Az
                  asszonynak egyetlen java, egyetlen reménye a szerelem, s hány van, ki ebben nem
                  csalódott? hány, ki ifjúsága álmát valósulva látná, s ki soha nem kérdezte
                  kétségbeesve önmagától: miért élt? S ha netalán megérté a feleletet, ha végre
                  gyanítani kezdé, hogy éltének célja az vala, hogy egy érdemetlennek néhány boldog
                  pillanatot szerezzen; ha átlátá, hogy mind e lángoló érzemény, mind e feláldozás
                  hasztalan vala s hogy nem boldogíthatott: vajjon mi vigasztalja őt? - A szabadság,
                  melyet felvilágosult századunk a nőnek engedett? Szabadság, azaz: elhagyatottság -
                  s ez vigasztaljon?</p>
					<p>Oh ne irígyeljétek az asszonyt, ki körülvéve hódolóktól, ünnepek közt tölti
                  napjait; szegény vigasztalás az öröm a vesztett boldogság helyett, s fényes
                  köntöse csak a világ előtt takarhatja el szíve mély sebét. Ki tudja, mennyi nem
                  ismert keserv apasztá el könnyei forrását, mennyi csalódás tanítá oly hidegen
                  mosolygani? Mert bizonyosan neki is voltak szép napjai egykor; egykor ő is remélt,
                  ő is szeretett. Oh ne irígyeljétek fényét, csak sírpompa ez, mellyel elhűlt szívét
                  körülveszi, s ezer világ sem melegíti a holtat többé. Ne irígyeljétek, s ne
                  vessétek meg azt, ki süllyedett; ki tudja, mily lángolón érzett, s miket
                  tapasztalt ő; ki tudja, nem mondta volna-e róla is az Úr: neki sok bocsáttatik
                  meg, mert sokat szeretett. Ne vessétek meg a süllyedőt; de ha találtok olyant, ki
                  tisztán haladott végig pályáján; kit nem ronthata csábítás, le nem sújthata
                  fájdalom; ha találtok olyant, ki tűrve az élet minden kínjait, sértve legszebb
                  érzeményeiben, hivatásának mégis megfelelt, mint ez, kinek sírjánál most állunk:
                  akkor örvendjetek, mert ily asszony a természet remeke.</p>
					<p>Örüljetek s ne sírjatok hát ti sem, kik e halottnak barátjai valátok, s azon egy
                  rövid éven át, melyet az idegen körünkben töltött, szeretve álltatok mellette; ő
                  betölté végzetét, éldelte, mit a föld legszebbet nyujt, tűrte mi legkínosabb: a
                  szerelmet; s mikoron napszámát bevégzé, pihenni ment. Pihenni, hol egyetlen
                  gyermeke pihen, hová szívének minden vágya, minden reménye rég hítta őt. Mert mit
                  keressen e földön, ha nem találhatja többé gyermekét? mit reméljen, ha nem
                  felejtheti, hogy anya volt, gazdag reményekben, s hogy gyermeke meghalt? Asszony
                  ezt nem tudja felejteni.</p>
					<p>Fáradhatlanul halad a vándor útján, a nap első keltétől, míg az árnyékok
                  hosszabbra nőnek, de ha végre leáldozott a nap s végső legszebb sugárai a
                  láthatáron pirosan eltűntek, pihenni megy ő is; mert csak tévedés, csak hasztalan
                  fáradság várná további útjain: így állt meg e szív is, mert végreménye eltűnt, s
                  többé senki sem vala, kit boldogíthasson. A kegyes istenség mindenkinek kiszabta
                  terhét, s végadománya, melyet vértnek hoztak ki a paradicsomból emberelődeink: a
                  halandóság.</p>
					<p>Az agg elhallgatott, s leeresztvén a koporsó, egy marok földet vetett rá s elment,
                  így cselekvék a többi is egymásután. Az üreg dombbá vált, s a hallgatag éjt csak a
                  távozók elhangzó lépései töltötték el.</p>
					<p>Midőn másnap reggel barátommal e falut elhagyám, s utunk a temető mellett vezetvén
                  el, még egyszer bemenénk, az új dombon egyszerű sírkő álla s rajta ez egy szó:
                  JULIA.</p>
					<trailer>-&amp;-</trailer>
				</div>
			</div>
		</body>
	</text>
</TEI>