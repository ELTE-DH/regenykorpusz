<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01032" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A fehér folt</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">35185</measure>
				<measure unit="pages">81</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A fehér folt</title>
					<date>2003-08-27</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01032"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Werner Zsolt</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>A fehér folt</title>
					<author>Rejtő Jenő</author>
					<date>1938</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-09"/>
		</revisionDesc>
	</teiHeader>
	<text>
		<body>
			<div type="chapter">
				<head>ELŐSZÓ</head>
				<milestone n="1" unit="startSubChapter"/>
				<head>1.</head>
				<p>A fehér folt Délnyugat-Afrika egyik angol gyarmata és a Niger vidéke között
                        terült el. Ma már nem létezik. Rózsaszínre festették a térképészek, mintegy
                        jelképezve a kiontott vért, amely egy-egy fehér folt bekebelezésének
                        elengedhetetlen előzménye. Valamikor sok-sok fehér folt terült el az
                        atlaszon. Csak a parti részek színesedtek lassacskán, ahol az első portugál,
                        holland és angol telepesek kikötöttek, hogy megvessék lábukat és az impérium
                        lobogójának állványát. Egyre több és több területet jeleztek szimbolikusan a
                        térképészek rózsaszínnel, egyre több és több piros festékanyag omlott az
                        eleven palettákról a sárga sivatagokban és a dzsungelek évezredes
                        árnyékában.</p>
				<p>Azután zümmögni kezdett a dinamó, megindult az iparosodás, versengés a
                        nyereségért, és a nyolcvanas évek kolonizálási láza elnyelte a térkép
                        leghatalmasabb fehér foltjait is. Pedig a hódítók tudják jól, hogy valamikor
                        elkerülhetetlen lesz a pillanat, midőn a fegyver, az ész és a tekintély
                        szuggesztiója dacára Európa szorító karja, amely fojtogatóan öleli át az
                        Egyenlítőt, bénultan fog lehullani erről a féltekéről. Amit nem végezhetett
                        el a hőség, a malária, a dús párák és a feje tetejére állt világ millió
                        ellenséges életkörülménye, örök hűséges szövetségesei a bennszülötteknek,
                        azt elvégzi majd az egyszerű lélektani átalakulás, amellyel a trópusi
                        emberfajta egy napon tudatára ébred annak, hogy a fehér ember éppolyan mint
                        ő, csak a bőre más színű...</p>
				<p>Néhány apró, fehér folt még akad a térképen. Ezeket már nem olyan könnyű
                        meghódítani, mert nemcsak a bennszülöttek védik kezdetleges dárdáikkal vagy
                        ócska Remington- és Riffle-puskáikkal, hanem a féltékeny nagyhatalmak is a
                        körmére néznek egymásnak. Némely földdarabot olasz tankok és gépfegyverek
                        óvnak, hogy ne jusson angol kézre, a másikat angolok zárják el a németektől
                        vagy japánok a franciáktól, és miután a meghódított területek
                        közigazgatásával is elég baj van, egyik fél sem szívesen keveredik
                        diplomáciai bonyodalmakba egy-egy fehér foltért a másikkal. Mert ha egyszer
                        összemarakodnak a koncon, azzal végleg megingatták uralmukat a
                        Déli-tengertől az Atlanti-óceánig. Azelőtt könnyű volt egy fél világrészt is
                        meghódítani, hiszen csak ember kellett hozzá, csak fegyver és vér. Ma egy
                        kis fehér foltért nehezebben indulnak el a tankok és menetoszlopok, mert
                        demarsokat, megtorlásokat, sajtóháborút és szankciókat idézhet elő. És a
                        diplomaták esetleg ötvenezer ember kiontott piros vérétől nem félnek úgy,
                        mint tíz fehér aktától.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Lungaország tehát békében élte a maga primitív, boldog életét. Az olaszok
                        vigyáztak a franciákra, és az angolok garantálták integritását a németekkel
                        szemben. Az egész foltnyi terület alig ért meg egyetlen diplomáciai lépést a
                        feszült hangulatban, amely a világ légkörét nyugtalanná tette.</p>
				<p>Lungaországot északról a Niger egy hajózhatatlan ága és néhány hatalmas
                        hegylánc zárta el. Csak délről volt megközelíthető, az angol gyarmat felől,
                        amelynek határán évtizedek óta nyugodtan feküdt egy kis helyőrség. A
                        határmenti helyőrségen túl Lungaország kezdődik. Carver ezredes volt a
                        parancsnok. Az unalmas, egészségtelen állomás elég jelentős személyiséget
                        kívánt, mert tapintatot és okosságot igényelt, hogy a szabad kannibálország
                        lakosaival ne keveredjen az angol parancsnokság ellentétbe, és mégis meg
                        tudja őrizni a birodalom tekintélyét. Forgalom alig volt, egy-egy kereskedő
                        vagy misszionárius érkezett a postagőzössel, és kért bebocsátást
                        Lungaországba. Ezeket Thomas kapitány figyelmeztette, hogy saját
                        felelősségükre bocsátja őket át a határon, ahol Angliának nem áll módjában
                        megvédeni, sem megtorolni vagyoni és személyi sérelmeiket.</p>
				<p>Újabban valami Nyersanyagkutató Társaság engedélyt kapott Lungaország
                        főnökétől, hogy kutasson, amiért bizonyos bért fizetett a busman királynak.
                        Most már több európai és több rakomány áru is érkezett az ország belseje
                        felé. Az angol katonaság vezetői aggódva nézték:</p>
				<p>- Ha ezekkel valami baj lesz, azt már nem nézheti Anglia ölbe tett kezekkel -
                        mondta Carver.</p>
				<p>- Egy angol iparmágnás, valami Sir Halley nyújtogatja ki hosszú kezeit
                        Lungaország felé.</p>
				<p>- Ismerem - mondta Carver. - Francia-Marokkóból küldi az embereknek ide a
                        postát, amit tőlünk továbbítanak a vadonba. Nekem is írt... Legszívesebben a
                        nyakánál fogva löknék ki minden fehért, aki idejön, hogy bebocsássuk
                        Lungaországba. De ennek a Halleynek van valami befolyása Londonban a
                        gyarmatügynél...</p>
				<p>- Úgy látszik, nem tudja - mondta Thomas -, hogy az emberei milyen veszélyes
                        területen dolgoznak.</p>
				<p>- Sajnos, azt hiszem, ő tudja, csak az emberei nem. Jövő héten szabadságra
                        megyek. Átutazom majd Marokkóba, és beszélek vele.</p>
				<p>Alkonyodott. Nyugalmas, békés hangulat ülte meg a trópusi tájat, és a
                        blokkház felől áthallatszott a vidám tommyk takarodója.</p>
			</div>
			<div type="chapter">
				<head>ELSŐ FEJEZET</head>
				<head>Egy magándetektív karrierje kezdetét veszi</head>
				<milestone n="1" unit="startSubChapter"/>
				<p rend="head">1.</p>
				<p>Samuel Bronson angol állampolgár létére Francia-Afrika fővárosát,
                            Marokkót választotta állandó lakóhelyéül. A konjunktúrakutatás
                            módszerével jelölte ki életpályájának a Pinkerton óta annyira elterjedt
                            és regényessé vált magánkutatói mesterséget. A kutatásra való
                            hajlamosság mindig megvolt benne. Képes volt például a legsivárabb
                            napokban is felkutatni olyan ismerőst, akinél még néhány frank erejéig
                            hitelre talált. Egyszer kinyomozta, hogy Algírban él egy nagybácsija,
                            aki rendkívül vagyonos, és mit sem tud e becses családi kapcsolatáról. A
                            csökönyös nagybácsi később sem akarta elismerni a rokonságot, amely nem
                            meggyőző okiratokon, hanem Samuel Bronson érvelésein alapult,
                            mindamellett az útiköltségen kívül még maradt is valami Samuel zsebében
                            abból az összegből, amelyet “családmegváltás” címén juttatott neki ez az
                            öregúr, miután írásba foglalták, hogy Samuel Bronsonhoz és annak
                            családjához semmiféle kötelék nem fűzi.</p>
				<p>Későbbi konjunktúrakutatása során jött rá, hogy Marokkóban igen szép
                            haladó irányzatot mutat fel a bűnözés. Hogyan lehet ezt a konjunktúrát
                            kihasználni? Háromféleképpen. Elsősorban mint bűnöző, másodsorban mint
                            rendőr, harmadsorban betörés, orv- és rablógyilkosság elleni
                            biztosító-intézménnyel. A legutóbbi vállalkozás nem jöhetett szóba,
                            miután az ilyen természetű társaság alapításához szükséges néhány millió
                            font alaptőkét Samuel Bronson pillanatnyilag nélkülözte. Az elsősorban
                            megjelölt bűnözéshez többé-kevésbé ép erkölcsi érzéke miatt nem érezte
                            magát alkalmasnak. Maradt tehát a bűnözés virágzó konjunktúrájának
                            szintén virágzó reakciója: a nyomozói mesterség.</p>
				<p>Mister Bronson jelentkezett a rendőrségen, kérve alkalmaztatását a
                            főfelügyelői karban. Kérése gyorsan járta meg az összes fórumokat, mert
                            már tíz perc múlva ismét az utcán volt, és hogy ajánlatát nem fogadták
                            tárt karral, azt bizonyítja az a körülmény, miszerint Mr. Bronson még ma
                            sem tagja a marokkói rendőrségnek.</p>
				<p>Ilyen előzmények után nyitotta meg a Bronson &amp; Bronson magánnyomozó
                            intézetet. A kettős nevű cégnek mindkét alapítóját egyedül képviselte,
                            és csak a jó hangzás kedvéért írta ki kétszer a vezetéknevét. A
                            megnyitás ünnepélyes formái lényegesen egyszerűbbek voltak, mint a Queen
                            Mary vízre bocsátása vagy a Királyi Akadémia centenáris ülése, mert
                            mindössze erre az egyetlen ünnepélyes beiktató eseményre szorítkozott,
                            midőn a cég két tulajdonosa Samuel Bronson személyében megjelent lakása
                            ajtaja előtt egy réztáblával és egy kalapáccsal, fogai között négy darab
                            szöggel, és a levelesláda fölé odaerősítette a táblát. Ez a változás
                            később különböző kontraverziókra adott okot lakásadónőjével, özv.
                            Collesnéval.</p>
				<p>Bronson modern ember volt, és tudta jól, hogy minden igazi nagystílű
                            vállalkozás alapja a reklám. Olyan kitartóan üldözte újságíró
                            ismerőseit, ami elegendő lett volna Marokkó legnagyobb bűnözőinek
                            leleplezéséhez. Így sikerült néhány, elbeszélő formában megírt hirdetést
                            becsempésznie a lapokba. Ezek a közlemények arról számoltak be, hogy
                            miképpen leplezte le Mr. Samuel Bronson (a világhírű mesterdetektív) a
                            New York-i “safe-hiénákat”, miután öt világrész rendőrsége gumibottal
                            ütötte a nyomukat hiába. Ugyancsak Mr. Samuel (a mesterdetektív)
                            kerítette hurokra a “fontoskodó Morgant”, aki nyolc éven át éjjel-nappal
                            angol fontot hamisított. A párizsi “Nagy Kés” társaság, amely név alatt
                            a világ valamennyi szakképzett rablógyilkosa tömörült egyesületbe, és
                            alapszabályai átmenetet képeztek a részvénytársaság és a népszövetség
                            alapokmánya között, ugyancsak Mr. Bronsonnak köszönhette a vesztét.</p>
				<p>Talán felesleges megjegyeznem, hogy a “safe-hiénák”, a “fontoskodó
                            Morgan” és a “Nagy Kés” társaság kivétel nélkül a mesterdetektív
                            fantáziájában születtek meg, fogattak el és végeztettek ki. Sajnos a
                            közlemények egyetlen megbízás erejéig sem lendítették fel a Bronson
                            &amp; Bronson magánkutató vállalatot. A nagy részvétlenség már-már
                            csőddel fenyegette a céget, amelyet a vállalat egyetlen nagyobb
                            hitelezője, Mr. Bronson szabója idézett volna elő, ha az utolsó
                            pillanatban nem ragyog fel váratlan fényességgel a mesterdetektív
                            szerencsecsillaga.</p>
				<p>Meleg nap délutánja volt, az esős évszak vége felé, midőn a langyos párák
                            behatolnak az ízületek közé, úgyhogy az embernek minden idegszála fáj.
                            Különösen fokozza ezt a fájdalmat Mme. Colles, aki ott áll az íróasztal
                            előtt a lakbérre vonatkozó monoton kérésével és bizonyos költségszámla
                            előzetes bejelentésével, amely a közeljövőben eltávolítandó cégtábla
                            kapcsán felmerült négy nagy lyukat illeti, a falba vert kampósszegek
                            miatt. Özv. Mme. Colles még soha életében nem állt közelebb ahhoz, hogy
                            valamit a fejéhez vágjanak, mint ezen a délutánon.</p>
				<p>És ekkor csengettek. A Bronson &amp; Bronson cég első kliense érkezett
                            meg. Hatalmas, ősz ember, feltűnően jól öltözött. A látogató Sir
                            Geoffrey Halley volt, Dél-Afrika egyik leggazdagabb iparmágnása.</p>
				<p>- Mr. Bronson - mondta, miután leült -, megbízásom van az ön számára.</p>
				<p>- Özvegy Madame Colles - szólt a mesterdetektív -, nyomban hagyja el a
                            szobát!</p>
				<p>És úgy történt minden. Sir Halleynek valóban megbízása volt és az özvegy
                            Madame sietve elhagyta a szobát, mert Mr. Bronson keze egy szokatlanul
                            nehéz bronz hamutartón pihent agresszíven.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Geoffrey Halley gyönyörű pályafutását mint petróleummunkás kezdte
                            Bakuban. Még abban az időben, midőn a bakui viszonyokkal igen sokat
                            foglalkoztak az újságok, nem a legkedvezőbb bírálat formájában.
                            Napirenden voltak a korbácsolások, sőt a petróleumtársaság közegei még
                            halálos ítéleteket is hajtottak végre, amennyiben nem egy izgága embert
                            lőttek le ott akkoriban. A civilizáció régen betemette időhomokjával a
                            nagyipar fejlődésének ezt a szégyenletes periódusát, és ha most Sir
                            Geoffrey Halley esetében megemlékezünk róla, ez csak azért történik,
                            hogy különösen markáns jellemét és enyhén szólva markáns tetteit
                            érthetővé tegyem az olvasó előtt.</p>
				<p>Az úgynevezett self-made maneknek általában kétféle típusa ismeretes. Az
                            egyik fajta - a nélkülözéstől és szenvedéstől - emlékeinek hatása alatt
                            a hatalom csúcsán is demokrata, humanista, az elnyomottakkal szemben
                            megértő lesz. A másik típus ennek az ellentéte. Megkeményítette a
                            szenvedés, kamatostól adja vissza embertársainak, amit elszenvedett,
                            közömbössé vált a jajgatással és kínnal szemben, és magában általában
                            azt mondja: “Én sem haltam bele.” Sir Geoffrey Halley ezt a fajtát
                            képviselte. Üzleteit a könyörtelen célratörés jellemezte. Kevés
                            eszköztől riadt vissza, amely alkalmasnak látszott arra, hogy a hatalmát
                            és érdekköreit fokozza. Zseniális ember volt, műveletlen, zsarnok és
                            önfejű. A vállalatainál vagy a tőzsdén éppúgy keresztülvitte az
                            akaratát, mint otthon, a családi életben.</p>
				<p>Emberek, akik ártani próbáltak neki, máról holnapra eltűntek. Volt,
                            amelyik nagy darab koncot kapott, volt, amelyik egy revolvergolyót.
                            Ezeket az apróbb ügyeket alvezérei intézték belátásuk szerint. Sir
                            Geoffrey nem foglalkozott csekélységekkel. Olykor talán visszariadt
                            volna, ha megtudja, hogy érdekében milyen eszközöket alkalmaznak
                            vazallusai.</p>
				<p>Legutóbb egy hírlapíró tragédiája kavarta fel ellene a közvéleményt.
                            “Bob” álnéven írt az újságba, és egy régi, tekintélyes nemesi családból
                            származott. A “Bob” néven megjelenő cikkek hosszú ideig foglalkoztak Sir
                            Geoffrey ügyeivel. Fényképek jelentek meg az ugandai gumiültetvényekről,
                            felégetett néger falvakról, agyonkorbácsolt bantukról. Ennek a “Bob”-nak
                            a tevékenysége olyan veszélyesen precíz és hatásos volt, hogy Sir
                            Geoffreynak kis híján a nyakát törte. Kormánybiztosról, vizsgálóbíróról
                            suttogtak már, midőn egy nap a Marokkóban időző “Bob” eltűnt. Először
                            azt hitték, hogy hazautazott Londonba, majd miután Londonból is
                            kerestették, a rendőrség végül kiderítette, hogy azonos azzal a
                            hullával, amelynél semmiféle igazoló írást nem találtak, és néhány nap
                            előtt akadtak rá a külvárosban. A halál okát egy súlyos tárggyal leadott
                            ütés okozta, amely jóformán az egész koponyáját bezúzta. Halley, aki
                            szívesebben szerelte le az ellenfeleit pénzzel, nem tudott erről a
                            gyilkosságról, és erélyes vizsgálatot indított a bizalmi emberei között.
                            Semmit sem derített ki. Azért sejtette, hogy közvetve ő idézte elő az
                            újságíró halálát, és ez volt az egyetlen eset, ami sok-sok éjszakai
                            nyugalmát zavarta meg. Egész kis vagyonba került “Bob” halálának az
                            ügyét eltüntetni a napirendről. Utóbb még az is kiderült, hogy a meghalt
                            újságíró aktatáskájában felháborító bizonyítékok voltak a Lungaországban
                            alakuló Nyersanyagkutató Társaságról, amely Halley egyik vállalata volt,
                            és a bennszülötteken kívül a francia hatóságoktól bérbe vett arab
                            fegyencekkel építették a töltéseket és irtották az őserdőt. Ezek a
                            fényképek és feljegyzések szintén eltűntek.</p>
				<p>Sir Geoffrey Halley özvegyember volt. Egyetlen leánya, Lilian mindazt
                            megkapta nevelésében, amit apja a Sohóban, egy zöldségespincében
                            eltöltött gyermekkor idején elmulasztott. Lilian az édesanyja külsejét
                            örökölte. Kecses alakú, finom vonású leány volt. Természetében már az
                            apai örökség dominált. Önfejű volt, dacos és makacs. A svájci zárda, az
                            előkelő londoni társaságok táncestélyei nem lágyították meg az
                            ellenkezésnek, a csökönyösségnek azt az ősi erejét, amellyel mindig a
                            saját akaratát igyekezett érvényesíteni. Elsősorban ez volt az oka, hogy
                            huszonhárom éves korában, rendkívüli szépsége dacára, még leány volt. A
                            gyengéden közeledő férfiakba valósággal belefojtotta az érzelmeket.
                            Ellenállhatatlanul kitört belőle a nevetés, ha valaki szépen nézett rá,
                            nem is szólva szerelmi vallomásról. Lilian mellett három hétnél tovább
                            nem bírta ki udvarló. Az udvarlók csak úgy lehettek együtt vele, ha
                            beültek Lilian kis tűzpiros autójába, amelyen a leány a nap nagyobb
                            részében összevissza száguldozta a várost. Egyszerű lelkivilágú
                            fiatalemberek, akik szerettek volna sokáig élni, már itt elmaradtak. Aki
                            ezt kibírta, és lenyelte a leány örökös parancsolgatását, az belefáradt
                            a felfordított életrendbe, amely Lilian szeszélye szerint délelőtti
                            táncolással, éjszakai teniszezéssel, löncsölés helyetti csónakpartival
                            alakult ki mindig másképp.</p>
				<p>Így került sor azokra az összecsapásokra amelyek apa és leánya között
                            egyre sűrűbbek lettek. Sir Halley ragaszkodott ahhoz, hogy Lilian
                            férjhez menjen. Lilian ragaszkodott ahhoz, hogy Sir Halley békében
                            hagyja.</p>
				<p>- Férjhez kell menned! Huszonhárom éves vagy!</p>
				<p>- Mégsem élem le az életemet egy tacskóval vagy egy fajankóval!
                            Legszívesebben odaadnám nekik a pénzemet, csak hogy hagyjanak békén.</p>
				<p>- Ez mégsem mehet így tovább!</p>
				<p>- Eszem ágában sincs férjhez menni!</p>
				<p>- Itt van ez a Roland Rockfield...</p>
				<p>Napirenden voltak ezek a dialógusok. Különösen mióta Roland Rockfield
                            feltűnt. Sir Halley egy régi barátjának és milliárdos üzletfelének a fia
                            volt, és az önfejű apa csökönyösen leányára akarta kényszeríteni Mr.
                            Rockfieldet férjnek. Ez még jobban elmérgesítette a helyzetet apa és
                            leánya között.</p>
				<p>Kikerülhetetlenné vált egy döntő összecsapás közöttük. Ez azon a
                            délelőttön volt, amikor Carver ezredes kereste fel Sir Halleyt. Az
                            ezredes szabadságáról tért vissza Sierra Leonéba, és útközben
                            ellátogatott Marokkóba. Szerette volna rávenni Halleyt, hogy szüntesse
                            be a Lungaországban folyó nyersanyagkutatást.</p>
				<p>- Az én ezredem teljesíti a határőrszolgálatot Lunga király birodalma
                            előtt - mondta Sir Halleynek, mikor együtt ültek. - Ismerem az ottani
                            viszonyokat. Ez a terület csak a mi oldalunkról, angol területről
                            közelíthető meg, ezért belga-francia-olasz részről több burkolt
                            figyelmeztetést kaptunk, hogy a nagyhatalmak semmi esetre sem tűrnék el
                            az okkupációt. Nézze, itt van a térképen Lungaország. Fehér folt.
                            Senkié. Ha angol katonaság tenné be a lábát erre a földre, beláthatatlan
                            bonyodalmakat okozna. Ez a néger király nagyon jól tudja, hogy a többi
                            gyarmati hatalmak őrködnek a függetlensége felett Angliával szemben. Ön,
                            úgy hallom, megállapodott vele, hogy birodalmának területén
                            próbafúrásokat végezhet, gumit gyűjthet és arany után kutathat. Jelenleg
                            néhány fehér ember már ott tartózkodik az ön megbízásából, és állandóan
                            újabb európai megbízottjai jelennek meg a “fehér folton”. Az angol
                            hadsereg nincs abban a helyzetben, hogy ezeket az embereket
                            megvédelmezze, még akkor sem, ha ott előttünk ölik meg őket.</p>
				<p>- Tökéletesen megbízom a néger királlyal kötött szerződésben - mondta
                            hűvösen az iparmágnás.</p>
				<p>- Eh, uram, nekem beszélhet bennszülött királyok tisztességéről. Ön
                            nagyon jól tudja, hogy ezen a vidéken néhány fehér ember élete mit ér a
                            gyarmati hadsereg nélkül. Nézze meg, hogy ennek az eredményesen kutató
                            olajvállalatnak a részvényei milyen értéktelenek a tőzsdén. Pedig ott
                            van elég nyersanyag!</p>
				<p>- Ez viszont az én károm, ezredes úr, mert a majoritás az enyém.</p>
				<p>- De a kockára tett emberéletek nem az önéi.</p>
				<p>- Az angol hadsereg presztízse megóvja őket minden veszélytől. Vagy azt
                            hiszi, hogy ha bennszülöttek mészárolják le az angolokat, erre nem
                            történik semmi? Kényszerítheti bármelyik nagyhatalom Angliát arra hogy
                            állampolgárainak legyilkolását eltűrje?</p>
				<p>- Nem! Ha ez megtörténik, akkor az én ezredem be fog vonulni, és a
                            térképen egy fehér folttal többet jeleznek rózsaszínűre.</p>
				<p>- És gondolja, hogy a gyarmatügyi minisztérium ezért felelősségre von
                            engem?</p>
				<p>Carver elgondolkozott.</p>
				<p>- Nem. Azt hiszem, titokban hálásak lennének önnek, mert ebben az esetben
                            senki sem szólhatna a hódítás ellen - és kis szünet után hozzátette -,
                            és a részvények ugrásszerűen emelkednek majd, miután angol helyőrséget
                            kap ez az ország.</p>
				<p>- Mi aggasztja tehát?</p>
				<p>- Az, hogy az én ezredem csak akkor kap utasítást a bevonulásra, ha a
                            fehéreket már lemészárolták. És ezeknek az életét sem az ön bőséges
                            tőzsdenyereségei, sem az angol gyarmatügyi minisztérium nem adhatja
                            vissza.</p>
				<p>- A gyarmati civilizáció mindig áldozatokat követelt. És véres
                            atrocitások irányítják úgy a közvéleményt, hogy a hódítás jogos lépésnek
                            látszik.</p>
				<p>- Szóval ön titokban nem is bánná, ha lemészárolnák honfitársait, csak
                            azért, hogy a nyomában következő angol hódítás szilárd helyzetet
                            teremtsen az ön számára a tőzsdén?</p>
				<p>- Ezredes úr - mondta kissé bántóan -, az emberiség érdekeit nem
                            nézhetjük ennyi kicsinyes szentimentalizmussal.</p>
				<p>Carver ezredes felállt, bólintott, és otthagyta Sir Halleyt. A búcsú
                            pillanatában nem a legkellemesebb jelzőket gondolták egymásról. Az angol
                            ezredes nyomban elhagyta Marokkót, és állomáshelyére utazott, Gambába.
                            Miután a nagyipar keze hosszú, a hadügyminisztériumból bizalmas leirat
                            formájában nagyon helyes kis orrot kapott “bizonyos egyéni iniciatívák”
                            miatt, amelyek legfelsőbb véleményekkel szöges ellentétben vannak, és
                            “meghaladják egy ezredes hatáskörét és informáltságát”.</p>
				<p>Még egy látogatót figyelt meg Lilian az édesapjánál ezen a délelőttön.
                            Hatalmas, széles vállú embert, akinek a nyakán zsinóron revolver lógott
                            le bricsesze zsebéig, magas szárú csizmát viselt, ennek a szárát
                            állandóan egy vékony, szívós bambusznáddal csapkodta, kalapját a
                            szobában sem vette le, csak éppen hátratolta a trópusi sisakot a
                            tarkójáig, és bagót rágott. A két méter magas ember arca durva volt, de
                            látszott rajta, hogy okos. Cinikus vidámság ült a vonásain. Lilian
                            sokszor nézte a függöny hasítékán át titokban atyja látogatóit, akik a
                            legkülönbözőbb fajtájú emberek voltak, államtitkártól távoli
                            dzsungelből érkező bennszülöttekig. Ez az ember különösen eredetinek és
                            érdekesnek látszott, és csak igen kevéssé tisztelte Sir Geoffrey
                            Halleyt.</p>
				<p>- Átkozott szerencséje van, Halley... Azt hittem, már soha többé nem kell
                            visszamennem robotolni a pokolba... Halló! Hol az az ördögpofájú kölyök?
                            Pálinkát hozzál! Sok jéggel és szódával!... Bánom én! Whiskyt, vagy amit
                            akarsz!... Hát ide hallgasson, Halley! Huszonöt éve dolgozom, mint a
                            barom, és mindig a legnyomorúságosabb pokolban! Különben, maga tudja!...
                            A nagy lázadás idején Szumátrában, azután Holland-Borneón, mikor a dajak
                            fejvadászok fénykorukat élték, és ott voltam tizenhatban, mikor a
                            Maláj-félszigeten Tok Dzsongot támadta hátba az angolokat... Mindig csak
                            olyan telepekre küldtek, ahol a klíma, a bennszülöttek öldöklőek
                            voltak... Tízezer fontot kaptam jutalmul, mert Sziámban jóformán egyedül
                            védtem meg a Bangkoki Takarékot, ahol valamennyi vállalat egyheti
                            munkabére feküdt, nem is tudom, hány millió tikál... Köpök az
                            egészre!... Végre is hálátlan, piszkos banda mind... A májam oda van!...
                            Ezt nem adhatják vissza... És Indokínában kikezdte csontjaimat a
                            reuma.</p>
				<p>- Még így is maga a legkülönb, Morton, és most olyan vállalkozásban lesz
                            része, hogy gazdag emberré teszem...</p>
				<p>- Hé! Te sátán! Még pálinkát!... Nézze, Halley, ne cifrázza a dolgot.
                            Megint cirkuszt rendez valahol, és pár száz fekete bőrűt kell a
                            túlvilágra exportálni. És ehhez nem adnak katonát. Ilyenkor szoktak
                            nekem hízelegni... Egye fene! Ha már arra jöttem a világra, hogy sötét
                            emberek szekerét toljam, és sötét vállalatok számára vért csapoljak a
                            feketékből, hát csapolok. Apropó, csapolás: a fenébe is, miért nem tart
                            rendes sört a háznál!... Hát akkor miért nem azt adtak mindjárt! Sört,
                            te kutya boy!... De ha arzénnel van hűtve, maga ihatja meg!... Ide
                            hallgasson, uram: ötvenezer fonttal akartam nyugdíjba menni két hónap
                            előtt... És asszony keveredett a dologba! Asszony! Meg kártya... Két hét
                            múlva ott tartottam, ahol huszonöt év előtt! Egy vasam sem volt!
                            Mehettem vissza a pokolba dolgozni!... Hát most itt vagyok, és mondja
                            meg gyorsan, milyen gazemberségről van szó.</p>
				<p>- Kissé nyersen fejezi ki magát...</p>
				<p>- Pokolba a sima szavakkal! A söre jó...</p>
				<p>Az üres üveget a verandán keresztül kihajította az utcára, kényelmesen
                            hátradőlt a fotelban, újabb üveget töltött ki, és lábát felrakta az
                            íróasztalra.</p>
				<p>- Maga Nyugat-Afrikában még nem volt, Morton. Nem rosszabb és nem jobb,
                            mint Szumátra vagy Indokína. Koncesszióm van ott Lungaország királyától
                            nyersanyagkutatásra. A kutatások eredményesek. Lungaország fehér folt a
                            térképen: senkié. De azt hiszem, idővel angol befolyás alá fog
                            kerülni...</p>
				<p>Erről a fogalomról lehetett valami véleménye Mortonnak, mert nagyot
                            köpött a perzsaszőnyegre, és újabb üres üveget hajított keresztül a
                            verandán, pontosan a legdrágább La France-rózsákkal díszített angol kert
                            közepébe. De nem szólt semmit. Halley nyugodtan nézte, ismerte és
                            megszokta az embereit:</p>
				<p>- A vén főnök nagy gazember, de olyan árat kap tőlem a koncesszióért,
                            hogy eddig meg sem mukkant, és bennszülött alattvalói tisztességesen
                            dolgoznak a telepemen.</p>
				<p>- És ha én ott leszek, még tisztességesebben dolgoznak majd...</p>
				<p>Csend volt. Fixírozták egymást.</p>
				<p>- Nézze - mondta Halley -, én egyáltalán nem akarom, hogy túlságosan
                            elkényeztessék ezeket a fekete fickókat. Tudja, ott néhány fehér él
                            köztük egyedül, és miután rettegnek egy esetleges lázadástól, nagyon is
                            kesztyűs kézzel bánnak a bennszülöttekkel. Viszont én rendesen fizetek a
                            főnöknek, nekem dolgozzanak!</p>
				<p>Az óriás elgondolkozva nézett maga elé.</p>
				<p>- Viszont maga nem fél a lázadástól, Halley. Ha jól sejtem, nem fizetne
                            éppen rá az úgynevezett “angol befolyásra”.</p>
				<p>- Igaza volt az előbb! Pokolba a sima szavakkal! Erős emberekre van
                            szükségem, akik akkor se félnek a bennszülöttektől, ha nem a dadájuk
                            járkál mögöttük huszonhat gépfegyverrel! És magának veszett híre van. Ha
                            szelíd elbánásra lenne szükségem, akkor most egy misszionárius ülne itt
                            előttem, és nem a legszebb rózsáimat tördelné össze a sörösüvegekkel. Én
                            alkalmazom magát munkafelügyelőnek, és ha önhibáján kívül kénytelen lesz
                            a telepet elhagyni, egyévi fizetése húszezer font.</p>
				<p>- All right!</p>
				<p>- Holnapután indulhat, Mr. Morton. Átadok magának néhány szerződési
                            blankettát és húszezer fontot, hogy alkalmazzon embert, amennyit
                            akar.</p>
				<p>- Rendben van. Holnapután itthon vagyok. Rég szórakoztam már Mellahban.
                            Ott minden este van valami verekedés. - Nagyokat csapkodott a
                            csizmájára. Átvette a pénzt és a szerződéssémákat. - Majd keresek
                            kemény munkatársakat. - És elment.</p>
				<p>Lilian már a beszélgetés elején abbahagyta a hallgatózást. Nem érdekelték
                            az üzleti ügyek. Ezért nem értette, hogy az apja, még mindig Carver
                            ezredes látogatásának hatása alatt, miért rosszabb kedvű, mint
                            egyébként.</p>
				<p>- Beszéljünk még egyszer okosan, Lilian...</p>
				<p>- Apus, hagyjál békén. Utálom Rockfieldet, és senkihez sem megyek
                            férjhez.</p>
				<p>Halley az asztalra csapott.</p>
				<p>- Elég volt! Most vagy...</p>
				<p>- Hagyjuk a parancsokat. Nem akarok tiszteletlen lenni veled szemben, de
                            ezen a ponton nem parancsolhatsz nekem.</p>
				<p>- Úgy! Szóval azt hiszed, az fog történni, amit te akarsz?</p>
				<p>- Ebben az esetben igen.</p>
				<p>- És ha megvonom tőled az autót? Ha megvonom az anyagi támogatást ehhez
                            az eszeveszett életmódhoz?! Nem sajnálok tőled semmit, de tudni akarom,
                            hogy miért szórod két kézzel a pénzt ruhákra, ékszerekre, új autókra
                            és...</p>
				<p>Most Liliannek ment a fejébe minden vére:</p>
				<p>- Elég! Ezt nem vártam volna tőled! Egy fillért sem fogok költeni a
                            pénzedből! És nem folytatom tovább ezt az eszeveszett életmódot!</p>
				<p>- Hanem mit csinálsz?</p>
				<p>- Ha tudni akarod, van saját bankszámlám is! Egy évre legalább elég!
                            Itthagyom még ma a házadat, és rövidesen férjhez megyek. Keresek majd
                            egy szegény majmot, akivel házasságot kötök, és akkor nem zaklathatsz
                            tovább ezzel a kérdéssel.</p>
				<p>- Nézd, Lilian... - kezdte szelídebben Halley, de a lánya már kisietett a
                            szobából, és bevágta maga után az ajtót, hogy csak úgy döngött. Aki azt
                            hiszi, hogy Sir Halley ezen a neveletlenségen bosszankodott, az téved.
                            Bizonyos megelégedéssel dörmögte maga elé:</p>
				<p>- Az én leányom...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Így került Sir Geoffrey Halley Samuel Bronson mélységesen elhanyagolt
                            magánnyomozó irodájába.</p>
				<p>- Ön tehát, Mr. Bronson, elhelyezkedik egy autóban a kapuval szemben. A
                            leányom kocsija könnyen felismerhető, tűzpiros lakkozása van, és a villa
                            előtt áll. Chrysler gyártmány. Ezt az autót ezentúl követi. Ha a világ
                            végére megy, akkor is. Nem hiszem, hogy Lilian beváltja fenyegetését, de
                            ha elszökne, ebben ne akadályozza meg.</p>
				<p>- Akkor tulajdonképpen mi a teendőm?</p>
				<p>- Teendője meglehetősen nehéz lesz.</p>
				<p>- Hm... Félek, hogy ez majd nagyon megdrágítja...</p>
				<p>- Költséggel ne törődjön. A leányom oda megy, ahová akar. Saját
                            bankszámlája van - mondta büszkén: - Csak egyet nem tehet. Nem mehet
                            férjhez. Ezen a ponton áll ön majd feladata magaslatán. Ha Lilian
                            elszökik Algírba vagy Dakarba, vagy hazamegy a nénjéhez Londonba, vagy
                            álnéven Párizsba utazik: ön csak követi illő távolból. De ha férjhez
                            akarna menni, ha valami lehetetlen alak túl közel férkőzik hozzá, ön
                            tűzön-vízen át megakadályozza a házasságot. Ha kell, félreveri a
                            harangokat, alarmírozza a tűzoltóságot vagy a rendőrséget, hívja ki
                            párbajra a vőlegényt, és szúrja le, vagy rabolja el, minden tettéért
                            vállalom a felelősséget és a költséget. Végül, ezt jól jegyezze meg:
                            végül, ha a leányom újra visszatér hozzám, ami rövid idő kérdése, maga
                            húszezer fontot kap, az összes költségen felül, ahol legalábbis
                            öt-hatezret lesz alkalma lopni.</p>
				<p>- Sir! Az én költségszámláimról...</p>
				<p>- Nem érdekel. Ön félórán belül megkezdi működését.</p>
				<p>- Nehéz ügy - mondta Samuel tűnődve -, pillanatnyilag annyi fontos
                            megbízásom van... Félek, ez megdrágítja önnek...</p>
				<p>- Akkor, úgy látszik, tévedtem - mondta Sir Halley, és felállt -,
                            információim szerint önnek fennállása óta még egyetlen ügye sem volt, és
                            éppen ezért választottam magát, hogy éjjel-nappal az én megbízásommal
                            foglalkozhasson...</p>
				<p>Félóra múlva Samuel Bronson Mercedes kocsijában, a szemközti ház elől
                            figyelte Miss Lilian Halley tűzpirosra zománcozott Chrysler
                            kocsiját.</p>
				<milestone n="3" unit="endSubChapter"/>
			</div>
			<div type="chapter">
				<head>MÁSODIK FEJEZET</head>
				<head>Lilian valóban megszökik, Mister Bronson karrierje folytatódik</head>
				<milestone n="1" unit="startSubChapter"/>
				<p rend="head">1.</p>
				<p>A leány, remegve a dühtől, nem ment vissza szobájába. Legszívesebben a
                            falhoz csapkodott volna mindent, ami a keze ügyébe került. Mit is
                            csináljon? Ezt a kérdést most alaposan el fogja intézni. Itt van
                            Zarina!... Ez a kedves néger asszony, aki mindig gyümölcsöt hoz
                            ajándékba. A kisfia egyszer legurult a Kutuba-mecset lépcsőjéről, és
                            Lilian épp arra haladt a kocsijával. Felvette a kis néger gyereket, aki
                            eltörte a lábát, és kórházba vitte. Azután is meglátogatta néhányszor a
                            fiúcskát, ajándékokat vitt neki, külön szobában ápoltatta, amíg csak fel
                            nem gyógyult. Zarina azóta sűrűn kereste fel Liliant, olykor a kisfiút
                            is magával hozta, de sohasem mulasztotta el, hogy gyümölcsöt
                            ajándékozzon a leánynak. Zarina valahol a Mellah negyedben lakik, és
                            zöldséget árul. Nagyszerű! Elmegy Zarinához, ott megbújik, ha kell,
                            három hétig is; az apja természetesen boldog lesz, mikor visszatér, és
                            akkor majd ő diktálja a feltételeket. Mellesleg, milyen nagyszerű élmény
                            egy néger asszony házában élni. Talán elég lesz néhány nap is ebből a
                            leckéből. Azonnal elmegy a Mellahba, és megkeresi ott Zarinát...</p>
				<p>- Miss Cummings van itt - jelentette a szolga.</p>
				<p>Cummings! Dora Cummings, akivel együtt jártak Londonban iskolába. Már
                            jött is a kissé csontos, magas, de csinos arcú Dora. No nézd csak! Alig
                            változott valamit!</p>
				<p>- Drága Lilian! Hiszen te nem is változtál semmit! - Messziről jött
                            hölgyeknél ez olyan szokványos üdvözlés, mint mikor két fiatalember azt
                            mondja egymásnak: Hallo, boy!</p>
				<p>Lilian egy pillanatra megfeledkezett mindenről, örömmel adta át magát
                            ennek a kellemes viszontlátásnak.</p>
				<p>- Hogy kerülsz ide, Marokkóba, Dora?</p>
				<p>- A nagynéném küldött tanulmányútra. Eredetileg csak Algírig terveztem az
                            utat, de mikor hallottam, hogy itt vagy, nem tudtam ellenállni a
                            kísértésnek. Mondd, van már vőlegényed?</p>
				<p>S ez a kérdés újra eszébe juttatott mindent Liliannek. És miután eddig
                            nem volt senki a környezetében, akinek panaszkodhatott volna, Dora
                            Cummingsnak sírta el őszintén a baját.</p>
				<p>- Ez borzasztó! - mondta Dora. - Nem kell feministának lenni ahhoz, hogy
                            felháborodjon az ember az ilyen apai zsarnokságon.</p>
				<p>- Én nem akarok férjhez menni addig, amíg nem érzem, hogy szeretek
                            valakit. És különben sem tűröm el, hogy apus presszionáljon!</p>
				<p>- Igazad van. Látod, én is úgy vagyok valahogy, mint te, de nem
                            lázadozom. Három hónapon belül férjhez kell mennem. Tudod, hogy árva
                            gyerek vagyok, nagybácsik és nagynénik nevelnek...</p>
				<p>- De milyen nagybácsik és nagynénik! Azt csinálsz, amit akarsz!
                            Elkényeztetnek!</p>
				<p>- Múlt hónapban meghalt Jack bácsi, az egyetlen igazán gazdag rokon. Amíg
                            élt szegény, addig nem mert parancsolni nekem. A végrendeletében
                            megtalálta az igazi hangját. Rám hagyta ugyan mindenét, de azzal a
                            kikötéssel, hogy három hónapon belül férjhez kell mennem.</p>
				<p>- Nem tűrném!</p>
				<p>- Én nem vagyok olyan makacs, mint te. Nézd, előbb-utóbb úgyis férjhez
                            kell menni, hát minek maradjon másra szegény Jack bácsi vagyona? Délben
                            indulok haza, és minden időmet egy alkalmas férj keresésére szentelem.
                            Szeretnék megint autón járni. És miután Jack bácsi halálával kissé
                            megcsappant a zsebpénzem, nem vehettem új kocsit.</p>
				<p>Lilian szeme felragyogott.</p>
				<p>- Ide hallgass, Dora! Én elhatároztam, hogy az autómat még ma
                            elpusztítom. Nézd, ott áll a kapu előtt, szép tűzpirosra lakkozott
                            Chrysler, Londontól Londonig ki van fizetve a szállítási költség
                            bármelyik hajóra. Vidd magaddal! Könyörgöm, fogadd el tőlem! Hadd lássa
                            apus, hogy már ma délután nincs autóm...</p>
				<p>- No de csak nem képzeled...</p>
				<p>- Csitt! Megteszed, Dora! Bizonyára nagyszerűen vezetsz, és nincs
                            gyönyörűbb műút a világon, mint a Marokkó-Algír közötti. Ne szólj
                            semmit...</p>
				<p>Egy tűzpiros Chrysler olyan gyönyörű, és Dora olyan bolondja volt az
                            autónak...</p>
				<p>Lilian az ablakból nézte, ahogy elindul Dorával a kocsi. A szemközti ház
                            elől egy Mercedes is útnak eredt a Chrysler nyomában.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Nyomban Dora távozása után Lilian a legszükségesebb holmikat kis
                            toalett-táskájába tette. Apjának mindössze egy sor írást hagyott az
                            íróasztalon, azzal az elhatározással, hogy nagyon kegyetlen lesz:</p>
				<p>“Elmegyek, és soha többé nem jövök vissza. Tudd meg. Szerető leányod:
                            Lilian”</p>
				<p>Azután a villa hátsó kapuján gyorsan kiosont, és nekivágott gyalog a
                            Mellahnak nevezett zsidóváros irányába, hogy megkeresse Zarinát, a hálás
                            lelkületű néger nőt. Kora délután volt, és Lilian vidáman indult el,
                            mert apja vére folyt az ereiben, tehát izgatta a kaland, és különben is
                            nagy ambícióval készült a harcra, amellyel kivívja szabadságát a szülői
                            házban.</p>
				<p>Afrikai időszámítás szerint pontosan négy órakor lépte át Mellah ezeréves
                            kőkapuját. A szíves olvasó idáig azt hitte, hogy ez a regény a humoros
                            elbeszélések fajtájából való. Abban a pillanatban azonban, mikor valaki
                            átlépte Mellah kapuját, igen kevés esélye van rá, hogy humoros dolgok
                            történjenek vele. Pontosan négy órakor Lilian Halley maga mögött hagyta
                            mindazt, ami életében a vidámságot és a gondtalanságot jelentette.
                            Mellah küszöbén átlépte a határt, amely élesen választja el a bohózatot
                            a tragédiától.</p>
				<p>Ez a szennyes, ódon, ócska városrész egy méter átmérőjű utcákkal,
                            túlzsúfoltságával, bűzével és ricsajával a világ minden tájáról
                            összetorlódott, rongyos, éhes, bűnöző és haldokló nációjával odaillett
                            volna Dante alvilági tölcsérének a fenekére, ahol a főördög áll,
                            szájában Júdással. Júdás helyzete a főördög szájában lényegesen vidámabb
                            lehetett, mint a Mellah néger vagy berber lakóinak helyzete, huszonnégy
                            személyre berendezett albérleti tömegszállásokon, ahol bolhától
                            skorpióig mindenféle féreg dús nyüzsgéssel élt, fejlődött és
                            szaporodott, azon mértékben, ahogy az emberek egyre fogytak, egyre
                            kiszögellőbb csontokkal, vízkórságtól puffadt hasakkal, gyógyíthatatlan
                            furunkulózisokkal, sürgős átutazóban a Voltból a Nincsbe! Az utca
                            szemétjében rothadó zöldség, szardíniásdobozok és csigahéjak között
                            sötétbőrű gyerekek bányásztak ehető hulladék után, a lacikonyhákból avas
                            olajok bűze hömpölygött ki dúsan zsidó árusok kordéi nyikorogtak, és
                            amint a rothadó humusz a férgeket, úgy ontotta magából minden utca,
                            minden forduló tolongva, zsibongva, csoportosan Mellah páriáit.</p>
				<p>Száz lány közül kilencvenkilenc az első tíz lépés után visszafordult
                            volna. Lilian ment. Kissé szédült, és kavargott a gyomra, de kemény
                            elhatározással ment. Az egyik sarkon zöldségesbódét vett észre.
                            Megszólította a tulajdonost:</p>
				<p>- Nem ismeri, kérem, Zarinát, egy néger zöldségárus nőt?</p>
				<p>- Zarina?... Ott lakik az az ördög valamerre a Fellah-mecsetnél. Jó
                            félóra innen, egyenesen menjen, azután jobbra... Azután bal kéz felől
                            meglátja a mecsetet...</p>
				<p>Barátságtalanul néztek rá. Kissé feltűnő volt ebben a városnegyedben, jól
                            öltözötten, fekete lakktáskájával. A mutatott irányban haladt, kissé
                            kábultan ettől az ijesztő benyomástól. Nemsokára feltűntek a távolban a
                            hatalmas kőkoloncok, amelyekkel a Quartier Réservé van elválasztva a
                            többi városrésztől. A Quartier Réservében jóformán csak nők laknak.
                            Tucatjával telepíti őket ide a rendőrség, és soha többé nem távozhatnak
                            el ebből a kerületből. Nem is akarnak. Minden razzia Mellahban vagy az
                            arab városrészben tucatjával juttatja új lakókhoz a Quartier Réservét.
                            Vidám élet folyik itt. Éjjel-nappal szól a zene, matrózok, légionisták,
                            munkások szórakoznak, a bor, a csók, a muzsika és a pénzcsörgés világa
                            ez.</p>
				<p>Lilian hallott már valamit a Quartier Réservéről, és borzadva nézte a
                            távolban feltűnő falakat. Befordult jobbra, remélve, hogy megpillantja a
                            Fellah-mecsetet. Szűk sikátorba ért, ahol csoportokban álldogálva
                            mindenféle nyelven karattyoltak kitudhatatlan foglalkozású egyének.
                            Rongyos lengyel zsidók, arabok és tuareg vásárosok. Alkonyodott...</p>
				<p>Most már a Fellah-mecset után érdeklődött, és sűrűbben kapott
                            útbaigazítást. Fájt a lába, szeretett volna megpihenni.</p>
				<p>Egy vendéglő előtt asztal és szék állt az utcán. Leült. Málnaszörpöt
                            rendelt, de nem nyúlt hozzá a homályos pohárhoz, csak ült, hogy
                            pihenjen. Mikor felkelt, hogy folytassa útját, észrevette, hogy eltűnt a
                            lakktáskája. Nem baj. A retiküljében van pénz, majd beküldi Zarinát a
                            városba bevásárolni, ami kell. Most már megpillantotta a
                            Fellah-mecsetet. Éhes is volt, szomjas is, sajnálta, hogy az előbb nem
                            ivott a málnaszörpből.</p>
				<p>A mecset körül senki sem ismerte Zarinát. Becsapták?</p>
				<p>Mindenféle színű lámpák gyúltak ki a kocsmák felett, citera, harmonika és
                            sípok hallatszottak, a kereskedők bezárták boltjaikat, és az utcákat még
                            tömöttebben özönlötték el a járókelők. Mit csináljon? Fáradtságánál,
                            rosszulléténél kínzóbb volt számára az érzés: szégyenszemre
                            hazakullogni.</p>
				<p>Már jóformán maga sem tudta, hogy merre bolyong, és egy arab, akitől
                            Zarina iránt érdeklődött, durván felkacagott. Egy alak megfogta a
                            karját, rémülten továbbfutott. Valaki a retikülje után kapott, sikerült
                            kisiklania, és két kézzel szorította a táskáját, amelyben pénzét és
                            minden eshetőségre készen - útlevelét is magával hozta. Durva hangok
                            kiáltoztak utána, és egyre több és több sötét alak hemzsegett körülötte.
                            Félrelökték, megcsipkedték... Mint valami lidércnyomásos álom, olyan
                            volt ez a fájdalmas bolyongás a nehéz, forró, rossz szagú külvárosban...
                            Egy pillanatra megállt.</p>
				<p>A szemközti gázlámpa mögül valaki merően nézte. Egy csavargó volt.
                            Nyomorúságosabb figurát nehéz lett volna elképzelni. Ruhája, fehérneműje
                            színehagyott, piszkos rongyfoszlányokban csüngött róla. Az egyik
                            nadrágszára térden alul hiányzott, a másik spárgával volt összekötve,
                            hogy ne lebbenjen szét járás közben, ahogy elszakadtan lecsüggött róla,
                            mint két rongyos függöny. Kabátja és inge szinte kivehetetlen határokkal
                            folyt egybe vékony cafatokban, amelyet a nemrég leszakadt kabátgallér,
                            ahogy lelógott messze a háta közepéig, még groteszkebbé tett. Mintha egy
                            rászakadt kavicsbánya alól mászott volna ki az egész ember, olyan
                            piszkos, szakadt és sebes volt. Az egyik kezét néhány rongycsomóba
                            bugyolálta, a mocskos vászon nyilván sérülést takart. A jobb szeme nem
                            látszott egyetlen sötét, repedt, kékes daganat mögött, az orra ugyancsak
                            torzra dagadtan és véresen állt ki az arcából, és könnyű fejsebébe
                            beszáradtan ragadtak meg a kócos hajcsomók, ez jól látszott
                            szalmakalapján át, amelynek jóformán nem volt teteje, és karimája is
                            alig.</p>
				<p>És ez a szörnyűséges alak egyetlen ép és látható szemével merőn nézte
                            Liliant. Közben, mintha félne, a lámpa oszlopa mögé húzódott. Lilian
                            szeretett volna felsikoltani. Tovább akart futni, de a merőn rászögeződő
                            fél szem szinte hipnotikusan odanyűgözte, ahol állt. Úgy érezte, hogy
                            összeesik, mikor a rongyos, torz ember megszólalt:</p>
				<p>- Nem talál vissza Guelizbe?</p>
				<p>A hang kissé nyers volt, de nem rosszindulatú.</p>
				<p>Úgy látszik, a ruháján látja, hogy az úri városrészből jött.</p>
				<p>- Nem a belvárosba igyekszem - kényszerítette magát remegve, hogy
                            feleljen -, Zarinát... Zarinát, a néger nőt keresem...</p>
				<p>- Ne keressen senkit, hanem menjen haza - mondta kurtán a férfi. Ebben a
                            pillanatban egy matróz lépett melléje.</p>
				<p>- Szép lány! Gyere táncolni az Alcazarba! - és magához szorította
                            Liliant. A lány kétségbeesetten védekezett, de a matróz nem engedte,
                            erős karjával ellenállhatatlanul préselte magához. A csavargó, aki úgy
                            látszik, valami veszély elől bujkált a gázlámpa mögött, egy pillanatig
                            habozva körülnézett, azután gyorsan odalépett a matrózhoz, és
                            kiszakította a karjából Liliant. A matróz torkon ragadta a csavargót,
                            mire ez bal kezével állon vágta, hogy hátratántorodott. “Hujjé!...
                            Vigyázz... Hagyjátok őket!...” A körülállók élvezettel csináltak helyet,
                            és szabályos ökölharc kezdődött a matróz és a csavargó között.</p>
				<p>A harc kimenetele nem lehetett kétséges. A csavargó csak egy kézzel
                            harcolt, az ellenfél mind a kettővel. Hiába bujkált, siklott ügyesen,
                            hiába ütötte kétszer is orron, szájon bal kézzel a tengerészt, az
                            ellenfél két ökle könyörtelenül csépelte a már amúgy is összevissza
                            sebzett arcot. Lilian borzadva nézte, amint védelmezőjét eszeveszetten
                            csépeli két könyörtelen ököl a nézősereg vidám biztatása közben. A
                            csavargó nekitámaszkodott a gázlámpának, és váratlanul, egy rúgással
                            messze röpítette támadóját. Amíg ez feltápászkodott, nagyot lélegzett,
                            de látszott hogy már nem bírja sokáig. A felugró matrózt azonban egy
                            hatalmas kéz ragadta meg:</p>
				<p>- Hohó! Így nem egyenlő a küzdelem. Annak a fickónak az egyik karja
                            sérült. Te is csak a bal karodat használd.</p>
				<p>- Eredj, mert megkapod a magadét... - mondta a matróz, de azután
                            elhallgatott, mert a ránehezedő kéz enyhe szorításától térdre bukott.
                            Lilian, aki a gázlámpa és a csavargó mögött állt, felismerte a
                            közbelépőben Jim Mortont, aki délelőtt az apjával tárgyalt. Most kissé
                            támolygott az óriás, de ugyanúgy csapkodta kis korbácsával a lábszárát,
                            mint Halleyvel szemben, a fotelban.</p>
				<p>- Azt mondtam, hogy csak bal kézzel ütsz. Ha előveszed a jobb kezedet
                            verekedés közben, szétloccsantom a koponyádat. Így igazságos! Go on!</p>
				<p>A tengerész egy pillanatig habozva állt, de a csavargó máris kihasználta
                            az előnyét, és úgy vágta szájon bal kézzel, hogy jól hallható
                            recsegéssel repedtek a fogak és az állkapocs. A matróznak nem volt ideje
                            és kedve jó megoldáson töprengeni, tehát hátratette a jobb kezét, és
                            ballal támadt. Az óriás szívből kacagott:</p>
				<p>- Halló, uraim! Helyet, helyet! Igazi kakasviadal.</p>
				<p>A csőcselék remekül szórakozott, és máris a szívébe zárta Jim Mortont
                            kitűnő ötletéért. Most a csavargó felé hajlott a szerencse. Ő már kissé
                            megszokta a balkezes küzdelmet, bár szintén nem volt született balkezes,
                            a matróznak viszont szokatlan volt, de ismerte a tömeghangulatot, és
                            tudta, ha jobb kézzel nyúlna ellenfeléhez, ez az óriás és a nézőközönség
                            könyörtelenül meglincselné. A második ütéstől felszakadt a szemhéja, a
                            harmadik gyomorszájon csapta, ettől meggörnyedt kissé, mire a csavargó
                            villámgyorsan könyökhajlásba kapta a matróz nyakát, egyet csavart rajta,
                            és tomporával nagyot lökve, a gázlámpához vágta. A matróz elnyúlt a
                            földön tört gerinccel. Négerek, légionisták, fuvarosmunkások fütty- és
                            éljenkoncertje fejezte be a küzdelmet.</p>
				<p>- Köszönöm - mondta lihegve a csavargó az óriásnak.</p>
				<p>- Ne köszönje! Azt hiszem, balkezes ütéseket tanulhatok magától. Halló!
                            Szépség! Maga mit áll itt ilyen ijedten?</p>
				<p>- A hölgy miatt történt az egész - mondta gyorsan a csavargó, mert nem
                            szeretett volna az óriással is verekedni. - Eltévedt, és szeretne
                            gyorsan visszajutni Guelizbe. - Beszéd közben folyton körülnézett, mint
                            aki fél valamitől.</p>
				<p>Ebben a pillanatban ágyúlövés dörrent. Mire az óriás felkacagott.</p>
				<p>- Most már reggel nyolc óra előtt nemigen juthat vissza Guelizbe. Ez az
                            ágyúlövés minden este nyolckor azt jelenti, hogy Mellah kapui
                            bezáródnak, és reggelig senki sem távozhat innen.</p>
				<p>- Istenem... - Lilian két kezét a szívéhez szorította és a lármás, bűzös
                            sikátor forogni kezdett körülötte. - Én nem maradhatok itt... Hol
                            lehetek reggelig... Zarinát szeretném...</p>
				<p>Betelt a mérték. Ájultan hanyatlott le. Egyszerre kapták el ketten.</p>
				<p>- Hogy az a... - káromkodott Morton. - Mi a csodát keres itt egy nő, aki
                            Guelizben lakik... - Vigyük be a vendéglőbe, azt hiszem, csak a
                            fáradtságtól lett rosszul.</p>
				<p>A “Bar Napóleon” a kora esti órákban még üres volt. A kocsmáros ásítozott
                            a pult mögött, és egy néger mixer vigyorgott rája. Távolabb három zenész
                            unatkozott a becsomagolt hangszerek felett. A kocsmáros nem nagyon
                            örült, mikor behozták az ájult nőt. Lilian ruhája közben összegyűrődött,
                            bepiszkolódott, a haja kócos volt, alig látszott rajta a belvárosi nő.
                            Pálinkát hoztak. A csavargó megtöltötte azt a lapos üveget, amely
                            valahonnan a hátsó zsebéből került elő. Morton a nő fogai közé töltött
                            vagy két kortyot.</p>
				<p>Lilian köhögve felegyenesedett, zúgó fejét két tenyere közé szorította.
                            Első pillanatban nem tudta, hogy hol van, azután meglátta a csavargó
                            irtózatosan bedagadt fél szemét, alvadt vérrel belepett orrát és az
                            óriást mellette. Egyszer csak eszébe jutott minden. Megmondja most itt,
                            hogy kicsoda az apja? Nem! Saját magának kell kimásznia a csávából,
                            amibe került.</p>
				<p>- Hé! Nagysád! Mondja az istenért, mi kószálnivalója volt itt este? -
                            kérdezte Morton.</p>
				<p>- Ho... Hol lehetnék... biztonságban reggelig? - szólt rekedten, és még
                            jobban szédült a pálinkától, kavargott a gyomra és forrón zúgott a
                            feje.</p>
				<p>- Csak szedje össze magát, és főleg szorosabban fogja a retiküljét -
                            mondta a csavargó. - Ne féljen, most már majd csak elhelyezzük valahol
                            reggelig.</p>
				<p>Morton vizsgálódva nézte a piszkos, lerongyolódott, eltorzult alakot.</p>
				<p>- Maga kicsoda?</p>
				<p>- Fred Marshall vagyok. Többet nem tudok magamról.</p>
				<p>- Hol készítették így ki?</p>
				<p>- A magamfajta csavargó sokszor keveredik bajba. Egy gazembert elintéztem
                            a múltkor, és a cimborái hajszolnak. Már két ízben majdnem sikerült
                            végezniük velem. Azt hiszem, az egyik szememre meg fogok vakulni.</p>
				<p>Közömbösen mondta, inkább konstatálva, mint ijedten.</p>
				<p>A lány egyetlen szavának sem volt ura, jóformán nem is hallotta, mit
                            beszélnek körülötte, fejébe szállt az alkohol, észre sem vette, hogy
                            apatikusan, hangtalanul dúdol.</p>
				<p>- Ha szárazra akarja tenni a bőrét egy időre, tudok magának valami
                            munkát. A balkezesei nagyon tetszettek nekem.</p>
				<p>- Köszönöm. Elintézetlen ügyeim vannak itt Marokkóban. - A hátsó zsebéből
                            lapos üveget vett elő, és megtöltötte pálinkával.</p>
				<p>- A kezével mi van?</p>
				<p>- Lövés. Csak húst szakított át, de azt hiszem, gyulladásba jött.</p>
				<p>- Munkafelügyelőnek megyek Lungaországba. Nem valami vidám hely. Nincs
                            helyőrsége, és kannibálok lakják. Keresek néhány fickót, akiknek nincs
                            itt sok vesztenivalójuk és nem könnyen ijednek meg. Az öreg Halley, egy
                            angol milliomos, nagyszerűen fizet. És akikből nem csinálnak kismenüt a
                            bennszülöttek, az gazdagon jöhet haza.</p>
				<p>A csirkefogó rekedten kacagott. Szalmakalapjának megmaradt fél karimája
                            is leszakadtan csüngött.</p>
				<p>Szennyesebb, undokabb külsejű csavargót Lilian elképzelni sem tudott
                            volna. Hónapok óta nem mosakodhatott, és bizonyára szemétdombon aludt,
                            mert áporodott rongyszag érződött a közelében. Rekedt kacagása most
                            olyan rosszindulatú és visszataszító volt, hogy még Morton Jim is
                            megborzongott.</p>
				<p>- Stop! - mondta a csavargó Marshall. - Eljövök Lungaországba. Hogy jutok
                            oda?</p>
				<p>- Itt van egy kész szerződés a Nyersanyagkutatóhoz, csak a nevét kell
                            beírni. Adok magának háromszáz frankot. Ez elég Mogadortól Sierra
                            Leonéig. Ott már mindenki ismeri az utat.</p>
				<p>A zenészek nyekeregni kezdtek hangszereiken, mert egy sofőrruhába
                            öltözött néger jött be a nőjével.</p>
				<p>- Vigyenek... vezessenek valahova... - suttogta Lilian a zenétől kissé
                            felriadva. A pult mögött, gyékényfüggönyös ajtón át egy török nő jött be
                            vörös bugyogóban, kezében láncról függő faszén tüzelőt hozott, amelyben
                            hosszú nyélen apró kávéfőző tartályok voltak elhelyezve.</p>
				<p>- Itt valahol a szomszédban van egy kórház, tán ott az egyik ápolónő
                            szobájában alhatna reggelig - mondta Morton. Mielőtt felelhettek volna,
                            az ajtó kinyílt, és egy köpcös, kék zubbonyos ember jött be.</p>
				<p>- Megvan! - kiáltott hátra. - Halló! Fiúk! Itt a jómadár!</p>
				<p>- A pad alá! - kiáltott a nőre Marshall, és mert nem fogta elég gyorsan
                            fel, amit mondott, a nyakánál fogva az asztal alá dobta. Morton
                            mozdulatlanul, nyugodtan állt. Marshall erőlködve bal kezével a jobb
                            hátsó zsebébe nyúlt, és egy vasbotot vett elő. Az ajtóban még két ember
                            jelent meg a köpcös mögött. Egyikük revolvert vett elő. A néger sofőr, a
                            nője és a három zenész egy pillanat alatt az asztalok alatt voltak. A
                            csavargó úgy állt, hogy a fal egy kiszögellése fedezéket nyújtott.</p>
				<p>- Ide hallgass, te gazember! Ha van pofád és van bátorságod, kijössz az
                            utcára. Elviszünk magunkkal, de nem ölünk meg. Ne keverj bajba másokat.
                            - Két karjával néhány betóduló cinkosát tartotta vissza. A kocsmáros
                            könyörögve tette össze a kezét Mortonék felé.</p>
				<p>- Szenyoresz! Könyörgök, menjenek az utcára!... Ott sem rosszabb
                            meghalni, és én most alakíttattam át a helyiségemet.</p>
				<p>Lilian fel akart emelkedni, de a csavargó újra visszalökte a földre, és
                            ebben a pillanatban lövés süvített el, de célt tévesztve egy alkoholos
                            kannát fúrt át a polcon, amelynek tartalma nyomban folydogálni
                            kezdett.</p>
				<p>- Halt! - kiáltotta Morton. - Mit akartok a fickótól? Ki vele, ha
                            igazatok van, odaviszem nektek.</p>
				<p>A köpcös, úgy látszik, szerette volna elkerülni nyilvános helyen a
                            harcot, tehát megfogta a revolveres ember kezét, és felelt:</p>
				<p>- Mi azt akarjuk ettől az embertől...</p>
				<p>Morton csak erre várt. Mialatt mindenki egy pillanatra elfeledkezett a
                            harcról és a köpcösre figyelt, megfogta az asztalt, amelyen ott állt a
                            sofőr rizses húsa és pálinkája, azután ezt az egészet egy szempillantás
                            alatt belevágta az ajtónál álló csoportba, nyomban utánadobta a másik
                            asztalt, közben bal kézzel előrántotta a revolverét, és mind a hat
                            golyót kilőtte az ajtóra. A csavargó nem bizonyult megvetendő
                            segítőtársnak, mert szintén nyomban akcióba lépett, felkapott egy
                            széket, és belevágta a villanygömbbe. Lilian iszonyodva kuporodott az
                            asztal alatt, és csodálkozott, hogy nem veszítette el az eszméletét.
                            Miután a helyiség sötét volt, és a bejáratnál mégis szűrődött némi
                            világosság az utcáról, Morton és Marshall határozott fölénybe kerültek.
                            A támadás első megsemmisítő ereje négy embert terített le, és a
                            többieket kiszorította egy percre. Ezalatt Marshall máris felugrott a
                            söntéspolcra, és a keze ügyébe akadó likőrösüvegeket sorban csapkodta a
                            bejárat felé, mintegy üvegzáporral elzárva a benyomulók elől. De ezek
                            nagyon sokan lehettek, mert mégis benyomultak. Leírhatatlan zűrzavar
                            támadt. Morton az egész bárpolcot felborította, és egy rúgással a
                            támadók közé továbbította, hogy ismét szertebukdácsoltak. Marshall bal
                            keze jobbra-balra csapott a vasbottal, de törpének érezte magát, és a
                            halálos veszélyben is tisztelettel nézte a társát, ahogy verekedett.</p>
				<p>Mint egy mitológiai óriás, úgy kaszálta Morton csodálatos könnyedséggel
                            és gyorsasággal az ellenfeleit, valami küzdelembe hevült, boldog
                            arckifejezéssel, miközben felsőteste jobbra-balra hajladozott
                            szétterpesztett lábai felett. Egyik embert csapkodta a másikhoz, és ha
                            nem volt ember a keze ügyében, akkor széket, asztalt, fogast,
                            bombasztikus erővel... Csontok recsegtek, sebesültek sikoltoztak, és
                            Morton sürögve-forogva, ellenállhatatlanul verte vissza a támadókat. De
                            mintha segítség érkezne kívülről, csak nem fogyatkoztak. A helyiség már
                            romokban hevert, és a romok között véres alakok fetrengtek. Most oldalt
                            pillantott Morton, és meglátta Marshallt, amint vasbotjával egy
                            felemelkedő koponyára sújtott.</p>
				<p>- Maga marha! A nőt vigye! A gyékényajtó...</p>
				<p>- De maga...</p>
				<p>- Ezekkel gyerekkoromban is elbántam volna... Siessen!</p>
				<p>Marshall belátta, hogy Lilian inkább rászorul a segítségre, mint Morton.
                            Ügyesen a földre bukott, miközben társa a megújuló rohamot verte vissza,
                            és most már revolverlövések is villantak. Szerencsésen megtalálta
                            Liliant, és csodálkozott, hogy a leány nem ájult el.</p>
				<p>- Jöjjön! - ordította a vad csörömpölésben a lány füléhez hajolva. -
                            Csússzon utánam a gyékényfüggönyig. De ne emelkedjen fel, csak ha azt
                            mondom: “Rajta!”</p>
				<p>A padlón cserepek és mozdulatlan testek között csúsztak a főbejáratig,
                            ahonnan a török nő jött be:</p>
				<p>- Rajta! - suttogta Marshall, és Lilian felemelkedett, ugyanakkor a férfi
                            egy ugrással kirántotta a helyiségből. Szűk, sötét folyosóba értek.</p>
				<p>- Szenyoresz... - suttogta valaki rémülten, és Marshall máris megragadta
                            ennek a valakinek a torkát.</p>
				<p>- Vezess valahova, ki az utcára, gazember! - suttogta. - Különben
                            megfojtalak.</p>
				<p>Kacskaringós folyosókon haladtak. Végül egy gyékénypadlójú szobán át,
                            ahol ópiumszívók hevertek aléltan, kiértek egy nagy, sötét telekre.
                            Boldogan pillantották meg a csillagos eget.</p>
				<p>- Most fussunk! - A karjánál fogva, rohanva cipelte magával a nőt a telek
                            vége felé, ahol egy palánk zárta el az utat.</p>
				<p>- Ha a hátsó kijárást őrizték, akkor ön most abban a buta sorsban fog
                            részesülni, hogy együtt hal meg velem. Meg kell kísérelni, mert ha
                            Mortont elnyomják, akkor máris a sarkunkban vannak - mindezt futás
                            közben mondta. Gödrök, rozsdás vasak és mindenféle hulladék között
                            rohantak a palánk felé. Lilian megbotlott, és térdre esett.</p>
				<p>- Nem bírom... Nem bírom... - lihegte.</p>
				<p>- Muszáj! Az angyalát... - Ellentmondást nem tűrő határozottsággal egy
                            korty pálinkát töltött a laposüvegből Lilian szájába. Az ital égetett és
                            undorító volt, de erőre kapott egy kissé. A palánk még aránylag messze
                            volt... Rohantak... Istenem! Mi történik vele?! Gyilkosok között menekül
                            éjszaka, lebujokon, ópiumbarlangokon át...</p>
				<p>Mögöttük lábdobogás hallatszott. Marshall villámgyorsan megfordult,
                            felragadva az ólmosbotot, de leeresztette újra. Morton jött lihegve. Az
                            előbb még kifogástalan, fehér ruhája hosszú csíkokban lógott le róla, a
                            homlokán megsebesült, és járás közben az egyik tenyeréről folydogáló
                            vércseppeket rázogatott le. Mikor melléjük ért, elégült vigyorral
                            szólalt meg:</p>
				<p>- Nagyszerű hecc volt, mi?</p>
				<p>- Mi történt a támadókkal?</p>
				<p>- Néhányan még állták volna a küzdelmet, de légionisták is beavatkoztak a
                            gyalázatosak ellen, így azután eltisztultak azok is, akik még álltak a
                            lábukon.</p>
				<p>Mielőtt elérték volna a palánkot, az óriás hirtelen hasára szorította a
                            kezét, és leült egy kőre.</p>
				<p>- Megsebesült? - kérdezte Marshall.</p>
				<p>Nemet intett a fejével, azután lehorgasztotta, összegörnyedve, a hasa
                            fölé, mint valami sündisznó.</p>
				<p>- A májam - mondta színtelen hangon -, a májam. Odavan... Ez az, amit
                            sohasem tanulhatunk el a bennszülöttektől. Az ő májuk bírja, a mienk
                            nem. Vízzé válik vagy megkövesedik, puffad vagy sorvad... Fehérvérűséget
                            kapunk és sárgaságot... Lehetünk erősek, mint az oroszlán, és okosabbak,
                            mint Mohamed: a májunk nem bírja az Egyenlítőt...</p>
				<p>Kínosan vonaglott az arca, és a szeme pillanatok alatt besüppedt a
                            kíntól. Lilian közben mint egy rongydarab hevert lihegve a földön, ahova
                            leroskadt. Morton nyöszörögve mutatott rá:</p>
				<p>- Az istenért!... Vigye ezt a szerencsétlen nőt valahová... Velem nem
                            kell törődnie, én ilyen állapotban... már gyalogoltam negyvenkét
                            kilométert egy nap... Vigye már... És ha nem találkoznánk itt...
                            Lungaországban alkalmazva van, a “Fehér Telep”-en... Ha nem jön... vigye
                            el az ördög... Sok pénzzel jöhet haza onnan... Nagy üzlet... akkor nem
                            kell csavarognia.</p>
				<p>- All right! Köszönöm, hogy mellém állt...</p>
				<p>- Hagyjuk ezeket a hülyeségeket... - nyöszörögte az óriás - vigye inkább
                            ezt a szerencsétlen teremtést.</p>
				<p>Lilian nem ájult el, végtelen messziről és bágyadtan valahogy hallotta
                            ezt a beszélgetést, és mikor a csavargó felsegítette, megindult vele. A
                            palánk már nem volt messze. Holdfényben kirajzolódó pálmakoronák
                            látszottak messziről.</p>
				<p>- Szedje össze magát - súgta a lánynak, mikor célhoz értek. - Át kell
                            másznia. Majd én segítek. Ha lesnek ránk, adjon jelt idejében.
                            Megértette, amit mondtam?</p>
				<p>- Igen - mondta nyugodtan és határozottan Lilian. Érezte, hogy ismeretlen
                            veszély leskelődik rá és erre a férfira, akihez valami homályos módon
                            tartozik, és tudta, hogy sok függ az ő erejétől. Igyekezett erős lenni.
                            A férfi felemelte derekánál fogva, amíg kezével megkapaszkodhatott a
                            palánkban, azután tolta fel. Földet ért a túlsó oldalon.</p>
				<p>Megragadták!</p>
				<p>A sötétből több alak lépett elő, valaki átkulcsolta úgy, hogy két karja a
                            testéhez szorult, kiáltani akart, hogy jelt adjon Marshallnak, de egy
                            hatalmas tenyér tapadt a szájára, belefojtva a leheletet is. Még látta,
                            amint a csavargó teste átlendült a palánkon, és nyomban egy csomó kéz
                            ragadja meg, hat-nyolc revolver acélja csillan fel a holdfényben.</p>
				<p>Elájult...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Sir Geoffrey Halley csak késő este tért haza a lakására, de nem ijedt meg
                            túlságosan Lilian levelétől, mert már ott feküdt Mr. Samuel Bronson
                            távirata is:</p>
				<p>“Leánya délután fel négykor autóján elindult Rabat felé stop jelenleg
                            Mazagannál benzint veszek fel stop húsz frank stop utasítást és pénzt
                            Rabat főposta stop Bronson stop stop”</p>
				<p>Azonnal pénzt és sürgönyt küldött Casablancába.</p>
				<p>“Kövesse lányomat, de ne tartóztassa fel stop szükség esetén
                            megbeszélésünk értelmében lépjen közbe stop érintkezést állandóan tartsa
                            fenn velem stop Halley stop stop”</p>
				<p>Hiányzott ugyan Lilian a házból, de Sir Halley - eltűnődve ágyában - úgy
                            gondolta, jót fog tenni ennek az önfejű, makacs lánynak, ha kitombolja
                            magát egy utazgatással. Miért ne utazzon? Nyugodt, bölcs mosollyal
                            hunyta le a szemét, és nemsokára jóízűen aludt.</p>
				<milestone n="3" unit="endSubChapter"/>
			</div>
			<div type="chapter">
				<head>HARMADIK FEJEZET</head>
				<head>Sir Halley lánya öngyilkos akar lenni, de jó hangulatban van, és esténként
                        táncol</head>
				<milestone n="1" unit="startSubChapter"/>
				<p rend="head">1.</p>
				<p>A durva marok elengedte Lilian száját, ehelyett durva hangok törték meg
                            az éjszakai csendet, és négy-öt erős fényű zseblámpa villant fel az
                            éjszakában. Mindenfelé rendőrök nyüzsögtek, rongyos alakokat lökdöstek,
                            vagy hátukra csavart csuklójuknál fogva tolták előre a foglyokat, és aki
                            csak mukkanni mert, arra lesújtott a gumibot. Autóbusz nagyságú, sötét,
                            zárt gépkocsiba lökdöstek be mindenkit, Liliant is, Marshallt is. És az
                            autó máris vágtatott tovább.</p>
				<p>Hajtórazzia volt Mellahban.</p>
				<p>Ritkán, de a körülményekhez képest alaposan tisztogat meg egy-egy óvárosi
                            negyedet a marokkói rendőrség. A nagy, zárt autók, a reggelig permanens
                            legénység szüntelenül szállítja az éjszakai csavargókat, hajléktalanokat
                            és gyanúsakat.</p>
				<p>Hatalmas pincehelyiségben zsúfolták össze a razzia eredményét. Vén arab
                            koldusasszonyok, mohamedán kéregetők, testükön mesterségesen konzervált,
                            hatalmas fekélyekkel, élettelen alakok, akik még nem aludták ki az
                            alkohol- és az ópiummámort, ahogy hurokra kerültek a bűntanyán. Titkos
                            mulatók bennszülött táncosnői félmeztelenül, fejdíszekkel, csörömpölő
                            aranyutánzat derékkötőkben, ahogy sebtében autóba rakták őket, szökött
                            légionisták, munka nélküli matrózok, gyilkosok, tolvajok, kínai és
                            maláji lányok, francia és orosz nők, öregek, kövérek, arcukon a púder és
                            a rúzs piszokkal elmázolva.</p>
				<p>A csavargó egy sarokba vonszolta Liliant, hogy amennyire lehet, védje a
                            lökdöséstől. Hajnalig minden félórában egy tucat emberrel szaporodott a
                            társaság. Tömték, nyomták, püfölték őket, amíg valamennyien elfértek, és
                            sikongva, veszekedve, de mégis helyet szorítottak valahogy egymásnak.
                            Azután a rendőr újra behúzta az ajtót, és nem törődött velük senki. Aki
                            azt hiszi, hogy itt tragikus, fejvesztett, rémült hangulatban voltak
                            együtt a foglyok, az téved. Nem akadt köztük egy sem, akinek
                            vesztenivalója lenne az életben, akit a törvény szigora mélyebbre
                            taszíthatna, akit jobban megbélyegezhettek vagy megbüntethettek volna,
                            mint amennyi bűnhődést már eddig is cipelt magán, züllött, értéktelen
                            életének terhével. Bagóztak, cigarettáztak, ötvenféle nyelven
                            karattyoltak, némelyik evett, némelyik részegségében dalolt, esetleg
                            vitatkoztak várható sorsuk felett. A nők úgy is tudták, hogy a Quartier
                            Réservébe internálják őket. Tisztában voltak eddig is azzal, hogy ez
                            előbb-utóbb bekövetkezik, a különböző korú, fajú és múltú férfiak már
                            többször voltak itt, mi jöhet? Verés, csavargóbörtön, deportálás,
                            toloncolás... Eh bien! Nem mindegy? Egy nagy bajuszú, kövér, toprongyos
                            alak nyugodtan nagy falatokat tömködött a szájába. Leírhatatlan zsivaj,
                            bűz, fullasztó párolgás töltötte be a pincét. Lilian az iszonyattól
                            zsibbadtan állt a helyén, fuldoklott, és zokogás fojtogatta. Halálos
                            kimerültségében lekuporodott a kőre.</p>
				<p>- Ne hagyja el magát - bíztatta Marshall.</p>
				<p>- Azt hiszem... azt hiszem... rosszul leszek... - suttogta, és feje a
                            falhoz billent. A csavargó könyökkel igyekezett helyet csinálni, hogy
                            levegő érje Liliant.</p>
				<p>- Helyet! Adjatok helyet... Valaki rosszul lett...</p>
				<p>- Talán részeg!... - kiáltották gúnyosan. - Mi talán jól érezzük
                            magunkat?! - Azért amennyire lehet, tágultak, és bambán nézték az ájult
                            lányt. Marshall ismét kénytelen volt némi pálinkát tölteni a szájába,
                            pedig most ez az italhoz nem szokott leány az alkoholmérgezés
                            veszélyének volt kitéve. Az ónos, pállott hőség egyre fojtottabb lett,
                            újabb és újabb csoportokat préseltek közéjük, térddel, ököllel nyomkodva
                            be a tolongók közé ezeket a kapálódzó jövevényeket, a zaj és zsivaj még
                            bántóbbá tette az atmoszférát.</p>
				<p>Reggel tízes csoportokban vezették őket a kapitány elé. Délután még a
                            felénél tartottak. Akinek volt pénze, esetleg hozathatott valami
                            ennivalót az őrt álló rendőrrel, és ha az erőszakos, kiéhezett tömeg
                            elől meg tudta menteni, el is fogyaszthatta. Lilian apatikus volt.
                            Hagyta, hogy a csavargó ráerőszakoljon egypár falat süteményt, és
                            megitassa ismét néhány korty whiskyvel. Fájt a feje, émelygett az
                            alkoholtól, és érezte a saját szájából kiáradó pálinkaszagot.</p>
				<p>...Mintegy álomban rémlett előtte, hogy többedmagával vezetik lépcsőkön,
                            kanyargó folyosókon át, bagószagú szobákon keresztül, míg végül ott áll
                            egy asztal előtt, szemben az elgyötört, kigombolt zubbonyú, verejtékező
                            rendőrkapitánnyal, aki előtt az asztalon zsebóra, feketekávé, papír és
                            ceruza hever, mellette egy rendőrtisztviselő gépeli, amit diktál, a
                            teremben rendőrtisztek és további kihallgatásra visszatartott
                            gyanúsítottak ácsorognak. Azután rémülten vett észre két fiatalembert
                            blokkal, ceruzával, civilben. Újságírók! Az egyiket ismeri is
                            valahonnan!</p>
				<p>Liliannek nem kellett attól tartania, hogy felismerik. Haja csapzottan
                            lógott az arcába, tépett, sáros ruhája négy-öt helyen is elszakadt,
                            arca, karja piszkos volt és apró karcolásokkal tele, krónikus részeg
                            állapotában jóformán csak dadogni tudott. Azért mégis csodálatosan
                            világosan állt előtte a helyzet, tudta, hogy hol van, hogy kicsoda, és
                            hogy meggondolatlanságában milyen szörnyű helyzetbe sodorta önmagát és
                            apját is, aki ellen ezt a példátlan botrányt kíméletlenül fogják
                            felhasználni az ellenségei. Micsoda szenzáció a sajtóban... De ki
                            kényszerítheti arra, hogy megnevezze az apját, és az ő közbenjárásával
                            szabaduljon?... Inkább meghal! Előtte éppen két nőt vezettek el a
                            kapitány asztalától. A gép zakatolt, a kimerült kapitány diktált:</p>
				<p>- ...Nevezetteket... vagy várjon, helyesbítse: nevezett idegen országbeli
                            állampolgárnőket, miután foglalkozásuk nincs, és éjszaka berúgott
                            állapotban tartózkodtak Mellahban, erkölcsrendészeti eljárás céljából
                            átszállítottuk a Quartier Réservé kapitányságára. Pont... Gyerünk
                            tovább!</p>
				<p>A két nőt elvezették. És most már valószínűleg soha többé nem távozhatnak
                            a szörnyűségesen vidám Quartier Réservéből.</p>
				<p>A két újságíró jegyzett. Az egyik odafordult a kapitányhoz:</p>
				<p>- Külön ki fogom emelni a cikkemben, hogy milyen humánus és türelmes a
                            kapitány úr. A kapitány, akinek humanitását és türelmét valószínűleg
                            éppen az újságíró jelenléte provokálta, nagyot sóhajtott, és bólintott,
                            mint aki azt gondolta, hogy “Majdnem mondtam valamit...”</p>
				<p>- Neve?</p>
				<p>- Li... Lilian... Halley... - egy pillanatig félt, hogy mindenki
                            csodálkozva felugrik, de ez a mindennapos angol név senkit sem lepett
                            meg, és közömbösen nézték az ágrólszakadtlányt. A kapitány némi undorral
                            hátrább húzódott, mert Lilian szájából az alkoholpára egy hulláma
                            hömpölygött hozzá.</p>
				<p>- Mit csinál Marokkóban?</p>
				<p>- Á... átutazóban vagyok... angol... állampolgár...</p>
				<p>- Menj hátra egy lépést! - szólt rá a kapitány. - Csak úgy dől a pálinka
                            belőled! Te! Angol állampolgár! Aki Mellahban éjszaka részegre issza
                            magát, mint egy disznó.</p>
				<p>Lilian úgy érezte, hogy ezektől a szavaktól meg kell nyomban halnia. Úgy
                            látszik azonban, itt eddig is ebben a mederben folyt a társalgás, mert
                            általában közömbösen nézték a jelenetet. A kapitány nem kiabált, és nem
                            beszélt rosszindulatúlag, inkább megvetés és szemrehányás volt a
                            gorombasága mögött.</p>
				<p>- Van bejelentőlapod? Foglalkozásod?</p>
				<p>Lilian elővette retiküljéből az útlevelet, és odaadta. A kapitány csak
                            éppen a vízum dátumát nézte meg.</p>
				<p>- Hat hónapja érkeztél ide... Mit csináltál ezalatt, és hol voltál
                            bejelentve?...</p>
				<p>Most. Most kellene kimondania, hogy az apjánál lakott, a belváros
                            legelőkelőbb villanegyedében. Talán, ha nincs ott az újságíró? Nem! Még
                            akkor sem lett volna képes ezt a csúfos, szégyenteljes dolgot elkezdeni.
                            Összeszorította a száját, és hallgatott. A kapitány visszaadta az
                            útlevelet, megnézte az óráját, nagyot sóhajtott, néhányszor
                            végigszántott ujjaival a hajában, azután gépiesen diktálni
                            kezdett...</p>
				<p>- Lilian Halley, angol állampolgárnő, éjjel részegen Mellahban
                            tartózkodott, foglalkozása, bejelentett lakása nincs, mai napon a
                            Quartier Réservébe erkölcsrendészeti eljárás alá...</p>
				<p>Lilian bénultan állt. Egyszerre egy borízű hang szólalt meg mellette:</p>
				<p>- A hölgy a menyasszonyom! - mondta Marshall.</p>
				<p>- Kuss! Disznó!... - szólt rá a kapitány, azután az újságírókhoz fordult.
                            - Ezek mind kész jogászok. Tudják, hogy ha nem egyedülálló nőről van
                            szó, akkor az elkülönítés csak rendőrbírói ítélettel történhet meg.
                            Ezért azután ilyenkor előkerülnek a “vőlegények”!</p>
				<p>- Téved, kapitány úr - mondta Marshall. - A menyasszonyommal ma délelőtt
                            akartunk megesküdni, ennek örömére ittunk, és miután nincs ilyesmihez
                            hozzászokva, most nem képes helyes feleleteket adni.</p>
				<p>- Szóval - gúnyolódott a kapitány - te akarsz jótállni a nőért?</p>
				<p>- Átutazó angol állampolgárok vagyunk, és jogunkban áll francia földön
                            megesküdni. Jogunkban áll esküvő előtt mulatni, nem tehetünk arról, hogy
                            idehozott a razzia. Ha ez nem történik meg, akkor Lilian már a
                            feleségem. Bejelentett lakos vagyok Marokkóban, és ő nálam lakott
                            eddig.</p>
				<p>- Azt hiszed, hogy amit egy ilyen rongyos alak mond, mint te...</p>
				<p>- Nem tudtam, hogy a francia törvények alkalmazásánál a külső
                            megjelenésnek döntő szerepe van.</p>
				<p>A kapitány ámultan felállt - két öklével az asztalra támaszkodva -, és
                            kitátotta a száját. Úgy látszott, le akarja nyelni nyomban ezt a vakmerő
                            csavargót. Marshall, ha lehet, még piszkosabb és groteszkebb látványt
                            nyújtott, mint Lilian. Ha nincsenek itt az újságírók, most bizonyára
                            verést kap. Így a kapitány nyelt egyet, és leült.</p>
				<p>- Te nyomorult gazfickó! Azt akarod bebeszélni, hogy neked valami
                            foglalkozásod van?</p>
				<p>- Átutazóban vagyok Sierra Leone felé, egy angol cég alkalmazásában. Itt
                            a szerződésem. - Átnyújtotta az írást, amelyet Mortontól kapott. - Hogy
                            tépetten és összeverten nem lehet átutazni Marokkón, arra, azt hiszem,
                            nincs törvény. És arra sincs törvény, hogy rongyos emberek menyasszonyát
                            a Quartier Réservébe lehet vinni. - A kapitány úgy érezte, hogy azonnal
                            szétrobban ennyi pimaszságtól. De ezek az átkozott újságírók... Na
                            jó!</p>
				<p>- Szóval, te gyönyörűséges mákvirág, ma délelőtt feleségül akartad venni
                            ezt a szemmel láthatólag menyasszony külsejű hölgyet? És ennek a
                            boldogságnak a francia rendőrség állt útjában, mi? Szép időt töltöttem
                            veletek. Én ezt a nőt csak akkor engedhetem el, ha valóban a feleséged.
                            És mindkettőtöket csak úgy, ha az első induló vonattal eltávoztok
                            Marokkóból. Ha igaz, amit mondasz, akkor most átmentek ide szembe a
                            városházára, és megesküsztök. Két rendőr veletek megy, úgyis kell tanú.
                            Ugyanez a két rendőr fog ügyelni arra, hogy azonnal vonatra üljetek.
                            Ebben az esetben természetesen menyasszonyoddal semmiféle justizmord nem
                            történhet. Ez a legtöbb, amit tehetek értetek.</p>
				<p>Az újságíró boldogan jegyezte fel a francia rendőrség humánus
                            intézkedését. És Marshall bután, tehetetlenül állt.</p>
				<p>- Úgy lesz, ahogy a kapitány úr mondja - szólalt meg Lilian határozottan.
                            - Meg fogok esküdni a vőlegényemmel. - Szívében megsokszorozódott a dac
                            apja iránt, aki addig gyötörte a házassággal, amíg okozója lett ennek a
                            szörnyűségnek. Most majd fizethet a csavargónak! És meg is érdemli ez az
                            ember, hogy jól belenyúljon a válópör előtt a gazdag Halley
                            erszényébe.</p>
				<p>- Ez a házasság most az egyszer megmentett a Quartier Réservétől -
                            kiáltotta a kapitány -, de jól vigyázz, mert itt, Marokkóban csak
                            egyszer mehetsz férjhez! Többször a trükk nem válhat be! Ha ez a pasas
                            elvesz, akkor a két rendőr a pályaudvarra kísér. Ha esetleg
                            meggondoljátok magatokat, a szép hölgynek még mindig rendelkezésére áll
                            a Quartier Réservé.</p>
				<p>- Írja: Fred Marshall és Lilian Halley angol állampolgárokat állítólag
                            házasságkötésben akadályozták meg, ezért, amennyiben nevezettek valóban
                            házasságot kötnek, Lilian Halley ellen az erkölcsrendészeti eljárást
                            felfüggesztettük arra az időre, amíg bejelentett lakással és
                            foglalkozással bíró vőlegényével, Fred Marshall-lal megesküszik. Mint a
                            gyarmatokon nem kívánatos, idegen állampolgárokat, azonnali hatállyal
                            mindkettőjüket kiutasítom. A határozat ellenőrzésével Rawson őrmestert
                            és egy kísérőt bíztam meg... Phü!... Gyerünk tovább...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Ilyen házasságot még ritkán látott a világ. Marshallt és Liliant egy
                            rendőr fogta a felsőkarjánál. Házasságra természetesen nem
                            kényszerítették őket, de szigorú parancsuk volt, hogy a nőt, amennyiben
                            a házasság csak kitalált mese lenne, ismét visszakísérjék, hogy
                            lefolytassák az eljárást. A kapitány halálra szégyellte volna magát, ha
                            ezzel a trükkel sikerül az utcán elszökni Liliannek, aki szerinte már
                            legalább nyolc éve megérett a Quartier Réservére. A szétvert arcú,
                            tülökké dagadt orrú, befeketedett és feldagadt szemű csavargó igen
                            stílusosan illett a mellette haladó nőhöz, aki poros, rongyos, maszatos
                            és véres volt mindenfelé a sok karcolástól.</p>
				<p>Marshall megtorpant az anyakönyvvezető kapujában.</p>
				<p>- Jöjjön - mondta nyugodtan, hidegen Lilian, aki teljesen
                            kijózanodott.</p>
				<p>Az anyakönyvvezető halálra nevette magát. Soha ilyen esküvőt! A teremőr
                            tíz frank borravalót nyomott a vőlegény kezébe, olyan jól mulatott. A
                            tanúként szereplő két rendőr meghívta őket ebédre, de természetesen csak
                            a vasúti étterembe.</p>
				<p>Az ütött-kopott mellahi pályaudvaron már ott vesztegelt a vonat, amely a
                            legközelebbi kikötőbe viszi őket. Rawson őrmester és kísérője a peronon
                            állt az indulást várva.</p>
				<p>Barátságos mosollyal lengették utánuk a kalapjukat, és még akkor is
                            nevettek, mikor az utolsó kocsi vörös lámpájával eltűnt a kanyargó
                            szőlődombok első hulláma mögött.</p>
				<p>- Hosszú útra vállalkozott - mondta a férfi Liliannek.</p>
				<p>- Én a kikötőből visszatérek.</p>
				<p>- Marokkóba? Nem térhet vissza.</p>
				<p>- Mielőtt megköszönném, amit értem tett, megmondom, hogy ki vagyok...</p>
				<p>- Felesleges. Ön Sir Geoffrey Halley lánya, Lilian.</p>
				<p>- Akkor hát jól tudja, hogy nincs mit tartanom a marokkói
                            hatóságoktól.</p>
				<p>- A hatóságoktól nyugodtan visszatérhetne. Én nem engedem el magam
                            mellől. Én, a férje, követelem, hogy ahogy megfogadta, jóban, rosszban
                            tartson ki mellettem.</p>
				<p>A férfi hangja olyan színtelen, nyugodt és nyomasztó volt, hogy a leány
                            hátrahúzódott az ülésen.</p>
				<p>- Kicsoda... maga tulajdonképpen?</p>
				<p>- Fred Marshall. Fivére annak a “Bob” nevű újságírónak, akit az ön apja
                            könyörtelenül legyilkoltatott a bérenceivel.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>“Victoria, Cunard Line, 1932... febr. 4. Hospital.</p>
				<p>Sir!</p>
				<p>Pillanatnyilag a Cunard Line Victoria nevű hajóján fekszem mint
                            gyengélkedő a kórházban. Sajnos ezt nem számítják bele a jegy árába, és
                            költséges mulatság, illetve szomorúság. Csak a szoba (orvosi ápolás
                            nélkül, plusz gyógyszer) két font kilenc schilling. Azért nem fekhetem a
                            kabinomban, mert kificamodott karommal, fejsebemmel és
                            bordazúzódásaimmal nem lehetne naponta ápolókkal a távol eső
                            ambulanciára vinni anélkül, hogy ez a menet igen nagyszámú
                            nézőközönséget ne vonzana a hajó utasainak köréből, ami nekem is
                            kényelmetlen lenne. Remélem, ezt a tételt ilyen indokolással elismeri
                            költségszámlámon. (Az ápolónőnek naponta külön négy schilling jár, pedig
                            nagyon csúnya.)</p>
				<p>Ja igaz, elfelejtettem kedves lányáról írni. Hála istennek, jó
                            egészségnek örvend, és kitűnő hangulatban utazik a kelt hajón. Kocsiját
                            az Ön szállítócége befuvarozta a hajóra. A cég tisztviselőjével
                            megismerkedtem, aki közölte velem, hogy Ön Londonban lefizette a
                            visszaszállítás költségeit is. Amint látja, már utam elején értékes
                            adatok birtokába jutottam.</p>
				<p>Leánya Dora Cummings álnéven tartózkodik a hajón. Úgy látszik, attól fél,
                            hogy Sir kerestetni fogja a rendőrséggel, és ha a valódi nevét
                            használja, huszonnégy órán belül visszaviszik.</p>
				<p>Most a beszállásról:</p>
				<p>Első nap részt vett az ismerkedési banketten. Kitűnően táncolt, és jó
                            étvággyal evett, különösen homárt és vagdalt bélszínt. (Az utóbbiból
                            kétszer vett. Nekem nem ízlett.) Mindezt jól megfigyelhettem, miközben
                            észrevétlenül a közelében tartózkodtam. Szándékomban volt elmaszkírozni
                            a külsőmet, és mint nyugalmazott pecsétőr ősz szakállal vagy kopaszodó
                            hajjal aranykeretes csíptetővel, mint egy elmélyült, finom lelkű
                            terménykereskedő végezni megfigyeléseimet, de rövid tűnődés után
                            rájöttem, hogy igen tisztelt leánya eredeti megjelenésemben sem ismer,
                            így nyugodtan a közelében maradhatok mint egy jó megjelenésű, érdekes
                            arcú idegen úr. Amint látja, Sir, feladatomat mintaszerű stratégiával és
                            megfontolással készítettem elő. Ez a hajlandóság már gyermekkoromban is
                            megvolt bennem, úgyhogy szüleim egy időben komolyan foglalkoztak a
                            gondolattal, hogy katonát neveljenek belőlem. Ez egy nagybácsim
                            szándékán hiúsult meg, aki még a nyolcvanas években, egy őszi nagy
                            gyakorlaton reumát szerzett, és így bizonyos egyéni előítélettel nézte a
                            katonai pályát. Ennyit a beszállásról.</p>
				<p>Ami kedves levelét illeti, sokat tűnődtem az Ön írásbeli utasításán,
                            amelyet a nyugtázott összeggel együtt kézhez vettem. Ön itt megint csak
                            azt hangsúlyozza, amit első találkozásunkkor kötött a lelkemre, hogy
                            semmiben se akadályozzam kedves leányát, de ha kell, az életem árán is
                            hiúsítsam meg, amennyiben bárkivel is házasságot próbálna kötni.
                            Törvényeink értelmében sajnos ez a házasság akkor is érvényes, ha nem
                            mint Sir Geoffrey leánya, Lilian, hanem álnéven, mint Dora Cummings köti
                            meg. Amint láthatja, Sir, a jogtudományokkal is foglalkoztam, és hogy
                            nem lettem ügyvéd, annak elsősorban Isidora néném az oka, akit a
                            kilencszázas évek elején végrehajtottak. Ennyit az ön leveléről.</p>
				<p>Mint régi tekintély a szakmában, a magánnyomozók testületében sokszor
                            kifejtettem már azt az álláspontomat, hogy a detektív akkor áll hivatása
                            magaslatán, ha feladatát mindig a profilaktikus oldaláról fogja fel.
                            Előzzük meg a bűnöst, illetve akadályozzuk meg a tett kivitelében! Ezt
                            mondtam például Palmerre is, a családirtóra, a híres hasfelmetsző
                            rablógyilkosra. A detektív nem végzett tökéletes munkát, midőn ezt az
                            embert a hóhér kötelére juttatta! Meg kellett volna akadályoznia, hogy
                            kirabolja az embereket és közben felvágja a hasukat!</p>
				<p>Így gondolkoztam az ön leányáról is.</p>
				<p>Nem az a cél, kérem, hogy megakadályozzam a házasságot, hanem, hogy
                            megelőzzem azt a szövődményes lelkiállapotot, amely férfi és a nő között
                            a katasztrófát előidézheti. Feladatomat tehát két részre osztottam,
                            melyek a következők: megelőzni az ismeretségeket, megakadályozni a
                            gyöngéd kapcsolatot, és harmadszor: ha nincs más hátra, megakadályozni a
                            házasságot. E három fő cél lebegett előttem.</p>
				<p>Kedves leánya körül három úr forgolódott szokatlan buzgalommal az első
                            estén. Egy Herbert Simson nevű, akit látásból ismerek, és egy
                            pletykalapban olvastam róla, hogy válófélben van a feleségétől. Egy
                            bizonyos Thomson Percy nevezetű rádiómérnök, szimpatikus, csinos úr, de
                            skót létére meglehetősen szereti a whiskyt, és a harmadik, ez látszott a
                            legveszélyesebbnek. Alan Brown, az ismert úrlovas, tökéletes megjelenés,
                            tökéletes modor, és öltözködésmódjában az a bizonyos hanyag elegancia
                            érvényesül, amihez a világ összes férfiai közül csak néhányan értünk
                            kifogástalanul. Enyhe, kellemes időben kezdődött az utunk, az esték
                            kissé hűvösek voltak, de meghűléstől nem kellett tartanom, mert
                            felöltővel, sállal felszereltem magam, és különben is mesterségem olykor
                            kemény életmódra kényszerített, és így eléggé edzett vagyok. Ennyit a
                            három úrról.</p>
				<p>Az első napot arra használtam fel, hogy profilaktikus eljárásommal Simson
                            urat intézzem el. Névtelen levelet írtam neki, amelyben figyelmeztettem,
                            hogy a hajón utazik egy bizonyos Samuel Bronson nevezetű zseniális,
                            világhírű magándetektív, akit az ő válófélben levő felesége bízott meg
                            azzal, hogy adatokat gyűjtsön ellene, amelyek alkalmasak lesznek arra,
                            hogy a főtárgyaláson a férj hibájából mondják ki a válást, és így
                            tetemes tartásdíjat ítéljenek meg.</p>
				<p>Levelem vétele után megnézte az utasok névsorát.</p>
				<p>Ennek körülbelül nyolc napja. Azóta ez az úr nem mozdul ki a kabinjából,
                            még az ebédjét is felhozatja. Simson tehát már nem jöhetett
                            számításba.</p>
				<p>Thomson Percyt megmérgeztem. Számára kellemes méreggel, és nem is
                            halálosan. Vásároltam a hajón három üveg skót whiskyt (költségszámlámon
                            részletezve), és meghívtam kvaterkázni. Néhányszor együtt sétálgattunk
                            már a fedélzeten, és igen furcsa szokást észleltem a skótnál. Nem tudom,
                            ismeri-e Sir azt a türelmetlen embertípust, aki már a kapuban kezdi
                            fűzni a cipőjét, a lépcsőházban veszi le a nyakkendőjét és a
                            felsőkabátját, hogy ezekben a töredék időkben végezze el azokat a
                            műveleteket, amelyek révén gyorsabban ágyba kerülhet. Skót barátom éppen
                            ilyen volt. Egyszer a kabinja előtt beszélgettünk, és búcsúzkodás közben
                            panyókára vetette a kiskabátját, kigombolta az ingét, és mialatt kezet
                            fogott velem, bal kézzel lehúzta a jobb cipőjét, és úgy lépett a
                            kabinba. Mr. Thomson whiskyjébe három kávéskanálnyi tiszta alkoholt
                            kevertem. A hatás örökre feledhetetlen marad számomra. Mr. Thomson
                            eljárt a kereveten néhány nemzeti táncot, azután abba az érzéki
                            csalódásba esett, hogy ő a dalai láma, és megkérte legidősebb fia
                            számára az unokahúgom kezét. Miközben a kabinok mentén támogattam,
                            csendesen sírt, és kérte, hogy legyek igaz, jó barátja, mert a férjén
                            kívül nincs senkije, és az a gazember elhagyta. Közben kioldozta
                            nyakkendőjét, automatikusan levetette a nadrágszíját, kabátját már régen
                            a hóna alatt tartotta, és könyörgött, hogy mutassam meg a kabinját.
                            Hosszan szorongattam a kezét a kabin előtt, úgyhogy bőségesen maradt
                            ideje mindkét cipőjét levetni. Bal kézbe fogva két cipőjét, egy utolsó
                            kézszorítással bement a kabinba. Bevallom, Sir, hogy én az Ön leánya
                            kabinja elé vezettem.</p>
				<p>Hajnali négy óra öt perckor lépett a kabinba.</p>
				<p>Négy óra hat perckor nappali élet nyüzsgött a fedélzeten.</p>
				<p>Riadó!</p>
				<p>A kapitány mint egy ember rohant a fedélzetre.</p>
				<p>Több utas vadul követelte, hogy bocsássák le a mentőcsónakokat. Az első
                            tiszt nem tudta, miről van szó, és a gyermekeket összegyűjtötte a
                            társalgóban. Nem akarom Önnek részletezni Mr. Thomson helyzetét, kezében
                            cipőjével és szájában keresztben a nadrágszíjával, ahogy ott állt,
                            rémülten és sírva, mint egy átszúrt arcú pápua.</p>
				<p>A hangulat azután lecsillapodott, az Ön leánya is abbahagyta a
                            sikoltozást, mikor rájött, hogy a skót részeg, az utasok megosztoztak a
                            társalgóban levő gyermekeken, és aludni tértek. A legénység reggelig
                            készenlétben maradt.</p>
				<p>Most már csak egy ember volt hátra, az igaz, hogy a legveszélyesebb, Alan
                            Brown, az úrlovas. A skót se jött többé elő a kabinjából. Később, azt
                            hiszem, megtudta, hogy van még egy ilyen visszavonult utas, és
                            odaköltözött Simsonhoz. Állítólag egész nap römiznek.</p>
				<p>Alan Brown szemmel láthatólag tetszett az Ön leányának, akit most már
                            Dora Cummingsnak fogok nevezni, mert így szoktam meg. Miután eddigi
                            vonalvezetésem az volt, hogy a szerelmet könnyebb megelőzni, mint a
                            házasságot megakadályozni, az úrlovas esetében is alkalmazni akartam a
                            módszert. De ennek az embernek nem voltak kihasználható gyöngéi, nem
                            volt válófélben levő felesége, ezt ki kellett ütni a nyeregből.
                            Ellenflörtöt kellett indítani. Mr. Alan tökéletes férfiideál, szép,
                            kisportolt, izmos, művelt, szellemes és elegáns. Ki vehetné fel a
                            versenyt vele? Természetesen én kezdtem udvarolni a leányának. Este
                            megismertem, táncoltunk, és megkértem, hogy jöjjön velem sétálni a
                            fedélzetre. Közben egy teljes fél percig tartott a kézcsókom, és azzal a
                            halk, de impozáns férfilihegéssel tekintettem rá, amely kivétel nélkül
                            lebilincselte hozzám eddigi hölgyismerőseimet.</p>
				<p>A fedélzeten Miss Dora (nevezzük most már így) elköszönt tőlem, hogy
                            teázni akar menni a kabinjába. Megkértem, hogy hívjon meg engem is egy
                            csésze teára. Sokszor a legkiválóbb nőkben is csak mérsékelt szépérzék
                            található, s ez megakadályozott abban, hogy jobban megközelíthessem
                            tisztelt leányát. Ajánlkozásomra a boy útján küldött választ, amely így
                            hangzott:</p>
				<p>»Az a mód, ahogy ön egy úrinőhöz próbál közeledni, ha nem tudná,
                            ismeretlen az én társadalmi köreimben. Kérem, hogy ezután kerülje velem
                            a személyes érintkezést, mint ahogy én is ezt fogom tenni. Remélem, a
                            jövőben alkalmasabb partnereket talál közös esti sétákra.</p>
				<p>Dora Cummings«</p>
				<p>Bevallom, ez a kitérő válasz elkedvetlenített. Délben ugyan viszonozta a
                            fejbólintásomat kedves leánya, de ez a bólintás becsületsértésnek is
                            beillett volna. Este megint az úrlovassal táncolt, és utána a
                            sétafedélzeten ültek. Mögéjük lopózkodtam egy szellőztetőkürtő
                            árnyékában. És hallgatóztam.</p>
				<p>Még nem volt este, de a nappal már elmúlt, és ebben a violaszínű, szürke
                            derengésben úszott a hajó a dagály hűvös, de finom szellőjében, azzal a
                            valószínűtlenül sugárzó, sószagú alkonnyal burkolva be a fedélzet ferde,
                            hosszú árnyait, amely ellenállhatatlan lírai bájával nem egy úrlovas
                            legényéletének okozta vesztét. Sir, ez az alkony veszélyesebb a fiatal
                            szívekre a legnaivabb amerikai hangosfilmeknél is. Éreztem, hogy döntő
                            csatát vesztek itt nyomban az óceán poézisének narkotikumától, ha nem
                            cselekszem. Valami készül... Nagy szünetekkel beszélgettek, Sir! A
                            nagy szünetek minden beszélgetéseknél veszélyesebbek olykor, ha még
                            kegyeskedik visszaemlékezni férfikorának kezdetére.</p>
				<p>A beszélgetés valahogy így hangzott:</p>
				<p>- Este... este lejön a bárba, Miss Cummings?...</p>
				<p>Pauza. Derengés, opálzás, hajfürtöt lebbent a szél.</p>
				<p>- Ma este?... Nem tudom... Eh... Mindig táncolni. Nem unalmas?... Mr.
                            Alan...</p>
				<p>Generálpauza. Szemlesütött cipőorr obszerválás. Ibolyaszínű, rőt
                            reflexekkel igen bőkezűen bánik az ég. Nagyon meleg, halk
                            férfibariton:</p>
				<p>- Magával?... Magával, Miss Cummings?... Unalmas?</p>
				<p>Szünet. Egyetlen igen halvány csillag jelenik meg, az ég kissé elkékül,
                            én kissé elzöldülök. No, mi lesz? Ez a szünetek szünetje! Ennyi idő
                            alatt a tűzőrség bejárja az egész hajót, és meg lehet írni egy dráma
                            első felvonását.</p>
				<p>Most minden feleletnél rosszabb történik. A nő egyet sóhajt, és hirtelen
                            feláll. Istenemre, az úrlovas nyeregben van! Ő is felemelkedik
                            lassan.</p>
				<p>- Hová megy?...</p>
				<p>Mit kérdezi? Jól látja, hogy nem megy sehova, csak felállt! Gyerünk!
                            Gyerünk! Te Úristen! Az ég már teli van csillaggal! És a hold! Na
                            megállj, te nyavalyás... Ennek is épp most kellett buta, nagy, fehér
                            képével lenézni rájuk egy nyugodt, rőt színű felhő mögül. Hisz ettől még
                            egy haldokló zulukaffer is szerelmes lesz.</p>
				<p>- Megyek... a kabinomba... teázni... - Istenem! Ez a pimasz úrlovas
                            megfogta a kezét! A nő remegve kihúzza, és elfordul kissé.</p>
				<p>- Ha megengedi... - suttogja Brown - később teszem tiszteletemet. -
                            Mennyi csillag! Mikor jöttek ezek elő?! Furcsa, nagytüzűek és egész
                            apró, távol foszforeszkáló pontok. Az ég összes rendjelét feltűzte
                            sötétkék zubbonyára ezen a napon, és a halszagú esti szél hűvösen, de
                            barátságosan fújdogál...</p>
				<p>Sir, az Ön leánya nem felelt semmit. Ránézett hosszan az úrlovasra, és
                            lassan, lehajtott fejjel elment. Mi volt ez?... Ha elfogult nagybátyám
                            miatt nem is kerülhettem katonaiskolába, azért tisztában voltam vele:
                            kapituláció. Az úrlovas izzó szemekkel és megdicsőült, bamba mosollyal
                            nézett igen tisztelt leánya után. Azután ő is a kabinjába ment, hogy
                            felvegye azt az átkozott szmokingját, amit a világ legnyomorultabb, gaz
                            szabója az ön leánya ellen szabott ki csodálatosan lezseren és mégis
                            testhez állóan, hogy ez az úrlovas fejhosszal előzzön meg mindenkit a
                            nőknél. Csodálatos, varázserejű szmoking volt. Remek! Valamit tennem
                            kellett. És itt kapcsolódott be a néger boy. Uram, én nem vagyok híve a
                            lincselésnek, és megvetek minden faji előítéletet, de ez a néger fiú
                            elhomályosította előttem Grant tábornok emlékét, akinek annyi része volt
                            abban, hogy a déli államok kénytelenek voltak felszabadítani néger
                            rabszolgáikat. Ennyit a szmokingról.</p>
				<p>Mr. Alan Brown kabinjában, miközben a szmokingját húzta, megjelent a
                            néger boy egy levéllel, amelyben a következő kitérő válasz állt:</p>
				<p>»Az a mód, ahogyan ön egy úrinőhöz próbál közeledni, ha nem tudná,
                            ismeretlen az én társadalmi köreimben. Kérem, hogy ezután kerülje velem
                            a személyes érintkezést, mint ahogy én is ezt fogom tenni. Remélem, a
                            jövőben alkalmasabb partnereket talál közös esti sétákra.</p>
				<p>Dora Cummings«</p>
				<p>A levélpapíron és a borítékon külön szépen rá volt nyomtatva, a leány
                            neve és londoni címe. Kedves leánya, úgy látszik, jól felkészült a
                            szökésre, és ellátta magát mindennel, ami az álnév használatához
                            szükséges. (D. C. monogramos retikült is vásárolt.)</p>
				<p>Csak azt sajnálom, hogy Mr. Brown arcát nem láthattam közvetlenül a levél
                            olvasása után. Önnel közlöm, Sir, hogy a levelet ez a néger boy az én
                            megbízásomból továbbította, és azonos volt a válasszal, amelyet kedves
                            leánya hozzám írt. Költségszámlámon szerepelni fog két font, ennyit
                            fizettem a fiúnak (becsületszavamra), hogy Mr. Brownak úgy adja át a
                            levelet, mintha Dora Cummings küldené. Azt hiszem, örült volna, Sir, ha
                            este velem ül a bárban. Kedves leánya egyedül ült egy sarokban,
                            rendkívül zord arckifejezéssel. Nagyon bosszanthatta valami.</p>
				<p>Alan Brown egy csinos, szőke asszonnyal táncolt, később pezsgőztek, majd
                            karonfogva felsétáltak a fedélzetre. Igen tisztelt leánya rohamléptekkel
                            hagyta el a bárt, és kabinjába távozott. A hajó utasai közül többen
                            megfigyelték, hogy a különben oly barátságos természetű Miss Cummings és
                            Mr. Brown beszüntették a köszönő viszonyt. Ez nekem is feltűnt
                            másnap.</p>
				<p>Azt mondják régi lóversenyszakértők, hogy ha a paripa ügetés közben
                            egyszer »felvág«, akkor már sorozatos balszerencse kíséri a pályán. Úgy
                            látszik, úrlovasoknál is így van. Mr. Alan Brownt a szőke hölgy valami
                            férfirokona alkalmatlan időben kereste fel a kabinjában, ebből először
                            verekedés lett, később eljegyzés, zavaros história, amin senki sem tud
                            eligazodni, de Mr. Brown most már állandóan karonfogva sétál a szőke
                            hölggyel, mögöttük a közeli férfirokon, méltóságteljesen és zordonan,
                            magassága két méter öt centiméter, mellbősége kiszámíthatatlan. Azt
                            mondják, Európa súlyemelő bajnoka. Így van ez. Régi sportemberek mindig
                            megtalálják egymást. Az úrlovasnak csinos kis kötés takarja el a bal
                            szemét. Jól áll neki. Különösen szmokinghoz.</p>
				<p>Nem is lett volna semmi baj, ha ez a néger boy nem gyűjtené a
                            számolócédulákat. Sir! Grant tábornok nyugodjon békével, és minden
                            tiszteletem Lincoln Ábrahámé! De ha ez a számolócédula-gyűjtő néger az
                            elhunyt két kiváló gentleman környezetében élt volna, talán minden
                            másképpen történik. A legszebb sárga whipcord-ruhám volt rajtam. Alig
                            látható, világos színű kockákkal, dupla soros, amilyen szakemberek
                            szerint kettő sincsen a kontinensen. És ez volt az egyik! A sétafedélzet
                            korlátjának dőltem, és néztem az aranyszínű napsugárban csillogó
                            víztükröt, amely apró rezgéseivel mintha millió törött üvegdarabból
                            állt volna, és midőn továbbmegyek... Sir! A karfából mintegy negyvenöt
                            centiméternek a mintája szép, fehér színben, pontosan rajta volt az én
                            whipcord-ruhámon! Oda volt a sárga szín, a finom kockák, az egész ruha,
                            a dupla sorral! Kifakadásomra megjelent a steward. Ő is a fejéhez
                            kapott!</p>
				<p>- Uram! Ez frissen volt mázolva!</p>
				<p>- Miért nem jelezték?! - üvöltöttem.</p>
				<p>- Sir, jeleztük! Nézze, itt van még a spárga! Számolócédulák lógtak
                            rajta! Ki a fene gyűjti itt a számolócédulákat?</p>
				<p>- Úgy érti ezt, hogy valaki levette a zsinórról a számolócédulákat,
                            amelyek jelezték a mázolást?!</p>
				<p>- Természetesen úgy! Egy óra előtt még itt lengtek a szélben a kis
                            cédulák! Én magam fűztem fel őket!</p>
				<p>- Meg kell téríteniük a káromat! Jelenteni fogom a konzulátusnak! Úgy
                            látszik, óvakodtak a diplomáciai bonyodalmaktól, mert megfizették a ruha
                            árát, de a szabást, a szabást, Sir, nem lehet megfizetni pénzzel, egy
                            névtelen zseni hattyúdala volt, utolsó munkája, mielőtt csődbe ment. Még
                            másnap is vigasztalhatatlan voltam. Ki sem mozdultam a kabinomból.</p>
				<p>Csak délután mentem le a társalgóba, a gyászomban két koktélt ittam, és
                            oktalanul három schillinget költöttem, ahogy ez a főpincér cédulájáról
                            kiderült. És ez a cédula, uram, kórházba juttatott. Alighogy a főpincér
                            eltűnt, egy hang suttogott a fülembe, és egy fekete kéz nyúlt ki az
                            asztal fölé:</p>
				<p>- Ó, jóságos Lord Mister... Adni Jimnek a számolócédula... Jim gyűjteni
                            minden számolócédula...</p>
				<p>A tettes! Sir megérti a drámai pillanatot. Átérzi a másodpercet, midőn
                            Hamlet megtudja a szellemtől, hogy ki volt apja gyilkosa?! A néger
                            gyerek taszította le trónjáról a divat királyát, a dupla soros
                            whipcord-álmot! Ó, sir, hát van olyan Hamlet a világon, aki ennek a
                            kölyöknek nem ken le egy pofont?!</p>
				<p>Megtörtént.</p>
				<p>És ki sejthette, hogy ez az alattomos kölyök, akiben az emberi ösztönök
                            legalantasabbja tombolt, bosszút fog állni első felháborodásában, ki
                            sejthette, hogy ez nyomban Mr. Alan Brownhoz rohan, és elmondja neki,
                            hogy a levelet nem Dora Cummings küldte, hanem én. Sir, ha egy úrlovas
                            brutális, akkor nagyon durva tud lenni.</p>
				<p>A hajó tatján jött szembe velem, és a leghevesebb szemrehányásokkal
                            illetett. E szemrehányások következtében szorulok pillanatnyilag gondos
                            kórházi ápolásra.</p>
				<p>Mindez azonban már nem változtathatott az ő eljegyzésén, aminek a
                            súlyemelőbajnok külön nyomatékot adott, és nem változtathatott azon az
                            óriási távolságon, amely most már az Ön leánya és Alan Brown között
                            állt.</p>
				<p>Betegségem alatt a steward informált, akivel külön megfigyeltettem igen
                            tisztelt leányát, és tőle tudom, hogy meglehetős elhagyatottságban tölti
                            idejét. Valahogy híre ment, hogy mindazon férfiakat, akik Dora
                            Cummingsszal foglalkoznak, különleges balszerencse éri. A bárban szól a
                            zene, a sétafedélzeten alkonyatkor párosával sétálnak a boldog emberek,
                            és az Ön leánya, aki pedig becsületemre a legszebb hölgy a hajón,
                            egyedül bolyong, mint a Loire menti elátkozott lovagvár fehér asszonya.
                            Az urak félnek tőle, a hölgyek Alan Brown és Thomson botránya óta
                            bojkottálják. Úgy hallom a stewardtól, hogy alkonyatkor órákig áll a híd
                            karfájánál, és nézi a vizet merengve, tűnődve és csodálkozva. Nem érti.
                            Engem pedig most visznek röntgenezni. Ennyit a költségeimről.</p>
				<p>Tisztelő híve: Samuel Bronson”</p>
				<milestone n="3" unit="endSubChapter"/>
			</div>
			<div type="chapter">
				<head>NEGYEDIK FEJEZET</head>
				<head>Miss Lilian is hajón utazik, de mint túsz</head>
				<milestone n="1" unit="startSubChapter"/>
				<p rend="head">1.</p>
				<p>Az afrikai vasút döcögő kemencéje Mogador felé haladt. Bár az
                            Atlasz-hegység változatos sziklái között kanyargott a töltés, a hőmérő
                            mégis lassan negyven fok felé közeledett, és bent a fülkében talán
                            negyvenöt fölött is állhatott a meleg, ahogy ez a vaskazetta megszakítás
                            nélkül, a perzselő napsugarak özönlésében folytatta útját. Azután
                            egyhangú homoksivatagon döcögött át a vonat. A végtelenbe nyúló dűnék
                            finom hullámvonalait csak olykor szakította meg ritkás alfafűvel benőtt,
                            cserjés táj. Lilian a rossz szagú, forró fülkében a kimerültségnek abban
                            a monoton állapotában ült, amely már nem kínzó, mert megszokottságával
                            érzéketlenné tette az idegrendszert. Ez az az állapot, amelyben elpuhult
                            nagykereskedők a lövészárokban váratlanul tudatára ébrednek annak, hogy
                            aránylag sok minden elviselhető, amiről azelőtt azt hitték, hogy
                            belehalnának, ez az a bizonyos állapot, amitől elszegényedett orosz
                            nagyhercegek bölcs természetfilozófiákra jönnek rá, és csodálkozva
                            konstatálják, hogy a nyomor és a kín - mint állandó állapot - nemcsak
                            elviselhető, hanem megszokottá is válhat.</p>
				<p>- Szóval... maga tervszerűen... juttatott engem ebbe a helyzetbe? -
                            kérdezte Lilian.</p>
				<p>- Nem. Mikor először megpillantottam a gázlámpa mögül, alapjában véve
                            sajnáltam. Nekem Halley leányával semmi dolgom nincs. A kegyetlen
                            bosszúállás gondolata tölti ki most az életemet, de nőkkel nincs
                            leszámolnivalóm. Maga nem tehet arról, hogy Halley leánya.</p>
				<p>- Büszke vagyok rá! - mondta ellenségesen.</p>
				<p>- Tőlem még büszke is lehet rá. Gusztus dolga.</p>
				<p>- Ön nyomorult gyáva, ha sértegeti előttem az apámat, mert tudja, hogy nő
                            létemre nem vehetek elégtételt...</p>
				<p>- Csak lassan!... Hé! Kisasszony!... Egyelőre az apja miatt még nyugodtan
                            szórakoztathatná most a Quartier Réservé matrózait!... Hallja?! - mondta
                            durván a csavargó. - Tanuljon meg tisztességesen beszélni a férjével,
                            mert megjárhatja!</p>
				<p>Lilian iszonyodva húzódott a fülke sarkába. A csavargó egy kézzel
                            cigarettát tett a szájába, és miután sebesült karját, úgy látszott,
                            mozdítani sem tudja, odaadta Liliannek a gyufáját:</p>
				<p>- Gyújtsd meg a cigarettámat! - A lány gépiesen engedelmeskedett. A
                            csavargó elégedetten húzta fel a lábait is az ülésre. Teljesen
                            összedagadt szeme most már a fekete süppedéken túl zöldbe játszó, lilás,
                            véraláfutásos árnyékokkal színeződött el. Olyan volt ez az ember, mint
                            valami szörny.</p>
				<p>- Mától fogva tegezlek, és te is tegezni fogsz. Értetted?!... Először
                            csak segíteni akartam rajtad. Én már ilyen ostoba vagyok. Ha védtelen
                            nőről van szó, még egy kutyának az ivadékán is segítek. Azt akartam,
                            hogy azzal a menyasszony-vőlegény hazugsággal kirántsalak a csávából...
                            Csak miután már férj és feleség lettünk, jutott eszembe, hogy irtózatos
                            hadjáratban vagyok most, hogy minden eszközzel el akarnak pusztítani.
                            Hát ebben a hadjáratban téged magam mellett tartlak túsznak. Érted?!...
                            Nézz jól meg! Hé! Hallod?!... Minden ütés, minden vérfolt az apád
                            hóhéraitól származik... Az éjjel le akartak lőni, mint valami
                            kutyát!...</p>
				<p>- Amit maga mond...</p>
				<p>- Ne magázz, mert...! - mondta a csavargó, és ráemelte a kezét Lilianre.
                            A lánynak nem volt kétsége afelől, hogy ez az ember habozás nélkül
                            megüti, ha nem engedelmeskedik neki. Először életében érezte, hogy
                            engedelmeskednie kell. Kell!</p>
				<p>- Amit itt... amit te mondasz az apámról... nem tudom elhinni...</p>
				<p>- Majd elhiszed... Egyelőre nem sikerült nekik semmi. Az öcsémet
                            megölték, de nem tudták, hol vannak az írásai, csupa gyalázatos adat
                            Halley ellen... Az én nyomomban szaglásztak, mint a vizslák. Úgy
                            látszik, sejtették, hogy az öcsém megírta nekem a helyet, ahol
                            elrejtette ezeket... - Fél kézzel íráscsomót húzott ki kabátja
                            belsejéből egy pillanatra. - Hetekig jártak a nyomomban. De én ügyesebb
                            voltam... - Röhögött és bólogatott. - Becsaptam őket, és az írások itt
                            vannak nálam. Egy golyót küldtek utánam, de csak a karomat lőtte át. Azt
                            hitték a barmok, mikor lelöktek a viskó tetejéről, hogy kitörtem a
                            nyakamat. Jött egy rendőr, erre elfutottak. Pedig kutya bajom volt,
                            néhány zúzódáson kívül... Azután hajtóvadászatot tartottak. Várták, hogy
                            valahol megpihenjek vagy lefeküdjek... Állandóan négyen-öten jártak a
                            nyomomban... Szörnyű volt! Három napig nem aludni... Három napig úgy
                            járni, hogy háttal mindig a falat érezzem magam mögött... És akkor az a
                            kavics eltalálta a bal szememet... És átlőtt karral csak bolyongani
                            tovább... Most már negyedik napja nem aludtam...</p>
				<p>- A...aludj el... - szólt bátortalanul Lilian.</p>
				<p>Marshall durván felkacagott.</p>
				<p>- Hogy álmomban elszedd az írásokat, mi?!... Esetleg leszúrjál... Csak
                            bízd rám. Majd alszom, ha itt lesz az ideje - mondta szinte
                            eszelősen.</p>
				<p>- Csak nem képzeli... képzeled...</p>
				<p>- Csend! Azt hiszed, hülye vagyok?!... Hogy megbízom a Halley
                            leányában?!...</p>
				<p>Lilian lassan tisztába jött a férfi állapotával. Halálosan kimerült. A
                            rettenetes erőfeszítéstől valami zavar támadhatott Marshall agyában.
                            Hogy szörnyűségeken mehetett keresztül, az látszott rajta. Látható fél
                            szeme vérszínűen, ijesztően villogott a lányra, és a hangja egész
                            suttogóvá rekedt. Lehet, hogy lázas is, és valószínűleg igaz, hogy négy
                            napja nem aludt. Nem tudott okosabbat mondani, mint ezt:</p>
				<p>- Megmentettél engem a botránytól, és most a férjem vagy. Mindent úgy
                            fogok tenni, ahogy akarod.</p>
				<p>- Ezt ajánlom is... - sziszegte a csavargó. - Az öcsémet azért ölték meg,
                            mert nagyon utánajárt ennek a Nyersanyagkutató Részvénytársaságnak... És
                            engedélye volt a gyarmatügyi minisztertől, hogy megnézze
                            Lungaországot... Mielőtt elindulhatott volna, megölték. De ezek az
                            írások hozzám kerültek... Véletlen, hogy az az óriás barom alkalmazott a
                            telepre... Különben minden segítség nélkül odamentem volna... Mert ott
                            nagy gazság készül! És most én sem vagyok védtelen... Kezemben van mint
                            túsz, az ellenség egyetlen leánya... Nem akarlak belekeverni téged...
                            Nem akarlak az apád helyett bántani... Nem akarom a bűnöst úgy megütni,
                            hogy olyat is találjak, aki esetleg ártatlan... De ha becsapsz... ha
                            megszöksz... akkor a világsajtó leközli... azt a jegyzőkönyvet... a
                            marakeschi rendőrségről... hogy Lilian Halley... a nagy Halley leánya...
                            részegen, éjszaka a kapitányságra került... és csak azért oldották fel
                            az erkölcsrendészeti eljárást... mert bebizonyosodott, hogy
                            vadházasságban él egy csavargóval... akihez feleségül is ment...</p>
				<p>Lilian átérezte a fenyegetés súlyát. Igen. Ha ez a csavargó akarja, akkor
                            örökre megsemmisítette erkölcsileg a Halley családot.</p>
				<p>- Mondom... nem akarok asszony kezével lesújtani Halleyre... esetleg te
                            nem is tudtál a dolgairól... Bár ezt nem hiszem... Csend! Ne merészelj
                            közbeszólni, ha beszélek!... De most már a harc nem olyan egyenlőtlen.
                            Legalább egy túszom van... És ha keményen akar sújtani rám, akkor
                            megtudja majd, hogy téged is eltalál... Érted?!... És ha valami
                            aljasságot tervezel ellenem....</p>
				<p>- Hidd el... esküszöm...</p>
				<p>- Csend!</p>
				<p>Kint végtelen, vakító sárga hullámdombokkal rohant a sivatag, és ahogy a
                            hanyatló nap sugarai ferdén vetültek a dűnékre, egyetlen óriási
                            sakktáblának látszott ezer meg ezer homokpad apró árnyékával a lapály. A
                            csavargó kezével és fogával lassan oldozni kezdte karsebén a kötést.
                            Kissé ügyetlenül ment ez a munka.</p>
				<p>- Engedd meg... hogy segítsek - mondta Lilian, és kinyújtotta a kezét, de
                            rémülten visszahúzódott, ahogy a csavargó, mint valami láncos eb,
                            horkant rá:</p>
				<p>- Ott maradsz! - Állandóan szemmel tartva a lányt, leoldozta a piszkos
                            rongyokat. A seb gyulladt volt és gennyes. Kulacsából némi vízzel,
                            amennyire lehetett, letisztogatta, és újra átkötötte. Nehézkesen,
                            lassan, bal kézzel és a fogával csomózta megint össze.</p>
				<p>Este lett. A hőmérséklet minden átmenet nélkül mínusz alá süllyedt. A
                            hold fehér fénye alatt misztikus, dermedt, sivatagi táj rohant a vonat
                            mentén, és csillogó, tölcsér alakú, finom porfátylak vonultak az esti
                            légáramlásban.</p>
				<p>Lilian egész testében didergett. Takarójuk, kabátjuk, egyáltalán
                            semmiféle poggyászuk nem volt. A leány, ahogy a nagy kimerültségtől
                            elalélt, halántékával odakoccant a fülke oldalához, és riadtan
                            egyenesedett ki újra. A csavargó felhúzott lábakkal, mozdulatlanul
                            kuporgott vele szemben, a pad sarkában.</p>
				<p>- Mikor... mikor érkezünk Mogadorba? - kérdezte Lilian.</p>
				<p>- Nem tudom.</p>
				<p>Felriadt hiénák ügettek el ijedten a töltés mellől, nekiiramodva a
                            sivatagnak.</p>
				<p>- És... azután... ha megérkeztünk... mit kívánsz tőlem?</p>
				<p>- Nem tudom.</p>
				<p>...A fékek megcsikordultak, és elnyújtott sípolással lejtőn rohant a
                            vonat, gyorsan elhagyva egy kivilágított blokkházat. Azután megint csak
                            a félelmes éji sivatag egyhangú homokhullámai következtek. Lilian
                            nyirkos, merev kezét dörzsölgette. Tudta, hogy a dermesztő hideg, a
                            félelem és sajgó csontjai dacára el fog aludni. A csavargó gonosz,
                            dagadt arcával feléje fordult, és egyetlen látható szemének
                            rosszindulatú tekintetét nem vette le a leányról.</p>
				<p>Elaludt. Zavaros álmában koldusok és rendőrök nyüzsögtek, jajok, füttyök,
                            csörömpölés, röhögés, revolverlövések... Százezer kar nyúlt utána...</p>
				<p>Tépték, vonszolták... Azután lassan leszűrődött agyából, a sok nyugtalan
                            vízión keresztül, az elmúlt huszonnégy óra izgalma, és mélyen elaludt,
                            olyan tompa, súlyos alvással, hogy jobbra-balra koccanó feje élettelenül
                            rázódott a nyakán, és nem ébredt fel, csak hajnalban.</p>
				<p>Kinyitotta a szemét.</p>
				<p>...A sivatagnak nyoma sem volt, és a tejszínű derengésben Mogador festői
                            környékének lágy vonalú, vidám szőlődombjai között kapaszkodott
                            zakatolva a vonat. Úgy érezte, hogy minden tagja törött, ficamodott, és
                            elviselhetetlenül nyilallt a nyaka, ahányszor megmozdította a fejét.
                            Reggel volt.</p>
				<p>...És vele szemben ugyanúgy és ugyanott ült a csavargó, aki
                            rosszindulattól izzó, egyetlen látható szemét egész idő alatt nem vette
                            le a lányról.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>- Itt megmosakodhatsz, addig én majd szerzek valami ruhafélét.</p>
				<p>- És mi lesz... azután?</p>
				<p>- Délután indul egy gőzös Sierra Leonéba. Hatig készülj el. Addig
                            alhatsz.</p>
				<p>- De én...</p>
				<p>- Engedelmeskedj, és ne fecsegj sokat. Ha akarod, visszautazhatsz, ha
                            akarod, velem jössz. Megmondtam neked a vasúton, mi történik, ha
                            elszöksz. Nem foglak őrizni. Mire visszatérek, hozd rendbe magad.
                            Megértetted?</p>
				<p>- I... igen... - mondta csendesen, engedelmesen a lány.</p>
				<p>Kőcsebrekben hordta egy néger asszony a meleg vizet. Fürdőszobáról
                            természetesen nem volt szó abban a hotelban, ahová Marshall vezette. Még
                            sohasem esett olyan jól a langyos víz Liliannek, mint ebben az agyagos
                            padlójú szobában, ahol pedig az egyik vizescsöbör mögül egy ijedt, nagy
                            béka ugrott ki, és valószínűleg volt még néhány élőlény a párás, ázott
                            fal repedéseiben. Csak miután tetőtől talpig lemosta magát, látta a
                            karcolásokat, kék foltokat, zúzódásokat a testén. Először életében tört
                            meg a büszkesége, makacssága, önfejűsége, és milyen lealázó módon...</p>
				<p>A néger nő azután egy gyékényfalú szobába vezette. Nagy láda állt itt
                            pokrócokkal letakarva, egy kétes tisztaságú fejpárnával. Ez volt az
                            “ágy”. Mintha pompásabb fekvőhelyen még sohasem hált volna, úgy aludt el
                            nyomban Lilian. Arra ébredt fel, hogy a néger nő rázogatja:</p>
				<p>- Kelni fel, Miss... A Mister már türelmetlenül várni...</p>
				<p>Egy széken ruhaneműk voltak odakészítve. Olcsó, vásári holmik, de újak és
                            tiszták.</p>
				<p>- Mister üzeni, hogy hajó indul... Nagyon sietni tessék.</p>
				<p>- Hány óra van?</p>
				<p>- Én nem ismerni óra... Missis aludni sok-sok óráig... Mister már régen
                            itt lenni, és inni pálinkát lent...</p>
				<p>A füsttel és lármával teli ivóban egy zongoraverkli a “Kék Duna” keringőt
                            játszotta. Marshall a sarokasztalnál ült, és cigarettázott. Közömbösen
                            nézett a nőre, és megvárta, amíg az asztalhoz ér.</p>
				<p>- Nemsokára indul a gőzös. Olcsó hajó, tehát nehéz út lesz - mondta
                            hidegen. - Kipihented magad? Nem vagy beteg?</p>
				<p>- Nincs semmi bajom - felelt a lány ugyanolyan hidegen. Elhatározta, hogy
                            nem fog megalázkodni a csavargó előtt. - Hajlandó vagyok veled menni,
                            ahová kívánod. Ha ez az ára annak, hogy ostobaságom miatt ne döntsd
                            romlásba az apámat.</p>
				<p>- Ez az ára. - Kivett egy pénzdarabot a zsebéből, és kopogott az
                            asztalon: - Fizetni!</p>
				<p>...A King George ócska kis gőzös volt. Ütött-kopott bordázatán mélységes
                            nyomokat hagyott az idő, és úgy érezte, aki rajta ült, hogy a motor
                            rázásától szétesik a hajó, olyan rozoga, elnyűtt, tágult és vedlett volt
                            minden léce, szelepe, csavarja. Nem is volt berendezve
                            személyszállításra. Gyöngyöt, színes kartont, rézmattákat és mindenféle
                            bennszülött csereárut vitt Sierra Leonéba, ahonnan kóladióval és gumival
                            tért vissza. Két egymásba nyíló ajtó kajütjében olykor utast is
                            szállított, a szegényebb fajtából, akiknek drága volt a legolcsóbb
                            személyszállító hajó tarifája is. A legénység négy bennszülött
                            rablógyilkosból állt, és kapitányuk Ryan, egy vén, piszkos kalóz, a
                            világ minden tengerén hajózástól eltiltott, csempészésért és
                            rabszolgakereskedésért többszörösen büntetett előéletű egyén. Pick, a
                            másodkormányos csak nemrégen szökött meg a szumbavai fegyenctelepről,
                            ahol tízéves büntetését töltötte. A társaság, amely ezt a hajót járatta,
                            tisztában volt azzal, hogy a King George-on rendes legénységet nem
                            alkalmazhat, miután a gőzöst már régen ki kellett volna vonni a
                            forgalomból, mert a törvényszerű előírásoknak tipikusan nem felelt meg.
                            Jó húsz centivel mélyebbre süllyedt a szabad merülési előírásnál,
                            berendezéséből nélkülözhetetlen tárgyak és műszerek hiányoztak, gépe
                            minden percben felmondhatta a szolgálatot.</p>
				<p>Marshall egy batyut hozott magával. Úgy látszik, amíg a leány aludt,
                            nemcsak ruhafélét, hanem egyéb szükséges holmit is beszerzett.</p>
				<p>Langyos, sűrű, trópusi zápor zuhogott, mikor végighaladtak a piszkos
                            fedélzeten a hajóhoz tartozó közömbös, toprongyos alakok között a
                            kabinjukba. Dohos két fülke volt, jó magasan egy-egy kis gömbölyű
                            szellőztetőablakkal ellátva. Az ajtó, amely a két kabint elválasztotta
                            egymástól, egyaránt nyílt kifelé és befelé, kilincsnek már nyoma sem
                            látszott rajta.</p>
				<p>Lilian újra elvesztette határozottságát. Nagyon félt. Mi lesz, ha nem
                            zárhatja magára éjszakára az ajtót? Több esze volt, semhogy ilyesmit
                            mondjon a csavargónak. Tudta, hogy a helyzetén csak rontana, ha
                            kimutatná rettegését.</p>
				<p>- Csomagolj ki a batyuból minden holmit, ami a tiéd, és vidd át a
                            fülkédbe. Van ott egy gyorsforraló, spiritusz, meg minden, ami kell,
                            azon süssél kettőnk számára rántottát.</p>
				<p>- Ellátást nem kapunk a hajón?</p>
				<p>- Csak ha minden étkezésért fizetünk. Nincs kedvem ezeket a rablókat
                            tömni. Sok helyen megállunk, majd a parton mindig vásárolunk élelmet, és
                            te főzöl. Gyerünk!</p>
				<p>Nem mondta, hogy még sohasem főzött. Nem szólt semmit, kicsomagolta a
                            holmikat, és hozzáfogott a rántottasütéshez. Összeégette a kezét a
                            fröcskölő zsírral, de végre elkészült az étel úgy-ahogy... Engedelmesen
                            leült a csavargó mellé enni.</p>
				<p>Azután hideglelős rázkódással megmozdult a hajó, és a szellőztetőablakon
                            keresztül tovatűnő parti fények kévéi váltották egymást a kabinban. A
                            viharlámpa csikorogva táncolt a mennyezeten rácsos, piszkos üvegében.
                            Mentek.</p>
				<p>- Aludni akarok - mondta a csavargó, és felállt. - A másik szobában fogsz
                            lakni. Menj.</p>
				<p>Lilian engedelmeskedett.</p>
				<p>A másik kajüthöz tartozott ugyan egy mosdófülke, de ezzel szemben megvolt
                            az a hátránya, hogy elhagyni csak Marshall szobáján keresztül lehetett.
                            Lilian bement a hálókamrába. Sikerült ügyesen az egyik hegyes, éles kést
                            magával vinni a vacsorázóasztalról. Ruhástól ült az ágyon, kezét a párna
                            alá csúsztatva, a kés markolatára. A legvégsőkre el volt szánva.</p>
				<p>Aritmiás küszködéssel dobogott a hajó beteg szíve, zihálva, fújtatva,
                            zörögve, és a viharlámpa csikorogva lengedezett. Lilian néhány nap alatt
                            nagyon hirtelen és nagyon mélyről ismerte meg az életet. Megtudta, hogy
                            milyen a szegénység maró, elviselhetetlen szaga, lebukott emberek
                            szenvedése, megaláztatások, kutyába vevés, sehova se tartozás és az a
                            mélységes kiszolgáltatottság, amellyel nyomorult tömegek, mint
                            rongydarabok a házaló batyujában, úgy hevernek összepréselve,
                            tehetetlenül, hajókon, bérkaszárnyákban, utcákon és rendőrségen;
                            szortírozzák, szétdobálják, eltépik, bemocskolják és kimossák őket,
                            anélkül hogy egy szavuk lehetne hozzá, anélkül hogy megvédené vagy
                            megsajnálná őket valaki...</p>
				<p>Saját veszélyes kalandjain túl, mintegy magasabbról is látta - emberi és
                            szociális szemmel - azt, ami eddig is előtte volt, de sohasem
                            foglalkoztatta, sohasem érezte át teljes valóságában: a szegénység, a
                            bűn, a megalázottság fogalmát. Az ember mindig tudja jól, hogy létezik
                            csonttörés, olvas is X. úrról, akit elütött az autó, de hogy mit jelent
                            ez valójában, azt sohasem tudhatja úgy, mint aki ebben az állapotban a
                            mentőautóban fekszik. Lilian úgy érezte, hogy nem is autó, hanem
                            szörnyűséges, hatalmas tank gázolta el és zúzta össze tetőtől talpig,
                            olyan hirtelen és mélységesen érezte testén a legkeservesebb
                            nyomorúságot.</p>
				<p>...Hirtelen megmarkolta a kést. Lépések közeledtek az ajtóhoz. Majd
                            csikorgást hallott, mint mikor bútorokat tologatnak. Ez a zaj
                            folytatódott, valóságos hurcolkodás illúzióját keltve. Azután egyszer
                            csak rájött, hogy mi történik.</p>
				<p>A csavargó eltorlaszolta magát.</p>
				<p>Asztalt, széket, szekrényt húz oda az elválasztó ajtóhoz. A lány
                            megértette. Öt napja nem aludt, és most pihenni akar. Fél, hogy a lány
                            álmában ellopja az írásait, esetleg megöli. Eltorlaszolja magát. Lilian
                            ideges kezében közben nyirkos lett a kés, de ezt csak akkor érezte,
                            mikor elengedte. Tragikus helyzete dacára majdnem elnevette magát, ahogy
                            a csavargó hordta, egyre hordta és egymásra rakta a berendezési
                            tárgyakat az ajtaja előtt. Azután egy levetett cipő koppant a
                            padlódeszkán.</p>
				<p>Mi minden történhetett ezzel az emberrel - gondolta Lilian -, hogy a
                            rosszhiszeműség, a bizalmatlanság ilyen mániákus, ilyen félig veszett
                            állapotba hozta.</p>
				<p>...Úgy látszott, köd szállhatott a tengerre, mert a hajósziréna
                            szüntelenül bőgött. A bordázat minden hullám lesüllyedésénél és
                            emelkedésénél keservesen nyikorgott. Lilian levetkőzött, magára húzta a
                            takarót, és nyugodtan, mélyen elaludt.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>- Ezredes úr, ezt nem hagyom!... Megyek, ha felköttet is utána!</p>
				<p>Erre ébredt Lilian. Ijedten ugrott ki az ágyból, és magára kapkodta a
                            ruháit. A hangok Marshall kabinjából jöttek. De csak Marshall hangja
                            hallatszott.</p>
				<p>- Hogy?! Mit?... - mondta lihegve Marshall. - Ezredes úr!... Értse meg...
                            Az aranygallér most mintha kötél lenne a nyakamon!... - és sírva
                            üvöltött teli torokból. - Ezredes úr, megölték az öcsémet! Alázatosan
                            jelentem, megölték az öcsémet!</p>
				<p>Most már tudta Lilian, hogy a csavargó félrebeszél. Elhatalmasodott a
                            sebláz rajta. Hörgött és átkozódott, vízért könyörgött. És a lány el
                            volt torlaszolva. Megpróbálta elnyomni az ajtóval a felrakott holmikat,
                            de gyenge volt hozzá. Csak épp hogy egy-két centiméterre nyílt ki. Mentő
                            ötlete támadt. Kiakasztotta az ajtót. A küszöb előtt ott állt az asztal,
                            rajta egy szék és a mosdószekrény.</p>
				<p>Most már könnyen ment minden. Levette a széket, nagy nehezen leemelte a
                            kis szekrényt, azután eltolta az asztalt, és ott volt a beteg ágya
                            mellett.</p>
				<p>- Marshall... - suttogta.</p>
				<p>- Hát nem érti, hogy én itt nem ülhetek nyugodtan... Istenem! Vizet
                            adjatok legalább, bitangok! - Tűzvörös arccal fetrengett, mellén
                            marcangolva az inget, szeme most már teljesen eltűnt a daganat alatt, a
                            másik vérben úszott...</p>
				<p>- Marshall... - A beteg most ráemelte egyetlen szemét, úgy látszott,
                            magához tér. Villámgyorsan a feje alá nyúlt, revolvert rántott elő, és
                            a lányra emelte. De mutatóujja már gyenge volt ahhoz, hogy megnyomja a
                            ravaszt. Lilian, akinek már a halál íze futott össze a szájában,
                            megkönnyebbülten látta, ahogy az erőtlen kezet lehúzza a súlyos fegyver,
                            és koppanva hull a padlóra. Marshall elájult.</p>
				<p>Lilian a fedélzetre futott. Ryan kapitány a korlátnak dőlve állt, egyik
                            kezében rumosüveget tartva, másikkal az orrát piszkálta.</p>
				<p>- Kérem, kapitány úr, adhatna valami fertőtlenítőt és kötszert?</p>
				<p>A kapitány elgondolkozott.</p>
				<p>- Mi itt réz és üveg csecsebecséket szállítunk. Nem hiszem, hogy kötszer
                            lenne közötte, és úgy tudom, hogy fertőtlenítőért sem adnak gumit a
                            bennszülöttek. Ezek fütyülnek a higiéniára. Nem tudjuk bevinni közéjük a
                            civilizációt - mondta Ryan kapitány tetőtől talpig olyan mocskosan, hogy
                            bármelyik hindu fakír illatos piperkőc lehetett volna mellette.</p>
				<p>- Úgy tudom, hogy van valami szabályzat - mondta idegesen Lilian -, amely
                            kötelezővé teszi a mentőszekrényt...</p>
				<p>A szabályzat szóra Ryan kaptány arca elborult.</p>
				<p>- Valóban, a szabályzatban van mentőszekrény. Szíveskedjék tehát onnan
                            előkeresni, mert én a hajón nem tartok ilyet - mondta csendesen, és
                            nagyot köpött a mérgeszöld hullámokba. - Ámbár - folytatta eltűnődve -,
                            ha tetszik, szívesen betartom a szabályzatot, de ahhoz előbb önt és
                            kedves férjét a tengerbe kellene dobatnom. Ugyanis a szabályzat
                            szigorúan előírja, hogy utasszállításra nem lajstromozott hajók csak
                            teherárut vehetnek fel. Hogy őszinte legyek - fűzte tovább, mert
                            tetszett neki az eszmefuttatás -, még teherárut sem szabadna vinnem,
                            mert hajóm merülési vonala lényegesen mélyebb a szabályzatban, nyomban a
                            mentőszekrény után következő paragrafusban megjelölt előírásnál. Így
                            tehát önök után az árut is a tengerbe kellene dobatnom, a hajót el
                            kellene süllyesztenem, és legényeimmel együtt más pályán boldogulni a
                            polgári társadalomban. De nézzen ránk... - folytatta lehangoltan -
                            alkalmaznak bennünket vezérigazgatónak, lovaskapitánynak vagy
                            déligyümölcs-nagykereskedőnek? Maradunk tehát a hajón, és sem legényeim,
                            sem én nem olvassuk a szabályzatot, amit a legények számára külön
                            megkönnyít az a körülmény, hogy egyikük sem tud olvasni. Mentőszekrény,
                            asszonyom?!... - mondta a kapitány ellágyult szemmel, mint egy kellemes,
                            régi emlék felett merengve. - Mentőszekrénnyel nagyon régen utaztam.
                            Fiatal voltam én is, fiatal volt ez a hajó is, volt mentőszekrényem,
                            rendes merülési vonalam, aranygombos, kék kabátom, feleségem, egy szép
                            kislányom, egy alig büntetett előéletem... Hol van már az a
                            mentőszekrény... Szíveskedjék körülnézni, ami a mentést illeti. A
                            szabályzat kvintesszenciája, hogy naponta ki kell próbálni a
                            mentőcsónakot. Hát azt hiszi, kipróbáljuk? És hogy próbálnánk ki? Lát ön
                            valahol mentőcsónakot? Az utolsót tavaly adtam el, mikor olyan sokat
                            vesztettem Tangerban kártyán. De minek is mentőcsónak meg szekrény?
                            Minek?... - kérdezte egy fatalista szomorú csodálkozásával.</p>
				<p>Végül mégiscsak hozzájutott a megfelelő szerhez. A kormányos, aki a
                            világon csak a pipáját szerette, időnként alkoholba szokta áztatni, és
                            így olcsó pénzért átadott némi alkoholt Liliannek. Saját fehérneműjéből
                            hasogatott kötszert, és így tért vissza a csavargó betegágyához.</p>
				<p>Lebontotta a kötést. A seb dagadt volt, gyulladt és gennyes. Kimosta,
                            megtisztította, és újra átkötötte tiszta ruhával. A csavargó egy
                            másodpercre felébredt, és csodálkozva nézett rá.</p>
				<milestone n="3" unit="endSubChapter"/>
			</div>
			<div type="chapter">
				<head>ÖTÖDIK FEJEZET</head>
				<head>Sir Halley lánya ragaszkodik a tízparancsolathoz, és majdnem férjhez
                        megy</head>
				<milestone n="1" unit="startSubChapter"/>
				<p rend="head">1.</p>
				<p>Sűrű, trópusi zápor zuhogott már napok óta. Az elázott, vén hajó teste
                            rothadást párolgott ódon lécei, rozsdás vaslemezei közül. Ezen a hajón
                            minden romlásnak indult. A kötelek huszonöt csomó dacára is kócbundát
                            eresztettek, a legtöbb szellőztetőablakon néhány szilánk jelezte a
                            kitört üveget, a csigalépcső mellett földön heverő, rozsdás csődarabok
                            jelezték, hogy valamikor korlát is volt itt, a raktár ajtaján körbe
                            lehetett forgatni a kilincset, de egy kötéldarab, ha ráakasztották a
                            falba vert kampósszögre, csukva tartotta az ajtót. A fedélzet egyik
                            foltja kátránylemezzel, másik része deszkával, majd cementkockákkal volt
                            kijavítva. Mint egy ágrólszakadt koldus, cafatokban lógó rongyokkal, úgy
                            ténfergett a King George, fejedelmi hírnevét meghazudtolva, az
                            óceánon.</p>
				<p>Az eső egyre záporozott és zuhogott, mikor elérték a Kanári-szigeteket,
                            és sok üggyel-bajjal, a pilótagőzös kormányosának átkozódása közben
                            horgonyt vetett a British Museum régiségtárába való King George.</p>
				<p>Marshall karja kissé javult. Már két napja eszméletlen volt, és Lilian
                            tudta jól, ha a gyulladás csak kissé továbbfejlődik, a csavargó
                            menthetetlenül elveszett. Most azonban mintha tisztultabb lenne a seb,
                            és a pirosság egy árnyalatnyit visszahúzódott. Rumot próbált a beteg
                            fogai közé tölteni, mert az érverés már alig volt kitapintható.</p>
				<p>Hatalmas csobbanást hallott fentről, lánccsörgetést, majd a gép
                            visszafelé kavarva a propellert, vadul dobogott, túllicitálva az egy
                            helyben kavart víz harsogását, és nagyot csattant valami: kötelet dobtak
                            a partra.</p>
				<p>Las Palmasba értek.</p>
				<p>Lilian eligazította Marshall párnáját, betakarta, felvette kalapját és
                            köpenyét. Marshall párnája alól kikandikált a papírcsomó. Az írások!
                            Mindaz, amivel az apját vádolják. Most magához vehetné.</p>
				<p>A dilemma nem volt egyszerű. Szabad-e neki itthagyni az írásokat, amelyek
                            állítólag atyja romlását okozhatják? Másrészt, szabad-e neki kifosztani
                            egy öntudatlan, beteg embert, aki, bármilyen durva és goromba is volt
                            hozzá, a legnagyobb szégyentől mentette meg? Szabad-e elvenni tőle azt,
                            amiért az életét kockáztatta, amiért ennyit szenvedett?</p>
				<p>Nem volt képes elvenni Marshall feje alól a papírköteget. Felment a
                            fedélzetre. Ázott pálmák és hatalmas, fehér dobozokra emlékeztető házak
                            tűntek fel hirtelen előtte Las Palmas kikötőjében.</p>
				<p>- Csak vizet meg olajat veszünk fel! Siessen vissza nagysád, mert egy óra
                            múlva indulunk! - szólt oda Ryan kapitány.</p>
				<p>- Köszönöm - mondta.</p>
				<p>- Kérem. Nincs mit. Ez nagyon kulturált város. Itt könnyen hozzájuthat
                            egy mentőszekrényhez. Nem ártana más kapitányt is beszerezni - dörmögte
                            még utána. Ez a mentőszekrény eset nagyon bántotta. Még hogy
                            szabályzat...</p>
				<p>Hirtelen kisütött a nap. Nagy, színes trópusi virágok enyhén és zsíros
                            fényű, hatalmas pálmaleveleken milliárd esőcsepp, mint egy-egy tiszta
                            brilliáns sziporkázva ragyogott fel a hirtelen fényözönben. A járda
                            mentén még duzzadó, sebes sodrú patakokban rohan az esőlé, de az ég
                            máris olyan felhőtlen, olyan teli kékséggel borult a fehér színű város
                            fölé, annyi madár csicsergett, kajdácsolt, rikoltozott a dús lombok
                            között, mintha nem is itt zuhogott volna még öt perc előtt vigasztalan,
                            sűrű záporozásával, hályogos színű égről a négy napja kitartó eső. Autók
                            és járókelők lepték el az utcát. Harangoztak.</p>
				<p>Ha most sürgönyöz az apjának, elmegy az angol követségre, akkor vége az
                            egész lidércnyomásszerű kalandnak. Közben egy szép, modern épület elé
                            ért, mintegy varázslatra; éppen a postához.</p>
				<p>Habozott. Maga sem tudta megmagyarázni, hogy mi szomorítja olyan nagyon
                            el a hazatérés gondolatától. Végeredményben is semmi köze ahhoz a
                            csavargóhoz, aki ott fekszik eszméletlenül a hajón.</p>
				<p>Mindössze a felesége.</p>
				<p>Valami megmagyarázhatatlan érzés vonzotta vissza ehhez az emberhez.
                            Tülökké dagadt orrával, elkékült, láthatatlan fél szemével, szörnyűséges
                            szenvedéseivel, rosszhiszeműségével, elvadultságával. Igazán az ő apja
                            juttatta ide? Igazán az ő apja okozta annak a szerencsétlen “Bob”-nak a
                            halálát? Erről az újságíróról olvasott is. Az nem lehet, hogy ennyi
                            gonoszságban legyen része annak a kemény, makacs, de alapjában véve jó
                            embernek.</p>
				<p>És ha igen?</p>
				<p>Akkor ő vállalja a leszámolást. Az atyák vétkéért úgyis az utódaik
                            bűnhődnek. Jó! Ő helytáll az apjáért. Vállalja önként, amire ez a
                            csavargó kényszeríteni akarta. Elmegy túsznak!</p>
				<p>De ez mind csak üres szó volt. Tulajdonképpen valami megmagyarázhatatlan
                            szomorú érzés vonzotta vissza a hajóra. Körülbelül tizenöt perc volt
                            még. Gyorsan bevásárolt néhány apróságot, és sietett. Az út utolsó
                            részét futva tette meg, és alighogy felért a fedélzetre, a King George
                            ócska motorját ismét kirázta a hideg, és rettenetes zötykölődésekkel
                            távolodni kezdett a parttól.</p>
				<p>Marshall eszméletnél volt, mikor Lilian leért a kabinba. Annyira
                            legyöngült, hogy mozdulni sem tudott, de a láz kifejezéstelensége eltűnt
                            a tekintetéből. Csodálkozva bámult a nőre, aki letette a csomagokat,
                            felakasztotta a köpenyét és a kalapját, azután vidám, csengő hangon így
                            szólt hozzá:</p>
				<p>- Most pedig ennie kell valamit!</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Marshall kábultan, elmosódó öntudattal jóformán csak sejtette, ami
                            körülötte történik. A lány tejet forralt, és kalácsot áztatott be,
                            azután kezében tartva Marshall fejét, beletöltött nagy nehezen egy pohár
                            tejet és néhány kanál pépet. Azután lavórt hozott, újra kimosta a sebet,
                            most már volt kötszere és fertőtlenítője. A gyulladás szépen húzódott
                            vissza. Marshall mély álomba merült.</p>
				<p>Mikor felébredt, Lilian még mindig ott ült az ágya mellett, és az első
                            mozdulatára föléje hajolt. “Vizet” - szerette volna mondani, de
                            kiszáradt nyelve nem mozdult. Lilian mintha csak eltalálta volna a
                            gondolatát, megitatta. Azután egy puha, nedves ruhadarabbal letörölte az
                            arcát, megmosta a kezét, és Marshall újra elaludt. A kék daganat mintha
                            engedett volna a szemén, már látszott a mélyén valami nedves csillogás.
                            Marshall hatalmas szervezete győztesen került ki ebből a
                            haláltusából.</p>
				<p>Másnap reggel már teljesen magához tért. Nem szólt semmit. Nézte a lányt,
                            amint tejet forral, tűrte, hogy újra átkösse a karját, de az arca
                            egyformán merev volt. Még mindig gyanakodott. Mikor egy pillanatra
                            egyedül maradt, nagy fáradsággal a feje alá nyúlt, és megkönnyebbülten
                            konstatálta, hogy az írások megvannak. A revolver is ott volt. Délután
                            végre megszólalt:</p>
				<p>- Még nem értük el Las Palmast?</p>
				<p>- De igen. Ott vettem kötszert meg tejkonzervet. És cigarettát is. Ezt
                            nem mondtad, de láttam, hogy már fogytán van, és itt a hajón bizonyára
                            drágább.</p>
				<p>A férfi valamit dörmögött, azután elfordította fejét a fal felé. Szóval
                            kiszállt Las Palmasban, és visszajött.</p>
				<p>- Holnap meg kell próbálnod felkelni. Nagyon legyengített a fekvés.</p>
				<p>- Adj egy tükröt. - Néhány másodpercig nézte magát a tükörben, szomorúan,
                            azután sóhajtott. - Las Palmasból könnyen hazajuthattál volna. Miért
                            jöttél vissza?</p>
				<p>- Nem hagyhattalak itt egyedül.</p>
				<p>- Engem ne sajnálj! - förmedt rá Marshall, de máris kimerülten
                            visszazuhant.</p>
				<p>- Te sem hagytál cserben, mikor bajban voltam. Azt mondod, hogy az apám
                            mindenféle bűnöket követett el. Hát én vállalni akarom a
                            következményeket. Ha valakinek bűnhődnie kell, itt vagyok én. Azt
                            mondtad, legyek túsz. Hát az leszek. A Biblia is az atyák vétkéért
                            túsznak tartja a gyermekeket harmad- és negyedíziglen, amíg nincs leróva
                            a számadás.</p>
				<p>- Ez mind hazugság! - felelte a férfi. - Mondd meg, miért maradtál
                            velem?</p>
				<p>A lány elgondolkozott.</p>
				<p>- Igazad van abban, hogy ez hazugság. De önmagamnak is hazudtam. Magammal
                            is megpróbáltam elhitetni, amit neked mondtam.</p>
				<p>- Miért maradtál velem?</p>
				<p>- Nem tudom... - mondta csendesen Lilian, állát a tenyerébe fektette, és
                            maga elé nézett a padlóra. Valahogy úgy érezte magát, mint a szelídítő,
                            aki naponta ennivalót próbál adni a dühös fenevadnak, és végre hosszas
                            fáradság után sikerül elfogadtatnia az ételt. Sikerült a fenevad
                            bizalmába férkőznie. Marshall ugyanis lehunyta a szemét, sokáig
                            gondolkozott, és végül csendesen azt mondta:</p>
				<p>- Köszönöm...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Miután lábra állt, csodálatos gyorsasággal kapta vissza az erejét. Az
                            orra, szeme lassan visszanyerték eredeti formájukat. Fél szeméről és
                            orráról lassan lelohadt a daganat. Leborotválta többnapos szakállát. Nem
                            volt többé visszataszító. Szomorú, értelmes férfiarc nézett a lányra.
                            Most látta csak, hogy Marshall magas homloka, fekete, tiszta szeme
                            különös intelligenciát és értelmességet ad az arcnak. Az ajtót nem
                            barikádozták el többé, és Lilian mégis nyugodtan aludt, bízott a
                            szelídített tigrisben.</p>
				<p>Távolról már feltűnt Francia Guinea sziklás partvonala, vulkanikus, lapos
                            szirtjeivel. Utána Sierra Leone kikötője következett: Freetown. Alig
                            beszéltek egymással néhány szót. Az Egyenlítőn túl rájuk köszöntő meleg
                            Liliannek szokatlan volt, és midőn néhány napig bágyasztó leheletével a
                            déli szél elviselhetetlen sirokkója köszöntött rájuk, Lilian beteg lett.
                            Minden csontja fájt, és olyan állapotban feküdt az ágyon, hogy a
                            legkisebb mozdulatra nyilalltak az ízületei. Marshall néha szótlanul
                            leült melléje, és legyezte. Vagy vizes ruhával mosta a nő arcát, de
                            alighogy besötétedett, felszólítás nélkül visszavonult a saját
                            kabinjába.</p>
				<p>Ez az átmeneti gyöngeség, amely különösen a déli szél hatására minden
                            újoncot elfog az Egyenlítőn túl, nem valami veszélyesen támadta meg
                            Liliant. Úgy jött és múlt el, mint a tengeribetegség. Reggel, midőn már
                            csak néhány órányira voltak útjuk céljától, Marshall leült az ágya
                            mellé, és szelíden megfogta a kezét.</p>
				<p>- Freetownban van egy angol kirendeltség. Ott majd jelentkezel, és
                            nyomban elindulsz vissza. Elég sűrűn közlekedik észak felé hajó. Beteg
                            és félőrült voltam. Nagyon megrendített az öcsém halála. Borzasztó, hogy
                            min mentem keresztül. Csak ezzel tudom megmagyarázni a sok durvaságot és
                            ostobaságot. Oda, ahova én megyek, természetesen nem jöhetsz velem. Csak
                            beteg aggyal fantáziáltam. Nagyon sajnálom, hogy így meggyötörtelek
                            ezzel az utazással.</p>
				<p>- Szörnyű dolgokat mondtál az apámról.</p>
				<p>- Ez más - felelte komoran. - Halleyvel igenis le fogok számolni. De
                            nőkkel nem harcolok. Amit az apádról mondtam, az mind igaz, és még
                            sokkal több és még sokkal szörnyűbb dolgok igazak valószínűleg, mint
                            mindaz, amit én tudok... Ne szakíts félbe. Tudom, hogy ezt neked rossz
                            hallani. Nem fogom többé szidni előtted az apádat.</p>
				<p>Lilian csak csodálta. Mintha az arcával egyszersmind a lelkén is
                            lelohadtak volna a daganatok és véraláfutások.</p>
				<p>- Bármilyen ember is, neked az apád. És egy férfi nem kényszeríthet arra
                            egy gyenge asszonyt, aki nem vehet elégtételt, hogy ha jogosan is, de az
                            apját bántsák előtte. Ez tehát nem fog többé megtörténni.</p>
				<p>- Elfelejted, hogy milyen szörnyű helyzetben segítettél...</p>
				<p>- Hagyjuk ezt. Örülnék, ha egészségesen visszatérnél Marokkóba, és egy
                            szomorú tapasztalattal több következménnyel nem járna rád nézve ez az
                            út. A freetowni angol kirendeltségen majd aláírom a szükséges
                            formaságokat, hogy simán beadhasd a válópert Marokkóban. Azt hiszem,
                            hamar menni fog.</p>
				<p>A nő nem szólt semmit. Gondolkozott és hallgatott.</p>
				<p>- Mondd, te ki vagy tulajdonképpen?</p>
				<p>- Én... Katonaszökevény.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Freetown igazán ócska kikötő, piszkos, forró, rossz szagú. Itt nem
                            fordulnak meg turisták, jobb társasághoz tartozó hajó csak néhanapján
                            köt ki, és bennszülötteken kívül alig száll ki utas. Aki itt partra
                            száll, leszámítva néhány tisztviselőt meg katonát, annak az
                            emberevőkkel, négerekkel, dzsungellakókkal van dolga. Ezért Freetown
                            nélkülözi az érdekes, egzotikus, nagy forgalmú nyugat-afrikai kikötők
                            mozgalmasságát.</p>
				<p>Néhány libériai vagy szenegáli néger hordár és árus ácsorog a kis
                            négyszögű kikötőben, amely a tenger felől szabad, és két rövid gát
                            nyúlik ki a parti részéből. A gátaknál néhány vitorlás vesztegel, de
                            akad már közöttük bennszülött kenu is, és ahol mocskos áradatával a
                            tengerbe torkollik a folyó, egy lapos fenekű kis gőzös horgonyoz. Ez
                            szállítja az embereket a tartomány belsejébe.</p>
				<p>Lilian egészségesen szállt partra. Az utolsó órákban alig váltottak
                            néhány szót Marshall-lal.</p>
				<p>- A kis gőzös nyomban indul Gamba felé. Ez az utolsó angol helység utam
                            célja előtt. Remélem, nem késem el a beszállást, amíg elkísérlek.</p>
				<p>- Felesleges engem elkísérni. Csak szállj fel a hajóra.</p>
				<p>- A válás miatt azonban egy nyilatkozatot kell aláírnom...</p>
				<p>- Nem szándékozom egyhamar újra férjhez menni, tehát ez is ráér. - A
                            gőzös messze hangzó jelzést adott le. - Na látod! Nyomban indul. - Most
                            már ő kísérte a férfit a gőzöshöz. A feljáró előtt megálltak.</p>
				<p>- Remélem, minden baj nélkül hazaérsz - mondta Marshall.</p>
				<p>- Én is remélem. - Álltak. A férfi habozott. - Akarsz... kezet nyújtani?
                            - kérdezte, és Lilian mosolyogva nyújtotta a kezét. Marshall
                            megszorította, azután a hajó harmadik tülkölésére gyorsan felsietett a
                            falépcsőn, hátra sem nézve. Alighogy felért, tompa dördülést hallott.
                            Bevonták a lépcsőt, és a propeller harsogni kezdett. Megfordult, hogy
                            még egyszer lássa Liliant a parton. Beleütközött valakibe.</p>
				<p>A nő ott állt mellette a hajón, és lassan távolodtak már a gáttól.</p>
				<p>- Lilian!... De hát...</p>
				<p>- Eljöttem veled. Túsznak.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>A folyó kiszélesedett, és egy holt ágánál szép fekvésű helység tűnt fel,
                            az utolsó állomás: Gamba. A parton sudár, gondozott pálmák alatt
                            keramitos út vezetett egy hatalmas, tornácos, fehér épülethez. Az
                            épülettől jobbra raktár, balra a hatalmas cementház, amely kaszárnyának
                            szolgált. Ezenkívül csak kis halászkunyhók, cölöpre épült bennszülött
                            kalyibák látszottak elszórtan.</p>
				<p>Hárman szálltak ki: Lilian, Marshall és egy misszionárius. Kedves, öreg,
                            tréfás úr volt. Mr. Robin, aki a Halley-féle koncesszió révén szintén
                            bizonyos nyersanyagok után kutatott Lungaországban: ősi, vad,
                            bennszülött lelkeket finomított, és bár ez a cikk itt a földön kisebb
                            kelendőségnek örvend, mint a hasonló módon megtisztított olaj, valahol
                            fent, ahol a földi értékeket más árfolyammal jegyzik, bizonyára igen
                            szép felárral írták be egy nagy könyvbe Mr. Robin felmutatott és
                            salakjából lepárolt nyersanyagát. Távollétében felesége vezette a
                            lungaországbeli kis vasárnapi iskolát. A többi utas mind békésebb
                            vidéken hagyta el a hajót, csak ez a három ember szállt a végállomásnál
                            ki.</p>
				<p>A parton egy altiszt figyelmeztette őket, hogy nyomban jelentkezniük kell
                            a kormányzóságon, mert a gyarmatügyi minisztérium engedélye nélkül a
                            határon hosszabb ideig nem tartózkodhat polgári személy. Megindultak a
                            szép, sárga úton. A kormányzóság őrsége tisztelgett. Távolabb katonák
                            gyakorlatoztak egy lapos térségben.</p>
				<p>Carver ezredes képviselte állandóan itt a kormányzót, mert a kegyelmes úr
                            személyesen legfeljebb két alkalommal huszonnégy órát töltött ezen az
                            egészségtelen vidéken. A tágas hivatali helyiségnek pálinka- és
                            dohányszaga volt. A falon különböző statisztikák függtek, az ezredes
                            íróasztalán telefon és távíró emelkedett ki összevissza dobált papírok
                            kazlából, amelyek teljesen elfedtek egy szivardobozt. A segédtisztje,
                            egy főhadnagy, kigombolt zubbonnyal ült, és éppen kininszemcséket nyelt
                            le. Ezt a fajtájú, olcsó, drazsírozott kinint zsákszámra szállítják
                            Hollandiából. A szolgálati szabályzat előírásait nagymértékben aláásta a
                            szörnyűséges klíma. Ezredes és alantas nyitott zubbonyban, nem ritkán
                            magasra felrakott lábakkal látták el hivatali teendőjüket, és még az
                            altisztnek is elnézték olykor, ha a sapkája alól kikandikált a vizes
                            ruha csücske.</p>
				<p>- Gyalázat... - mondta Carver, és letette a lepedőújságot. - Ez a Halley
                            úgy írat Lungaországról, mintha kívánatosabb lenne kivándorlási
                            célokból a legmodernebb gyarmatnál.</p>
				<p>- Szerintem a végén egy ember nem kerül haza élve... onnan - mondta a
                            főhadnagy. - Mit szól ezredes úr ahhoz, hogy Essar bey is a mi
                            vidékünkön kezd garázdálkodni?</p>
				<p>- Eh! Mi a fenét rabolhatnának ettől a pár nyomorúságos fehér
                            rabszolgától Lungaországban.</p>
				<p>- Mégis azt hallom, hogy bandájával átcsapott Sierra Leonéba. És Essar
                            bey tudja, mit csinál.</p>
				<p>Az altiszt három európait jelentett be. Azután ott álltak az íróasztal
                            előtt: Robin atya és a Marshall házaspár. A papot barátságosan
                            üdvözölték. A főhadnagy a két újonnan jöttet fixírozta, de nem szólt
                            hozzájuk semmit. Annál kevésbé takarékoskodott Carver a szavakkal.</p>
				<p>- Tisztában volt azzal, mikor ezt a szerződést aláírta, hogy hova megy? -
                            kérdezte az ezredes Marshallt.</p>
				<p>- Éppen állás nélkül voltam, és jól jött az ajánlat.</p>
				<p>- De ember! Tudja maga, mi az a Lungaország? Hogy vihet oda asszonyt
                            magával?!</p>
				<p>- A férjem Freetownban akart hagyni, de én vele megyek. Robin atya
                            felesége is kibírja. - Az ezredes mormogott magában valamit, és
                            nézegette az előtte állókat.</p>
				<p>- Figyelmeztetem magukat, hogy gondolják meg újra jól, mielőtt átlépik az
                            angol gyarmat határát. Lungaországba saját felelősségükre mennek,
                            vagyon- és életbiztonságukért a Sierra Leone-i közigazgatás nem
                            kezeskedik.</p>
				<p>- Mindezt tudjuk - felelte Marshall -, saját felelősségünkre megyünk
                            oda.</p>
				<p>- Mint magánember figyelmeztetem, hogy szerintem a fehér tisztviselők
                            élete állandó veszélyben forog, és előreláthatólag súlyos helyzetbe fog
                            kerülni mindenki, aki odamegy.</p>
				<p>- Tisztában vagyunk vele, ezredes úr.</p>
				<p>Carver hümmögött, és kezdte kiállítani a határátlépési engedélyt. Ekkor
                            felemelkedett a főhadnagy.</p>
				<p>- Kérem, ezredes úr, ne állítsa ki az engedélyt. Ez az ember Fred
                            Marshall, kapitány az angol hadseregben, és engedély nélkül hagyta el az
                            állomáshelyét. Kötelességem most letartóztatni.</p>
				<p>Marshall nagyot sóhajtott, és lehajtotta a fejét.</p>
				<p>- Honnan tudja ön ezt? - kérdezte Carver a tisztjét.</p>
				<p>- Ez az ember - felelte a főhadnagy - a fivérem.</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">6.</p>
				<p>“Párizs. Clichy-kórház...1932. február 6.</p>
				<p>Sir!</p>
				<p>Különös véletlen, de talán nem éppen szerencsés, hogy ismét mint ápolt
                            keresem fel Önt nagybecsű soraimmal. Csodálkozva olvastam legutóbb kelt
                            tisztelt levelét, amelyben azt írja, hogy jelentéseimben nélkülözi a
                            tárgyilagosságot és a tömörséget. Holott e két ismertető nekem annyira
                            velem született tulajdonságom, hogy nyomozói szakkörökben nem is hívnak
                            másképp, csak mint a »tárgyilagos« vagy mint a »vele született«
                            Bronsont. Mindamellett igyekezni fogok mondanivalómat még szűkebben a
                            tényre koncentrálni, és kerülni minden feleslegeset, mindent, ami nem
                            szorosan az Ön leányára vonatkozik.</p>
				<p>Párizs gyönyörű város! A Szajna két partján foglal helyet, és méltán
                            nevezik Európa szívének. Innen, az ambulancia ablakából, ahová kötözésre
                            visznek, jól látom a metropolis háztetőrengetegét, távolban a régi
                            királyság-korabeli épületekkel. Nemhiába mondja a nóta hogy »Párizs,
                            Párizs! Csak te egyedül!« (Wien, Wien, nur du allein!) Micsoda forgalom!
                            Micsoda paloták! És micsoda árak! Sir! Középszerű helyen étkezem, mert
                            nem szokásom megbízóm pénzén nagy lábon élni, és húsz frankot fizetek
                            egy prix fixe-ért. Igaz, hogy ebben már egy negyed liter bor is benne
                            van (kenyér nélkül), de viszont ha az ember nem ad legalább két frank
                            borravalót, akkor egy óráig várhat a kaviáros palacsinta után, hogy a
                            levest hozzák. Szavamra, valóságos lebujban étkezem, hogy ne terheljem
                            Önt túlzott költségekkel. Ennyit a városról.</p>
				<p>Leánya Marseille-ből egyenesen Párizsba utazott, mint sikerült furfangos
                            utánajárással kinyomoznom: első osztályú hálófülkében. Úgy tettem, mint
                            aki nem gyanakszik, és ugyanezen a vonaton követtem. Szívesen leírnám az
                            utat, hogy milyen volt az ódon pápai város, Avignon és Lyon gyönyörű
                            környéke. (Ah, a szövőgyárak!) De tartom magam utasításához, és tömören
                            csak kedves leányáról fogok írni.</p>
				<p>Nem jól aludtam útközben, mert hálótársam - egy calais-i ékszerész -
                            állandóan beszélt álmában, és különben is valahogy morzsa került a
                            lepedőmre, mert lefekvés előtt egy szendvicset fogyasztottam el (két
                            frank), ezért kissé törődött állapotban érkeztem Párizsba, amelyet egy
                            nagy költő a világ fővárosának nevezett, és mint már említettem, a
                            Szajna két partján terül el. Párizsban kézhez vettem levelét és a
                            csekket, majd sikerült észrevétlenül követnem leányát a pályaudvartól a
                            Claridge-ig, ahol a kisasszony megszállt. Párizs igazán nagy város!
                            Ezért megfogadtam tanácsát, és hogy biztos legyek a dolgomban,
                            érintkezésbe léptem nyomban a legnagyobb magánnyomozó irodával, ahol úgy
                            fogadtak, mint valami királyt és megbízást adtam, hogy leányát állandóan
                            három ember figyelje. Utasítása szerint továbbítottam az Ön megbízását
                            arra nézve is, hogy Dora Cummingsot (az igazi nevét Sir kívánsága
                            szerint elhallgattam) feltétlenül akadályozzák meg, ha valakivel
                            házasságot akarna kötni. Sajnos éppen előző napon a köztársasági elnök
                            rádiószózatban hívta fel a népet, hogy mindenáron mozdítsák elő a haza,
                            a művelődés és a közgazdaság érdekében annyira fontos népszaporulatot.
                            Miután a Poker magánnyomozó igazgatója meggyőződéses hazafi, ez a
                            rádiószózat megbízatásomat erősen megdrágította. Hogy mit akarnak ezek a
                            vén köztársasági elnökök állandóan a néptől, azt csak az Isten
                            tudja!</p>
				<p>Útközben kissé megnövesztettem bajuszomat és az oldalszakállamat, hogy
                            kedves leánya ne ismerjen fel, ha közelébe férkőzöm. Az út porát le sem
                            rázta magáról (mint egy nagy költőnk mondja), és már megjelent este a
                            hotelhallban a tánchoz. Elváltoztatott külsőm dacára még egy oszlop mögé
                            is húzódtam, hogy biztonságban és kényelmesen figyelhessem a Misst.
                            Munkámban mindig a túlzott óvatosság jellemzett. Kedves leánya koktélt
                            rendelt, vagy félóráig nézte a táncolókat, szemmel láthatólag tűnődve,
                            azután odajött az oszlophoz, amely mögött álltam és megszólított:</p>
				<p>- Azt hiszem, Mr. Bronson, én kissé szigorú voltam önhöz a hajón.</p>
				<p>Örök rejtély marad előttem, hogy ismerhetett fel.</p>
				<p>- Én is azt hiszem, Miss Cummings.</p>
				<p>- Üljön le kérem, hozzám, szeretnék beszélni önnel. - És miután leültünk,
                            így szólt: - Mondja, Mr. Bronson, mi a csoda volt az ott a hajón? Maga
                            talán, akiről mindenki tudja, hogy magándetektív, sejt valamit
                            erről?</p>
				<p>- Hogyhogy mi volt?</p>
				<p>- Nézze, én nem képzelek be sokat a külsőmről, de azért annyi mellőzést
                            nem érdemeltem meg, amennyiben a hajón részem volt. Emberek máról
                            holnapra nem köszöntek, a nők összesúgtak mögöttem, és végül elkerült
                            mindenki, mint valami ragályos beteget. Nem tud erről valamit? - Sir! E
                            pillanatban közel álltam ahhoz, hogy visszadobjam az Ön megbízatását, és
                            őszintén elmondjak mindent ennek a szomorú angyalnak, ha megenged némi
                            trivialitást kifejezéseimben becses leányát illetőleg. De ha nem, úgy
                            szíveskedjék postafordultával értesíteni, és hasonló stílusú
                            ömlengéseimet kiváló tisztelettel beszüntetem. Mit is felelhettem erre?
                            Érdekes intellektuális vonásaimat bizonyára férfias, tűnődő szomorúság
                            lágyította el.</p>
				<p>- Úgy tudom, Miss Cummings, hogy az az úrlovas pletykált valamit önről.
                            Én elégtételt is vettem. Talán emlékszik még, hogy afférom volt vele a
                            hajó tatján.</p>
				<p>- Igen. Az miattam történt?</p>
				<p>- Kizárólag. - Most egyszerre egy pimasz ficsúr lépett az asztalunkhoz,
                            és táncra kérte a leányát. Undok párizsi szokás vadidegenek asztalához
                            odatolakodni és felkérni valakit. A ficsúr két-három évvel idősebb
                            lehetett nálam, veszélyesen kellemes megjelenése volt, és az Ön leánya,
                            uram, én nem vádolom hiányos neveléssel, Ön bizonyára megtette, Sir,
                            amit tehetett, de az Ön leánya meghívta ezt az alakot az asztalunkhoz.
                            Kiderült róla, hogy Vicomte Conessy D’Armant földbirtokos és semmittevő.
                            Megint itt volt a veszély. Megint akcióba léphettem én és az egész
                            Poker-iroda. Kerestem a Poker-iroda emberét, de senkit nem láttam a
                            közelben, akinek maszkja lett volna. A vendégek is mind gyanún felül
                            álltak. A borfiú sorra elmondta a foglalkozásukat. Pedig itt azonnal
                            szükség van Poker összes emberére, mert erről a fráterról sürgősen ki
                            kell derítenem, hogy szélhámos, apagyilkos vagy hóhér! Végre egy páholy
                            sarkában megpillantottam az emberemet. Ezt nem ismerte a borfiú. Sir,
                            én száz lépésről megismerem a magándetektívet. A páholy sarkában egy
                            kövér, frakkos ember ült, akkora ragasztott, ősz szakállal, hogy a hegye
                            a mellénye utolsó gombjáig ért, és irtózatos ősz harcsabajusszal.
                            Micsoda avult, ócska trükkökkel dolgoznak ezek a párizsi
                            magándetektívek. Ilyen vacak, hosszú kócot akasztanak gumival a fülükre.
                            Így nem lehet dolgozni! Odamentem az ipséhez.</p>
				<p>- Azonnal hívja fel Pokert - súgtam.</p>
				<p>- De kérem... nem ismerek semmiféle Pokert!</p>
				<p>- Nézze, ne komédiázzon - mondtam, és tréfásan lehúztam az álszakállát.
                            De nem jött. Valódi volt!</p>
				<p>Óriási botrány tört ki. Ez az úr valószínűtlen szőrzetével a Tudományos
                            Akadémia elnöke volt!</p>
				<p>A többit képzelheti, Sir!</p>
				<p>Csak éjfél után engedtek el az őrszobáról, kint a borfiú várt rám, és
                            szemrehányóan szólt:</p>
				<p>- Minek macerálta az elnököt?</p>
				<p>- Azt hittem, hogy Poker embere.</p>
				<p>- De hiszen én vagyok Poker embere. Itt a gomblyukamban a zöld csontlapon
                            a P betű, egész idő alatt láthatta. Mit akar a főnöktől?</p>
				<p>- Még három embert kell beállítani. Tudjanak meg mindent erről a Vicomte
                            Conessyről.</p>
				<p>Másnap már megkezdődött a biztos katasztrófa minden előjele. Leánya és a
                            Vicomte lovakat béreltek és kitrappoltak a Bois-ba, a Bois-ba, Sir! A
                            boulogne-i erdőbe! Márciusban, mikor a tavalyi korhadt levelek barna
                            szőnyege borít mindent a hűvös, napsugaras délelőttön! Szörnyű! Délután
                            szemem láttára jegyezték el egymást, de az ünnepély gyalog történt a
                            Parc Monceau-ban. Egy csősz állt mellettem, és hervadt leveleket
                            söpörgetett.</p>
				<p>- Honnan lehet telefonálni?! - szóltam rá.</p>
				<p>- Felesleges - felelte -, én vagyok a Poker embere - és a szemétlapátot
                            belezárta egy ládába. Azután a söprű cirokvégét a rúd felett gondosan
                            újra átkötözte, közben referált. - Ez az úr, aki ott csókol, Vicomte
                            Conessy, teljesen elszegényedett, de nagyon előkelő földbirtokos
                            családból származik, atyja Raoul Conessy, corbeille-i birtokukon
                            kamattörlesztéssel foglalkozik. Birtokuk annyira túl van terhelve, hogy
                            aki első helyen áll a telekkönyvben, az a harmincéves háború alatt
                            tábláztatta rá a földekre az összeget. A család különben nagyon előkelő,
                            számos tagja halt meg királyért guillotine-on, úgyhogy a dédapa,
                            Francois Conessy Vicomte e szavakkal bocsátotta előre Desmoulint a
                            vérpadra: »Én itthon vagyok.«</p>
				<p>- Ön azonnal megy Pokerhez. Informálják a fiú apját az ügyek állásáról,
                            mondják meg, hogy a leányról információt adhat Samuel Bronson, aki
                            együtt utazott át Afrikából Dora Cummingsszal a Victoria nevű hajón.</p>
				<p>Délután négy órakor egy hihetetlenül sovány, múmiaarcú, ősz úr keresett
                            fel a hotelban, hogy kedves leányáról információt kérjen. A senior
                            Vicomte Conessy volt. Sir, bevallom, hogy meggyőződésem ellenére nem a
                            legkedvezőbbeket mondtam. Becsületbe vágó dolgok említését kerültem, és
                            csak annyit közöltem a Vicomté-tal, hagy Dora Cummingsnak férje és három
                            gyereke van Franciscóban. Később hosszas faggatás után beismertem, hogy
                            atyja, az öreg Cummings pillanatnyilag a London környéki kies
                            Dartmoorban tölti fegyházi éveit, és a család távoli rokonságban áll
                            azokkal a Cummingsokkal, akik Cromwell alatt hivatásszerűen űzték a
                            méregkeverést. Többet nem mondtam, de egy aggódó atyának ez is elég. Az
                            öreg Conessy Vicomte még más informátorokat is kért.</p>
				<p>Alapos ember volt, aki biztos akart lenni a dolgában.</p>
				<p>Erre megemlítettem, hogy az angol rendőrség megbízásából figyeltem Miss
                            Cummingsot a Cunard Line Victoria nevű gőzösén, megadtam néhány utasnak
                            a nevét (Mr. Alan, Mr. Simson stb.), akik az információkat még
                            kiegészíthetik. Nevezett egyének szárazföldi címét még a hajón
                            beszereztem.</p>
				<p>Az agg Conessy Vicomte néhány sürgönyt váltott, és több interurbán
                            beszélgetést folytatott a Victoria hajó említett utasaival, azt hiszem,
                            a kapitánnyal is. Hogy miket mondhattak neki, azt nem tudom, de
                            valószínűleg mindenben alátámaszthatták a tőlem nyert információkat,
                            mert igen tisztelt lánya este megint egyedül ült a hotelhallban, hiába
                            várta a Vicomte-ot, akivel találkája volt.</p>
				<p>Az ifjú Vicomte - Poker jelentése szerint - a család két legerősebb
                            tagjának fedezete mellett útban volt a corbeille-i birtokra, ahol rövid
                            tombolás után a kastélytornyának abban a szobájában helyezték el,
                            amelybe egy Vicomte hűtlen nejét záratta be, öt vasajtó mögé, százötven
                            év előtt, és a vasajtókat azóta sem nyitották ki, úgyhogy a hölgy
                            valószínűleg éhen halt időközben.</p>
				<p>A jól végzett munka derűs lelkiállapotában ültem le igen tisztelt leánya
                            asztalához.</p>
				<p>- Hol van Conessy? - kérdeztem, miután érdekelt az ifjú pár sorsa.</p>
				<p>- Nem tudom - suttogta majdnem sírva. - Nem értem, Mr. Bronson. Hát
                            minden férfi alávaló, hazug? - tört ki hirtelen.</p>
				<p>- Bocsánat, Miss Cummings. Hazudtam önnek már valaha? Megengedem, hogy
                            kissé hevesen udvaroltam, de hazug szó még nem hagyta el az ajkamat.</p>
				<p>- Igaz, mióta útra keltem, ön az egyetlen ember, aki megmaradt a
                            környezetemben - mondta, és most először vetett rám egy szelídebb,
                            vizsgálódó pillantást. Igyekeztem megnyerő arccal visszanézni rá.</p>
				<p>Súlyt helyezek arra, hogy részletesen beszámoljak Önnek a Conessy
                            családról, ezért megemlítem, hogy a család tagjai között szerepel egy
                            püspök, továbbá egy rendőrprefektus is. Igen kiterjedt família.
                            Leányának nemcsak a Vicomte imponált, hanem a finom család is. Ezen az
                            estén valami zavaros históriát mesélt el Lilian, illetve Dora, nemrégen
                            meghalt nagybátyjáról, aki vagyonát azon feltétellel hagyta rá, hogy
                            három hónapon belül férjhez kell mennie, és a három hónapból már kettő
                            elmúlt. Ha március végéig nem megy férjhez, akkor jótékony egyesületek
                            öröklik a vagyont. Szóval megpróbált félrevezetni. Ön bizonyára mosolyog
                            most magában, mint ahogy mindenki joggal mosolyoghat azon, ha valaki egy
                            Samuel Bronsont megpróbál félrevezetni. Ez eddig csak az Akadémia
                            elnökének sikerült. De higgye el, Sir, nyomozói becsületemre mondom,
                            olyan szakállat én még nem láttam. Talán az Észak-Amerikában kihalt
                            ősbizon, ez a fantasztikus bölényfajta hordott ilyen patáig rengő
                            szőröket. Ennyit a Conessy családról.</p>
				<p>Nagyra becsült leánya, aki az Ön bosszantására mindenáron férjhez akar
                            menni, ezt a naiv örökségmesét tálalta fel nekem, hogy elfogadhatóvá
                            tegye rendkívüli ambícióját, amellyel házasságot kívánt kötni attól a
                            perctől kezdve, hogy elindult a tűzpiros autóval, napjainkig. Fogalma
                            sem volt, hogy közismert zsenialitásom nélkül ez már meg is történt
                            volna. Úgy tettem, mintha elhinném a mesét a nagybácsiról és a
                            márciusban lejáró végrendeleti terminusról, azután táncoltunk. Úgy
                            érzem, bizonyos mértékig sikerült lebilincselő egyéniségemmel megnyerni
                            fennkölt leánya tetszését.</p>
				<p>Másnap már csak elővigyázatossági rendszabályokat alkalmaztam. A
                            Poker-iroda egyik emberét a kastélyban helyeztem el. Ez az úr
                            végrehajtónak maszkírozta magát, és így feltűnés nélkül állandóan a
                            birtokon tartózkodhatott. Egy másik nyomozót leánya figyelésével bíztam
                            meg. És én végre megnézhettem magamnak Párizst.</p>
				<p>Ah, Párizs! Az Eiffel! A Bastille! A Szajna partja és a züllött éjszakai
                            lokálok a Montmartre-on, valamint a Pigalle-on. Ezeket az erkölcstelen
                            helyeket természetesen nem kerestem fel, mert megvetem a léhaságot, és
                            különben is az én büdzsémhez mérten drágák. Az egyik helyen tizenöt
                            frankot kértek egy feketéért. A Pigalle-on pedig pezsgőkényszer van, de
                            nem jó a pezsgő, amit adnak. Túl édes, és én a fanyar pezsgőt
                            szeretem.</p>
				<p>Hajnalban tértem haza, és Párizs éjszakai látványa annyira kimerített,
                            hogy nyomban mély álomba merültem. Délfelé arra ébredtem, hogy egy
                            aktatáskás, szemüveges végrehajtó rázogat. Ó, boldog ébredés! Otthon
                            éreztem magam kedves marokkói lakásomban egy pillanatra.</p>
				<p>- Monsieur! Poker embere vagyok! Borzasztó dolog történt! A kastélyban
                            volt az őrhelyem, négy napja éltem ott, igen jól, mert ősi tradíció a
                            Conessy Vicomteoknál a végrehajtóval való szelíd bánásmód. Ez azóta van,
                            mióta megvonták a pallosjogukat.</p>
				<p>- Uram! - kiáltottam erélyesen - azért keltett fel édes álmomból, hogy
                            történelmi leckét adjon?!</p>
				<p>- Várjon! Szörnyű dolog történt... Tegnap a család tiszteletemre szüreti
                            mulatságot rendezett, és az öreg Conessy egy üveg száz év előtti bort
                            bontott fel. Ott előttem vették le róla a pecsétet. Csak az én
                            beleegyezésemmel nyithatták fel, mert a pecsétet száz előtt a végrehajtó
                            ütötte az üvegre. Uram! Bevallom! Berúgtam! Csak arra józanodtam ki ma
                            délután, hogy egy szénaboglya tetején kukorékolok, és köröttem a falu
                            apraja-nagyja...</p>
				<p>- Jelenteni fogom a főnökének, hogy ön a megfigyelésre szánt időt
                            kukorékolással tölti! - mondtam szigorúan.</p>
				<p>- Könyörgöm, hallgasson meg... Természetesen nyomban leszálltam a
                            szénaboglyáról, és áttörtem magam a tapsolókon. Elég volt egy futólagos
                            pillantást vetnem a ház lakóira, és már láttam, hogy baj történt.</p>
				<p>- Az öreg Conessy éppen autót bérelt, a ház olyan volt, mint egy
                            hangyaboly. Az ifjú Vicomte éjjel megszökött a toronyból, kimászott az
                            ablakon, leereszkedett a villámhárítón... Sikerült elfognom az autót,
                            amit Conessy rendelt, megtévesztettem a sofőrt, és bejöttem
                            Párizsba.</p>
				<p>Közben én kiugrottam az ágyból, és már öltöztem.</p>
				<p>- Hol van Miss Cummings?!</p>
				<p>- Monsieur! Tragédia! Miss Cummings eltűnt ma reggel a hotelból. Ezek,
                            úgy látszik, sejtették, hogy figyelik őket. Valami hátsó kijáraton
                            szökött el. - Poker emberével együtt egy percen belül az utcán
                            nyargaltunk. Nyomban a városházára telefonáltam. Pokerék összeköttetése
                            révén megtudtam, hogy félóra előtt adtak felmentést Vicomte Conessynek
                            és menyasszonyának a kihirdetés alól. Sir! Úgy éreztem magam, mint
                            Napóleon Waterloo után. A végrehajtó sírt mellettem, mint egy gyerek. De
                            még egy zokogó végrehajtó sem vigasztalhatott meg ebben az
                            állapotomban.</p>
				<p>Egyszerre mentő ötletem támadt. A prefektus! Van egy Vicomte Conessy
                            rendőrprefektus!</p>
				<p>Az első rendőrkapitányt, aki szembejött az utcán, elfogtam.</p>
				<p>- Bocsánat, uram! Sürgősen beszélnem kell telefonon Conessy prefektussal!
                            Élet-halálról van szó!</p>
				<p>- Szajna kapitányság 19. Igen jó barátom a prefektus - mondta, és
                            bemutatkozott. - Abbot kapitány vagyok. - A végrehajtó közben taxit
                            hozott. Berohantam egy telefonfülkébe. Ha nem kötötték eddig meg a
                            házasságot, akkor van némi remény. Mindegy, hogy mit fogok hazudni,
                            utána taxin eltűnök, a fő, hogy a prefektus elkapja az unokaöccse
                            nyakát.</p>
				<p>- Halló! Conessy prefektust kérem... Jó napot kívánok! Azonnali
                            intézkedést kérek: Conessy Vicomte egy nemzetközi kalandornő hálójába
                            került, felmentéssel akar megesküdni vele. Dora Cummings kém- és
                            méregkeverőnőről van szó, az ártatlan ifjú nem sejt semmit, a
                            házasságból diplomáciai bonyodalmak és világra szóló bűnügyek sorozata
                            származhat. Kérek azonnali intézkedést, hogy az összes párizsi
                            anyakönyvvezetők függesszék fel az esketéseket mindaddig, amíg Conessy
                            Vicomte és édesatyja, valamint menyasszonya összejönnek a
                            rendőrségen.</p>
				<p>- Ki beszél ott?</p>
				<p>- Azt hiszem, a nevem nem fontos. Pillanatnyi veszteni való időnk
                            sincs.</p>
				<p>Lecsaptam a kagylót.</p>
				<p>Sir! Párizsban egy körtelefonnal megállt az állam legszentebb gépezete.
                            Szegény és gazdag, öreg és ifjú, szerelmes és érdekből házasodó párok
                            indignáltan zajongtak az előszobákban, szertartásokat félbeszakítottak,
                            meggondolatlan emberek tucatjával szöktek meg, kihasználva a pillanatnyi
                            zűrzavart, senki sem tudta, mi történt, az újságírók megrohanták a
                            rendőrfőnököt, egy képviselő váratlan interpellációba kezdett, és a
                            városban híre terjedt, hogy estére kihirdetik az ostromállapotot. A
                            Matin különkiadása szerint megszűnt külfölddel a telefon- és
                            távíró-összeköttetés. Mindenki elkészült az általános mozgósításra.</p>
				<p>Egy anyakönyvvezető - az ifjú párok fenyegető fellépése elől - a szomszéd
                            háztetőkön át menekült. Így állt a helyzet déli tizenkét órakor. Fél
                            egykor a Conessy család és az ifjú Vicomte ott volt a rendőrségen
                            azonmód, ahogy a szertartás előtt egy perccel elhurcolták őket a
                            montpamasse-i anyakönyvvezető elől.</p>
				<p>De nekem pechem volt. Ugyanis, miután kiléptem a telefonfülkéből és
                            szökni próbáltam, beleütköztem a kedves Abbot kapitányba, aki türelmesen
                            várt rám.</p>
				<p>- Majd én elkalauzolom magát a rendőrségre - mondta ez a jóindulatú úr,
                            és mellém ült az autóba. A nyomorult végrehajtónak sikerült meglógni. A
                            kapitányságon természetesen nem tarthattam fenn vádjaimat. Dora
                            Cummingsot, miután igazolta magát, elbocsátották, de a Vicomte
                            családjától olyan dolgokat hallott, hogy azt hiszem, akkor sem menne
                            feleségül ehhez az ifjúhoz, ha az egyetlen ember lenne a világon. Az
                            öreg Vicomte ugyanis szemére vetette múltját, gyermekeit, fegyházviselt
                            apját és botrányos kalandjait a Victoria nevű Cunard-hajón. Sir,
                            gratulálok a lányához, csak egy milliméternyire hibázta el a tintatartó
                            az öreg Vicomte fejét. Végignézett a vőlegényen, és ezt mondta a
                            családnak:</p>
				<p>- Ez az alak akkor sem kellene nekem, ha egy puszta szigeten lennénk
                            ketten. Gyalázatosan viselkedett.</p>
				<p>Mindezt én homályosan hallottam a másik szobából, mert az én
                            kihallgatásomra nem került még sor. A francia rendőrségen ugyanis a
                            feljelentőt nem hallgatják ki a vádlott jelenlétében. Így kedves leánya
                            gyászos szereplésemet nem tudta meg. De az ifjú Vicomte még ott volt,
                            amikor kihallgattak. Beismertem, hogy egy kétségbeesett atya
                            felszólítására tettem mindent, és hajlandó vagyok viselni a
                            következményeket. Sir, ezeknek van szívük! A költségszámlámon mellékelt
                            ítéletből láthatja, hogy tízezer frankra büntettek hatóság félrevezetése
                            címén. És a rendőrség előtt ez a pimasz Conessy Vicomte várt a kapuban.
                            A vőlegény! Nagyon rám pirított.</p>
				<p>Annyira, hogy most éppen kötözésre visznek, és ezért zárom soraimat igaz
                            nagyrabecsüléssel és megelégedésem kifejezésével mindenkor készséges
                            híve:</p>
				<p>Samuel Bronson”</p>
				<milestone n="6" unit="endSubChapter"/>
			</div>
			<div type="chapter">
				<head>HATODIK FEJEZET</head>
				<head>Sir Halley leánya megismeri a halál birodalmát Afrikában, közben kis híján
                        férjhez megy Stockholmban</head>
				<milestone n="1" unit="startSubChapter"/>
				<p rend="head">1.</p>
				<p>Lilian és a férje a kaszárnya őrszobájába kerültek, hogy megvárják, amíg
                            Carver ezredes dönt a sorsukról. Az ezredes sürgönyözött Fred Marshall
                            századához, amely a hadnagy szerint Haifában állomásozik.</p>
				<p>- Ez az ember az öcséd volt? - kérdezte Lilian.</p>
				<p>- Igen. Hárman voltunk testvérek, Bob, Lewis és én. Bob fiatalon
                            otthagyta a katonaságot, és újságíró lett. Ő végezte olyan
                            szerencsétlenül szegény, Marokkóban. Lewis és én megmaradtunk a
                            hadseregnél.</p>
				<p>- És annyira gyűlöl, hogy kiszolgáltat az üldözőidnek? Vagy olyan
                            feltétlen szolgája a kötelességnek?</p>
				<p>Fred mosolygott. Furcsa, gyöngéd mosolygással, ahogy Lilian még sohasem
                            látta mosolyogni.</p>
				<p>- Lewis nagyon szeret engem - mondta csendesen. - Az egyik bátyját
                            elvesztette már ezzel a fehér folttal kapcsolatban, a lungaországbeli
                            Nyersanyagkutató Társaság miatt. Ő, aki itt a határon állomásozik,
                            bizonyára tudja, hogy micsoda veszélyek várnak reánk a határon túl. Mit
                            tehetett volna mást? Jól tudta, hogy katonaszökevény vagyok, tehát
                            letartóztatott. Csak így akadályozhatta meg, hogy olyan helyre menjek,
                            ahol szerinte rosszabb sors vár rám annál a fél vagy egy év
                            várfogságnál, amit rám olvas a haditörvényszék. Talán én is
                            letartóztattam volna őt ugyanebben a helyzetben. Lewis szelíd fiú,
                            fatalista, ő nem törődik igazságtalansággal, bosszúval, csak azt tudja,
                            hogy nagyon szeret engem, és én most a szerencsétlen Bob miatt halálos
                            veszedelmeknek akarom kitenni magam.</p>
				<p>Az őrség jött értük, és felvezették Carver ezredes elé
                            mindkettőjüket.</p>
				<p>- Fred Marshall! Ön beismeri, hogy katonaszökevény?</p>
				<p>- Nem.</p>
				<p>- Bizonyítékok hiányában nem tarthatjuk tovább őrizetben, és megengedjük,
                            hogy angol földön átlépje Lungaország határát. Természetesen saját
                            felelősségére.</p>
				<p>- Tudomásul veszem, Sir. Csak annyi időt kérek, hogy megfelelő vezetőkről
                            gondoskodjam.</p>
				<p>Miután eltávoztak, Carver elgondolkozva nézte hadnagyát, Lewis
                            Marshallt.</p>
				<p>- A maga bátyját nagyon szerethették az ezrednél. Richmond ezredes azt
                            kívánta, hogy hagyjam futni, ne állapítsam meg a személyazonosságot.
                            Fivére félévi szabadságot kért, ami tulajdonképpen járt neki, de csak
                            későbben. És miután az ezredes megtagadta, egyszerűen otthagyta az
                            állomáshelyét.</p>
				<p>- Mégis szerettem volna, ha letartóztatja, ezredes úr.</p>
				<p>- Meg tudom magát érteni, Lewis. De hát egy kapitány mint katonaszökevény
                            nem kellemes látvány a hadbíróság előtt. És talán megvan az okuk rá,
                            hogy futni hagyják. Bizonyára nem tréfából hagyta ott máról holnapra
                            barátait, életpályáját, rangját, becsületét.</p>
				<p>- Megölték a testvérünket, ezredes úr. És tudom, hogy Fred most a
                            vesztébe rohan. Nem hiszem, hogy Lungaországból egyetlen fehér is
                            visszatérjen valaha - mondta nagyon szomorúan a hadnagy.</p>
				<p>- Na, azért nem kell nézni ennyire sötéten a jövőt.</p>
				<p>...Délután négy órára együtt volt a hat bennszülött vezető és málhahordó.
                            Ezek is tulajdonképpen a Nyersanyagkutató emberei voltak akik az újonnan
                            jötteket elvezették az ország belsejébe, de mindig visszatértek újra
                            Gambába. Néhány szükséges holmit vásároltak a kormányzóság depójából, és
                            útra készültek. Robin atya is velük ment. Lewis a tornác oszlopának
                            dőlve nézte őket. Még eddig egy szót sem beszélt Marshall-lal. Mielőtt a
                            karaván elindult, Marshall odament az öccséhez, két kézzel megszorította
                            a kezét, és megölelte. Azután elindult a kis csoport a folyó mentén
                            felfelé, Lewis nedves, csillogó szemmel nézett a testvére után, aki
                            ilyen váratlanul megnősült, és most kis karavánjával lassan elfedi,
                            talán örökre, a parti bozótok és indák sűrűje.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>A folyó mentén kitaposott ösvény vezetett a dzsungel szegélyén. Ez az
                            ösvény nem volt szélesebb fél méternél, mert a dúsan tenyésző rengeteg
                            mindig újra és újra beszőtte kusza növényhálózatával, csak a folyó medre
                            fölötti zátonyos partrész állt ellen sikerrel a dzsungelnek. A kis
                            karaván némán haladt a délutáni forróságban, amelyet még
                            elviselhetetlenebbé tett az őserdő penészes, pállott párája. Este
                            elérték a folyó kanyarulatát, és néhány majomkenyérfa között egy
                            tisztáson letáboroztak.</p>
				<p>Robin atya magas kora dacára jól bírta az ilyen utazásokat, megszokott
                            környezet volt számára a forró sivatag, a félelmetes vadon. Derűsen
                            pipázva beszélgetett két útitársával a tűz körül. Sűrű, hófehér hajával,
                            derűs, vén arcával önkéntelenül is az Istenre emlékeztette az embereket.
                            Miután Lilian megfőzte a kávét, és Robin atya felhajtott belőle két
                            pohárral, kiverte a tenyerébe a pipáját, jó éjszakát kívánt, és a
                            sátrába ment.</p>
				<p>Ketten ültek már csak a parázsló tűznél. Távolabb, egy fánál állt a
                            bennszülött őrszem, aki nem is annyira őr volt, mint inkább fűtő. Az ő
                            kötelessége volt, hogy ez a kis tüzecske hajnalig ne aludjon ki, és
                            távol tartsa az erdő vadjait. Messzi bokrok mögül néha felfoszforeszkált
                            egy ijesztő szempár, és megzördült néhány ág. Különösen csendes volt
                            minden. Néha egy kakadu rikoltott a távolban, és valahol egy leopárd
                            hördült bele az éjszakába.</p>
				<p>- Azt hiszem, most már tudsz mindent - mondta Marshall csendesen.</p>
				<p>- Igen. A bosszúért cserébe rangot, katonai becsületet, mindent
                            eldobtál.</p>
				<p>- Eldobtam - felelte halkan, de határozottan, mintegy megállapítva a
                            tényt.</p>
				<p>- Mikor olvastam, hogy Bobot megölték, jelentkeztem Richmond ezredesnél.
                            Tizenöt évi szolgálat után hat hónap szabadság jár a gyarmati
                            hadseregben. Kértem, hogy engedjen el azonnal. Richmond ezredes atyai
                            jóakaróm volt, mégis megtagadta a szabadságot. Talán azért, mert
                            sejtette, hogy hová készülök. Még aznap elszöktem. Hogy min mentem
                            keresztül, azt körülbelül már tudod.</p>
				<p>- És bizonyos vagy benne, hogy apámnak része volt az öcséd halálában?</p>
				<p>- Az ő emberei tették. Az öcsém hátrahagyott írásaiból kiderült, hogy
                            mennyi vesztegetés, miféle bűnös üzelmek fűződnek Halley
                            vállalkozásaihoz. Nagyon sajnálom, hogy most itt ülsz velem, és vállalod
                            a felelősséget valamiért, amiben ártatlan vagy. Azt akartam, hogy
                            fordulj vissza. Kértelek.</p>
				<p>- Nézd... Lehet, hogy az apám üzletei sokszor kívánnak meg helytelen vagy
                            nem becsületes fogásokat... De az öcséd halálában nem lehetett része. Ha
                            az ő emberei tették, akkor nem tudott róla. Az én apám nem gyilkos.</p>
				<p>A bennszülött néhány száraz ágat dobott a tűzre, és továbbsétált.
                            Hallgattak.</p>
				<p>- Miért jöttél velem Freetownból? - kérdezte később.</p>
				<p>- Nem tudom. Szegény papa biztosan nagyon aggódik, hogy megszöktem
                            otthonról. Untam már mindent. És nem akartam férjhez menni...
                            Elkényeztetett, önfejű nő voltam. Üres kis lény. Az életről csak azóta
                            tudok valamit, mióta ebbe a szörnyű kalandba sodródtam. Most pedig már
                            úgy érzem, hogy túl sokat tudok... Mit fogok csinálni, ha hazatérek!...
                            Azt a régi életemet nem leszek képes folytatni többé. - Sóhajtott, és a
                            tűzbe nézett. - Talán elmegyek majd ápolónőnek, vagy Robin atya
                            missziójához, tanítani...</p>
				<p>- Most mindenesetre pihenj le. Még nagy út előtt állunk.</p>
				<p>Nemsokára minden elcsendesedett, csak az őserdő tipikus artikulátlan
                            hangjai törték meg néha a csendet, és az a halk zörgés, amellyel a
                            bennszülött olykor néhány száraz ágat dobott a tűzre.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>A folt, amely pontos térképeken fehér színnel van feltüntetve,
                            gyanútlanul tűrte a próbafúrást és próbaültetést. Néhány fehér ember
                            lézengett itt is, ott is, méregettek, számoltak, kavicsokat és
                            földdarabokat küldtek el lepecsételt csomagokban. Az egész dolog olyan
                            egyszerű, komoly polgári munka volt. Honnan is sejthette volna ez a
                            föld, hogy mindig így kezdődött.</p>
				<p>A fehérek néhány egymáshoz közel álló cölöpépítményben laktak. De a
                            tisztáson már egy hatalmas cementlap és néhány vályogtégla jelezte a
                            készülő modernebb lakóházat. Távolabb a domboldalban állt a
                            munkáskampong, rafia- és szalmakunyhók sorozata. Arany- és
                            olajkutatáson kívül rizs-, dohány- és gumiültetéssel is próbálkoztak.
                            Néhány vérszegény palánta és a folyó felől húzódó kezdetleges, sáros
                            csatornarendszer, amellyel sikerült kisebb rizsteraszokat elárasztani
                            éppen, hogy megállottak már gyenge hajtásukkal, csenevész palántáikkal,
                            miután annyiszor csődöt mondott a kísérletezés.</p>
				<p>Dietrich mérnök már huszonnégy órája nem bírt felkelni, szervezete döntő
                            tusát vívott a vérhassal. Az ő körzetében is Flossnak kellett elvégezni
                            az ellenőrzést, és ez egyre nehezebb lett.</p>
				<p>Lungaország éghajlata a legrosszabb nyugat-afrikai klíma. Nedves és
                            forró. A sűrűn zuhogó, valóságos víztömegekben aláomló trópusi zápor két
                            napig is eltart, és a tőzeges, rothadó talaj szinte spongyává ázik. Ha
                            kisüt a nap, ötven- vagy hatvanfokos hőlepel borul a vidékre, és a
                            roppant hőségtől egyre sűrűbb, egyre tömörebb párában szállt fel a
                            talajból, füstszerű nyújtózással, embermagasságig pinceszagú gőz
                            alakjában a beszívott víztömeg, és ködgomolyag borít mindent. Az
                            évezredek óta rothadó mangrovemocsarak bűzét leszorítja, és magával
                            hömpölyögteti messze vidékekig. Itt az emberek óvatosabban járnak,
                            lassabban fogják fel a szavak értelmét, távolibbnak tűnik az égbolt,
                            amely sohasem tiszta kék. Estefelé általában megindul az eső, és
                            reggeltől alkonyig a föld visszafüstölgi a beszívott csapadékot.</p>
				<p>A második körzetben, ahol próbafúrásokkal és talajvizsgálattal
                            foglalkoztak, Wilson mérnök feküdt tehetetlenül. Reumája, amelyet itt
                            szerzett, annyira elhatalmasodott, hogy megbénult a jobb oldala. Az ír
                            Rollins és tizennyolc éves fia vették át a beteg munkáját is. A központ
                            állandóan ígért utánpótlást, de csak ritkán érkezett valaki.
                            Halliburton, az orvos sem végezhette jól a munkáját, mert százhatvan
                            bennszülöttet és harminc fehér embert kellett ellátnia. Neki ugyan
                            sokszor segített Robinné is de a missziorániusnőnek elsősorban mégiscsak
                            az iskolája kötötte le általában az idejét. Hívői legnagyobb része
                            gyermekekből állott, akik szívesen tanultak imádságot, szívesen jártak
                            le hozzá a hegyoldalból, mert cukros tejet meg szép szentképeket kaptak.
                            Morton megérkezése némi segítséget jelentett. Ez a fáradhatatlan, erős,
                            nagyhangú ember mindenhol ott tudott lenni, amikor szükség volt rá,
                            általában csak a “civilek” szenvedtek sokat. Orvos, vegyész, mechanikus,
                            mérnök, szakmunkás. A munkafelügyelők, régi trópusi emberek, bírták a
                            klímát. Összesen hárman voltak Mortonon kívül. Mayew, akit Indiában a
                            “szumátrai hóhér” néven tiszteltek. Rawson, egy kegyetlen,
                            valószínűtlenül sovány, halálfejű ember, aki állítólag a Kongó-vasút
                            építéséhez megvasalva szállította angol területekről a kaffereket, és
                            Towler, a Fekete Kapitány, régi, híres munkástoborzó. Ősi vadságukban
                            élő emberevő törzseket keresett fel, ahol némi pálinkával, ajándékkal
                            alattvalókat vásárolt a törzsfőnöktől, és ezeket a vadakat elszállította
                            rendeltetési helyükre, ahol megtanította őket engedelmeskedni. Sok
                            szenvedés és vér tapadt a kezéhez, de ez nem látszott apró, alacsony,
                            elhízott, mosolygós külsején. Egész nap tréfált, fütyörészett, de azért
                            jaj volt, ha néha odacsapott az öklével valahová. Mortonnal együtt száz
                            emberrel felért a négy rabszolgahajcsár.</p>
				<p>A hegyek között lakó sakai törzs főnöke bocsátotta rendelkezésükre a
                            munkásokat. A törzsfőnök minden harmadik újholdkor megkapta Halleytől a
                            szerződésben kikötött szöveteket, lándzsákat, rézrudakat, készpénzt és
                            egyéb értékes ajándékokat. Ilyenkor újabb esküvel meghosszabbította a
                            szerződést. Sem őt, sem harcosait a fehérek nem látták. Küldönc útján
                            érintkeztek, és kialkudott bér ellenében a király mindig rendelkezésükre
                            bocsátott megfelelő számú bennszülött munkaerőt. A szerződésben kikötött
                            ajándék komoly bérösszeget képviselt. Mert nemcsak élelmiszereket és
                            selymeket, hanem ötezer dollár értékű aranyat is tartalmazott. Hogy a
                            vén törzsfőnöknek némi fogalma volt a pénz értékéről, azt a különböző
                            európai államok titkosszolgálatában levő embereinek köszönhette. Az
                            egyik jött dúsgazdag ajándékkal, hogy a másik hatalom ellen hetekig
                            suttogjon a király fülébe. Azután jött a másik, ugyancsak ajándékokkal,
                            és igyekezett lerontani az előd rombolását. Így őfelsége lassan tisztába
                            jött azzal, hogy létezik pénz a világon, hogy nem kell félnie a
                            fegyverektől, mert ha neki nincs is “nagyhangú” puskája, őt az egyik
                            nagyhatalom megvédi a másik ellen, ezért éppoly pökhendien és
                            szemtelenül tárgyalhat, mintha neki is annyi fegyvere lenne, mint a
                            távoli félelmes országok bármelyikének is. Szóval tudta, hogy van pénz,
                            és tudta, hogy mit jelent az, mikor egy fehér folt függetlenségét
                            garantálják.</p>
				<p>Floss megkísérelte, hogy eszméletlen lakótársának laudánumot csöpögtessen
                            a foga közé. A fojtogató forróságot még elviselhetetlenebbé tette a
                            formalinnal fertőtlenített szoba légköre. Még a különben fürge légyfogó
                            csi-csokk gyíkok is tikkadtan lihegtek a falon. A küszöbön egy
                            bennszülött guggolt, lábszárát vakarva, és Floss ernyedten hullott a
                            karosszékbe. Úgy érezte, hogy ő is beteg.</p>
				<p>Estére azonban jobban lett. Viszont Dietrich meghalt. A halottakat itt
                            nyomban eltemették, és szokatlanul mély sírokat kellett ásni. Így
                            kívánta az éghajlat és az állatvilág. A domboldalon egy kis parcellát
                            kihasítottak temetőnek. Mindössze két sír volt csak benne. De ezen a
                            helyen nagy jövő állt egy temető előtt és tekintve a fehér emberek
                            emelkedő létszámát, a szerény kezdet is biztatónak ígérkezett. A kis
                            kolónia tagjai csendben állták körül a sírt. Pállott trópusi este
                            volt.</p>
				<p>Ez a hangulat fogadta Marshall érkező kis karavánját. A bennszülött
                            szolga odavezette őket egyenesen a temetőbe. Ijedten álltak meg
                            Liliannel a szomorú, egyszerű ceremónia előtt. Rollins csendesen
                            imádkozott, és a többiek szomorúan hallgatták. A visszatérő fehérek
                            szembejöttek velük, és elsőnek Robin atyát üdvözölték örömmel, de az új
                            párt is lelkesen fogadták.</p>
				<p>- Halló! Halló! No nézd csak! Új emberek! - kiáltotta a kapitány, mert
                            Towlert így nevezték. - Éppen jókor! Ki alkalmazta magukat?</p>
				<p>- Mr. Morton még Marokkóban, ha emlékszik rám - szólt Marshall a
                            közelében álló óriásnak.</p>
				<p>- Fred Marshall vagyok, és ez Lilian, a feleségem.</p>
				<p>- Bravó! - kiáltott csodálkozva Morton. - Maga jól megváltozott,
                            előnyére. És gratulálok a házasságához! A megismerkedés körülményeiből
                            nem következtettem volna erre.</p>
				<p>Közben leértek a dombról.</p>
				<p>- Maguk az új cölöpházban laknak majd, ahol a laboratórium van - mondta a
                            kapitány, aki mint a legrégibb ember, gazdasági főnök volt a
                            telepen.</p>
				<p>- Maga Dietrich helyett a próbaültetést fogja ellenőrizni, első körútján
                            Rollins majd kalauzolja. Floss, maga küldje át hozzájuk az elhunyt
                            Dietrich két szolgáját is, sok örömük nem lesz a kiszolgálásban.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Lilian napjai a cölöpházban lidércnyomásszerűek voltak. A háztető
                            szalmája között visító patkányok dobogása vad félelemmel töltötte el.
                            Bennszülött szolgái nem értettek hozzá, hogyan kell segíteni az
                            európaiaknak. Két szoba állt rendelkezésükre, és így nyugodtan
                            lakhattak együtt, anélkül, hogy bárki is sejtette volna környezetükben
                            házasságuk titkát. Kapcsolatuk mit sem változott a házasságkötés óta.
                            Fred mintha tudomást sem vett volna arról, hogy Lilian nő. Este
                            udvariasan elköszöntek egymástól, és visszavonultak a szobájukba.</p>
				<p>Reggel Lilian első tekintete a mennyezet felé irányult. Egy csészealj
                            nagyságú pók ereszkedett le szép lassan, éppen az ágya felett...
                            Elájult...</p>
				<p>Délután már lázas volt. A nedves, mosogatólészagú hőségben szinte
                            asztmásan kapkodott levegőért. Halliburton megvizsgálta, és vonogatta a
                            vállát. Ez a lázroham mindenkit elővesz néhány napra, de azért nem
                            állhatta meg a kérdést, mikor a körútjáról visszatérő Marshall-lal
                            találkozott.</p>
				<p>- Mondja, hogy jutott eszébe asszonyt hozni erre a helyre?</p>
				<p>- Freetownban akartam hagyni Liliant, de nem maradt.</p>
				<p>- Hm... Pedig kár volt...</p>
				<p>- Aggasztónak tartja az állapotát? - kérdezte ijedten.</p>
				<p>- Egyáltalán nem. Ez a lázroham elmúlik néhány kinintől. Csak... azért
                            tudja... Asszony... itt.... hm...</p>
				<p>Marshall nem szólt semmit. Nem magyarázhatta meg az előzményeket. Lilian
                            azonban erősebbnek bizonyult az átlagnőnél. Három nap alatt talpon volt.
                            Kissé lefogyott, és az arca - mint általában a fehéreké, akik
                            Lungaországban tartózkodtak - enyhén sárgás színt vett fel. Délben, mire
                            Marshall ebédelni jött, odakészítette számára az egyhangú menüt:
                            konzervet szardíniát, vagy főtt halat. Kissé csendesek, idegenek voltak
                            ezek az ebédek. Este, ha nem jöttek össze a többi fehérrel, Mortont
                            látták vendégül, vagy olvastak. Lilian tűrhetőnek találta volna az
                            állapotát, csak éjszaka félt nagyon. Majmok visongtak, kakadu
                            rikoltozott kint a vadonban, marakodtak a fák között, rázták a bozótot,
                            és az asszony ilyenkor dermedt rémülettel lapult meg az ágyban.
                            Marshall éppúgy végezte dolgát mint Halley többi alkalmazottja. Egyszer
                            ebéd közben megkérdezte tőle Lilian:</p>
				<p>- Még mindig azt tartod, hogy az apám valami rendkívüli gazságot tervez
                            itt?</p>
				<p>- Marshall nehezen felelt:</p>
				<p>- Az eddigi gyanúm... csak megerősödött.</p>
				<p>- És mivel tudod ezt indokolni?</p>
				<p>- Azt hiszem, nemsokára felesleges lesz külön érveket felhoznom. Te is
                            tudni fogsz mindent. De kérlek, ne beszéljünk erről.</p>
				<p>Lilian úgy érezte, hogyha a házasságuk csak formai is, azért Marshall
                            olykor lehetne kedvesebb hozzá. A férfi barátságos volt és udvarias, de
                            Liliannek néha jólesett volna ezen a sivár, nyomasztó helyen valamivel
                            több. Sokszor rajtakapta magát, hogy annyi igyekezettel készíti oda
                            délben a tiszta pizsamát vagy egy-egy jobb gyümölcsöt, mint aki
                            szeretné, ha dicséretet kapna érte. Mondjuk, egy gyengéd mosolyt. De
                            Marshall csak azt mondta: “Köszönöm”, és igyekezett udvarias vagy
                            előzékeny lenni. Ő talán azt érezte, hogy ebben a szituációban a
                            legcsekélyebb gyengédség is úgy hatna, mintha visszaélne a helyzettel.
                            Az a roppant szakadék tátongott közöttük, amely két embert sokszor egész
                            életükön át elválaszt egymástól, pedig egyetlen kimondott szó talán
                            bőségesen áthidalhatná. De az emberek Bábelnél elfelejtettek beszélni.
                            Azután bekövetkezett a nap, amelyen Lilian megértette, hogy Marshall nem
                            igaztalanul vádolta apját.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>- Ayó! Boy! - kiabálta Morton - vidd ezt a nyavalyás sört, és pálinkát
                            hozzál! - Azután a többiekhez fordult: - A rizs marhaság. Azt akár
                            nyomban abba lehetne hagyni. A gumi jó, és azt hiszem, a folyó túlsó
                            oldalán aranyat is fognak találni.</p>
				<p>- Szerintem - jegyezte meg a kapitány - ebben az átkozott országban
                            semmit sem lehet csinálni, amíg nem hozhatunk ide rendes néger, arab
                            vagy más jó munkásfajtát. Ezek a sakaiok nem különbek az erdei
                            majomnál.</p>
				<p>- Azt hiszem - mondotta Robin atya -, idő kérdése, és ezek is megszokják.
                            Türelem kell a bennszülöttekhez.</p>
				<p>Ebben a pillanatban egy fehér színekkel bemázolt, lándzsás harcos jelent
                            meg a tornác legalsó lépcsőjénél, illedelmesen várva, hogy valamelyik
                            Fehér Isten megszólítsa.</p>
				<p>- Látlak - mondta Mayew, azon a keverék nyelven, amit az angol, portugál
                            és néger beszédmódok termeltek ki ezen a vidéken.</p>
				<p>- Uram - mondta a bennszülött -, a király üzent. Elmúlt a harmadik
                            újhold, és nem kapott ajándékot, pedig ezt megírták és megpecsételték,
                            hogy így kell lenni, és ti akkor éljetek békében.</p>
				<p>- Mondd meg a királynak, hogy a karaván talán vesztegel egy vízmosásnál,
                            amelyet elöntött a zápor. Vagy más ok miatt késik. De meg fog érkezni.
                            Biztosan.</p>
				<p>- Több napot jártunk, és egyik hegycsúcsról sem láttunk közeledő
                            teherhordókat.</p>
				<p>- Nemsokára - szólt Morton - meg fog érkezni, ahogy írva vagyon. Az
                            ajándékot különben sem mi küldjük, hanem a gazdánk, aki nem lakik
                            itt.</p>
				<p>- De a király nem tud hozzá küldeni senkit.</p>
				<p>- Mondd meg a királynak, hogy legyen türelemmel.</p>
				<p>- Uram, ez nektek nem lesz jó - felelte a harcos, és eltűnt a bokrok
                            között. A fehérek hosszan hallgattak. Hirtelen a veszély érzete
                            nehezedett rájuk. Mintha villamos feszültséggel telt volna meg a
                            különben is szokatlanul forró este.</p>
				<p>- Nem értem Halleyt - mondta Wilson, aki közben felgyógyult. - Eddig
                            pontosan elküldte a királynak a szerződésben kialkudott ajándékot.</p>
				<p>- És mi történik, ha valami baj éri a karavánt?! - kérdezte Marshall
                            hirtelen. Lilian nem tudta, miért, furcsa szorongást érzett.</p>
				<p>- Miféle baj érhet egy ötventagú karavánt?! - kérdezte türelmetlenül a
                            kapitány.</p>
				<p>- Mondjuk, legyilkolják - szólt nyugodtan Marshall. - Tegyük fel, Essar
                            bey emberei átcsaptak erre a vidékre, lemészárolták a karavánt, és
                            elrabolták az értékes ajándékot.</p>
				<p>Nagy csend támadt. Az egyik pálma koronája megzörrent, és vicsorgó
                            majomfej bukkant elő. Morton lassan felállt.</p>
				<p>- Hogy érti ezt? Essar bey hordája a Kongó vidékén van.</p>
				<p>- Mikor átutaztam Gambán, úgy hírlett, Sierra Leonéban jár embereivel. Mi
                            történik, ha a sakai főnök hiába vár az ajándékra? Mi lesz akkor
                            velünk?</p>
				<p>- Maga szép szöget ütött a fejünkbe! - szólt Rollins.</p>
				<p>A sovány, halálfejű Rawson az állát dörzsölte.</p>
				<p>- Nagyon is megfontolandó ez a feltevés. Mert mire Halley tisztázza az
                            ügyet, valamennyien fűbe harapunk.</p>
				<p>- Eh! Van elég fegyverünk! Ki ijedne meg ettől a dárdás hordától! -
                            kiáltotta Halliburton, aki orvos létére elég harcias volt.</p>
				<p>- Maguk sok mindenhez értenek, uraim - folytatta elmélkedését Marshall,
                            és cigarettára gyújtott -, de katonatiszt egyik sem volt. Én az voltam.
                            Ez a terep igen sok lőfegyverrel sem tartható. Még az aránylag primitív
                            bennszülött csoport ellen sem. Adva van nyolc kunyhó, egymástól távol.
                            Könnyen megvédelmezhető lenne, ha mondjuk, mögötte lenne ez a domb, amit
                            önök a Bánat Sziklájának neveznek. De ez nincs mögöttünk. Hasonló jó
                            támaszpont lenne a folyó, de ez kétszáz yardnyira van tőlünk. Akárki
                            csinálta ennek a telepnek az alaprajzát, vagy nem értett a harcászathoz,
                            vagy nagyon jól értett hozzá, és úgy állította össze a lakóhelyeket,
                            hogy veszély esetén ne tudjanak ellenállni.</p>
				<p>Ámultan néztek. Lilian ebben a pillanatban megértett mindent.
                            Összeszorult a szíve nagy-nagy fájdalommal és keserűséggel az édesapja
                            miatt, akinek hosszú, erős keze idáig ért hatalmával a távoli
                            Marokkóból.</p>
				<p>- A pokolba is! Magának igaza van, Marshall, de ha egyszer katona volt,
                            és ilyen csodálatosan ért hozzá, akkor mondja meg, hogy mi a fenét lehet
                            itt csinálni? - mondta Morton és szórakozottan rácsapott a tornác
                            oszlopára. Az oszlop kitört.</p>
				<p>- Most! - gondolta Lilian. - Most meg fogja mondani, hogy az ő apja ezt
                            így tervezte. Előveszi az elhunyt Bob írásait. Most már nem is az fájt,
                            amit az apjáról sejtett, hanem a gyűlöletnek az a beláthatatlan
                            távolsága, amely Marshallt elválasztja tőle.</p>
				<p>- Gondolkozni fogok. Úgy látom, hogy a Bánat Szikláján valami barlangféle
                            van - szólt tűnődve Marshall.</p>
				<p>- Ismerem - szólt a kapitány -, jókora üreg, és szerintem egykor valami
                            ősi törzs lakhatott ott, amikor még nem építettek kunyhókat. Mindenféle
                            karcolások vannak a barlang falán, és csontok is hevernek szanaszét.</p>
				<p>- Miért nem szólt erről eddig?! - kiáltotta Robin atya. - Ez régészeti
                            szempontból igen fontos lehet.</p>
				<p>- Minket azonban most a stratégia érdekel, ha nem haragszik, atyám! -
                            mondta Morton. - De mondja csak, Marshall, csakugyan azt hiszi, hogy a
                            telepet ilyen ostoba módon hátrányunkra tervezték?</p>
				<p>- Hát ide hallgass! - szólt a halálfejű Mayew. - Én azután igazán nem
                            voltam katonatiszt, mint ez a Marshall. De ne éljek egy percig, ha
                            hülyébben összeállított telepet valaha láttam. Ahány helyen dolgoztunk,
                            vagy valami hegy volt mögöttünk, vagy folyó, vagy építettek legalább egy
                            másfél méteres falat a fehérek lakóhelye köré. Itt azonban olyan
                            szabadok, olyan védtelenek vagyunk, mint a legbiztonságosabb jávai
                            cukorültetvényen.</p>
				<p>- De mi ez? Tévedés? Ostobaság? Vagy nem is tudom... - mondta a kapitány.
                            Lilian véresre karcolta a tenyerét. Valamennyien Marshallt nézték, mint
                            akik ösztönszerűen érzik, hogy erről az ügyről többet tud náluk.</p>
				<p>- Azt hiszem - felelte lassan, lehajtott fejjel Marshall -, egy álmodozó
                            városi mérnök ostobaságával állunk szemben. Jó lenne - folytatta
                            sóhajtva, mint aki nagy küzdelem árán lenyelte, amit mondani akart -, jó
                            lenne, ha Gloss és Wilson feljönnének velem a Bánat Sziklájához.
                            Mindenesetre nem árt, ha egy kis depót létesítünk a barlangban.</p>
				<p>- Nagyon helyes - szólt Morton -, úgy látszik, itt egy harcászati
                            szakértőre is szükség van, és a szakmunkának ezt a részét Marshallra
                            bízzuk. És most már sok minden furcsának tűnik előttem, amire eddig nem
                            gondoltam.</p>
				<p>- Jó éjszakát, fiúk - szólt hirtelen Marshall, és felállt -, gyere,
                            Lilian.</p>
				<milestone n="5" unit="endSubChapter"/>
			</div>
			<div type="chapter">
				<head>HETEDIK FEJEZET</head>
				<head>Lungaországban elmérgesedik a helyzet, és ugyanez történik Stockholmban
                        is</head>
				<milestone n="1" unit="startSubChapter"/>
				<p rend="head">1.</p>
				<p>Alig váltottak két szót, és aludni tértek. Lilian sokáig nem tudta
                            lehunyni a szemét. Eszébe jutott édesapja tárgyalása Carver ezredessel.
                            Visszacsengtek fülében a szavak: “Szentimentalizmus... a gyarmatosítás
                            véráldozatot követel.” Szóval így értette. És miért nem szólt Marshall a
                            többieknek? Miért nem vágta ki eléjük, hogy Halley áldozatul szánta őket
                            a spekulációjához? Persze! Nem itt akarja leleplezni Halleyt, hanem az
                            egész világ előtt! Valamit azonban még mindig nem értett. Hiszen a bajt
                            Essar bey rablói okozták. Az ő apjának pedig nem lehet semmi köze
                            dél-afrikai rablókhoz. A másik szobából áthallatszott időnként az ágy
                            reccsenése. Marshall nyugtalanul forgolódott.</p>
				<p>Az asszony elaludt.</p>
				<p>Nem tudta, mennyi idő múlhatott el, percek vagy órák: hirtelen éber lett.
                            Az álomból átmenet nélkül nyíltak meg szemhéjai.</p>
				<p>Arra riadt fel, hogy nagyon fél. A megszokott éjszakai dzsungelhangok is
                            elnémultak. Furcsa, nagy csend nehezedett a szobára. Ijedten lépett ki
                            az ágyból. Semmit sem hallott. Az ablakhoz ment. Meg kellett
                            kapaszkodnia, mert úgy érezte, hogy nyomban összeroskad. Egyik tenyerét
                            a szájához erőszakolva fojtotta el a sikolyát.</p>
				<p>A telihold élesen világította meg a kunyhók közötti tisztást, a téglákat,
                            és a cementlapot. A tisztás közepén egy oroszlán állt mozdulatlanul,
                            feltartott fejjel. Minden fúrótorony, gumipalánta és laboratórium
                            dacára ez itt az őserdő volt, a majdnem érintetlen, szűzi vadon. És az
                            oroszlán olyan határozottan, olyan nyugodtan állt a cementlapon, mint
                            aki nem fél a civilizációnak ettől a négyszögletes, lerögzített
                            foltjától.</p>
				<p>Maga sem tudta, hogyan tántorgott át Marshall szobájába. Szólni nem bírt.
                            Csak rázta az alvó férfit, reszketve, hang nélkül tátogatva a száját.
                            Marshall egy ugrással kint termett az ágyból, és ösztönszerűen az
                            ablakhoz lépett. Átkarolta és magához szorította erősen Liliant, tudta
                            jól, hogy a rémülettől félholt asszonynak most erre van szüksége. De ő
                            sem bírt szólni. A látvány olyan rendkívüli, olyan félelmetesen szép
                            volt, a tisztás közepén mozdulatlanul álló, fehér fénnyel besugárzott
                            királyi állat olyan fenséges, és valószínűtlen volt, hogy Marshall a
                            karján csüngő, ájult nővel nem mozdult az ablaktól, nem is bírt volna
                            elmozdulni, mint az egér, ha rászegeződik a kígyó pillantása. Azután
                            egyetlen macskaszerűen gyors mozdulattal a hatalmas oroszlán eltűnt a
                            sűrűben.</p>
				<p>Ez ómen volt - gondolta borzongva Marshall. Azután letette az ájult nőt,
                            szesszel dörzsölte a halántékát, veregette a karját, arcát, míg végül
                            Lilian magához tért.</p>
				<p>- Szö... szörnyű volt... Láttad?</p>
				<p>- Már elment. Az oroszlán különben sem veszélyes, csak ha éhes. A
                            legócskább szalmakunyhót sem támadja meg.</p>
				<p>- Én... én borzasztóan félek, Fred... Én itt nagyon-nagyon félek minden
                            éjjel... - suttogta, és zokogni kezdett. Marshall elgondolkozva,
                            megnyugtatóan simogatta a karját, és Lilian ettől csodálatosképpen
                            visszanyerte a nyugalmát, bátorságát. Egy pillanatra még a szemét is
                            lehunyta.</p>
				<p>- Nézd - mondta a férfi -, elég régen vagyunk együtt ahhoz, hogy bízzál
                            bennem. Azt hiszem, egy angol tisztben még akkor is meg lehet bízni, ha
                            katonaszökevény...</p>
				<p>- Hogy érted ezt...?</p>
				<p>- Hogyha félsz, aludj itt bent nálam. Hiszen két ember becsülete és
                            tisztasága sohasem azon a helyzeten múlik, amibe kerülnek, hanem a
                            lelkivilágukon. Azt hiszem, éppoly nyugodtan alhatsz itt, mint a másik
                            szobában, vagy mint a hajón, vagy akár mint az apád házában.</p>
				<p>- Köszönöm... Te nagyon jó vagy. Pedig... Én... Halley leánya vagyok. -
                            Egy ideig hallgattak. Azután Lilian megkérdezte nyíltan: - Miért nem
                            világosítottad fel tegnap az embereket arról, hogy itt az apám
                            tervezte... - Marshall ijedten körülnézett, mert vékony falai voltak az
                            épületnek, és a szomszéd laboratóriumban lakott Wilson. Önkéntelenül a
                            leány szája elé tartotta a kezét:</p>
				<p>- Hallgass. Ha ezek megtudják...</p>
				<p>- Miért nem árultad el?</p>
				<p>- Nem tudom... Azzal a szándékkal jöttem ide. Ne kérdezz. Gyenge voltam.
                            Tudtam, hogy neked milyen szörnyű lenne. Pedig... - suttogta -
                            kötelességem volna felvilágosítani őket.</p>
				<p>- Miről? Hát tehet az apám arról, hogy Essar bey kirabolta a
                            karavánt?</p>
				<p>Marshall sokáig hallgatott. Azután minden indulat nélkül, talán inkább
                            szomorúan, mint vádlóan mondta:</p>
				<p>- Néhai öcsém írásai között szerepel egy másolat, amelyből kitűnik, hogy
                            Halley és Essar bey évek óta jó viszonyban vannak, amennyiben a rabló
                            havi fix összegért megígérte, hogy elkerüli mindazokat a területeket,
                            ahol Halley érdekelve van.</p>
				<p>Ez az első eset... Valószínűleg nem kapta meg a pénzét, erre bosszúból
                            lecsapott Halley karavánjára. A sakai főnök viszont le fog csapni ránk,
                            és akkor Anglia jogosan csap le Lungaország fehér foltjára.</p>
				<p>Távolról borzalmas bődülés hallatszott. Talán e pillanatban egy ijedt kis
                            gazella kettétört gerinccel vergődött az oroszlán roppant karmai
                            alatt...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>“Nordenskjöld-Lazaredet, 1932. III. Stockholm.</p>
				<p>Sir!</p>
				<p>Kalapot le a svéd kórházak előtt! Megbízatása révén alkalmam nyílt
                            egészségügyi intézményeiket behatóan tanulmányozni, és így, azt hiszem,
                            kompetens vagyok rá megállapítani, hogy Svédország büszke lehet
                            kórházaira. Sajnos az ápolási költségeket illetően nem nyilatkozhatom a
                            stockholmi állapotokról fenti elismerésemmel, de különben bűbájos város
                            ez. Egy napra, ellátással, de a kezelőorvos és a szükségessé vált
                            sebészi beavatkozás nélkül, beleértve azonban az ápolónőt és a
                            kiszolgálószemélyzet tízszázalékos járulékát, szeretett hazánk
                            pénznemére átszámítva két fontot fizetek (költségszámlámon
                            részletezve).</p>
				<p>Azonban szokott tömörségemmel sietek a tárgyra térni, és közlöm Önnel
                            Sir, hogy e remek szanatóriumban töltöm az időmet. Stockholm környékén
                            egy festői dombon. Miután gyermekkoromban egy ideig tüdőcsúcshuruttal
                            kezeltek, gondoltam, összekötöm a kellemest a hasznossal: ha már
                            megsebesültem, kötözzenek magaslati helyen, ez orvosi vélemények szerint
                            egy eltokolódott tüdőcsúcshurutnak csak előnyére válhat. Ennyit a
                            városról.</p>
				<p>Innen, az ablakomból jól látni Stockholm kőrengetegét, ami számomra
                            eléggé elszomorító élmény, mivel egyik szememet kötés borítja, s a
                            másikon még hosszú ideig kell fekete monoklit hordanom. Velem született
                            optimizmusomnak köszönhetem, hogy ennek dacára nem látom sötét színben a
                            világot. Csak Stockholm távoli kőrengetegét látom e kies monoklin
                            keresztül feketének. Hiszen szemem előtt sötét üveg van, és mint a költő
                            mondta: sötétben minden város fekete. Azért igyekszem most ennyire
                            összesűríteni mondanivalóimat a lehető legszükségesebbre, mert második
                            nagybecsű levelében ismét a terjengősség igaztalan vádjával illetett.
                            Kezdjük tehát a dolgokat nyomban a legelején.</p>
				<p>Midőn Ádám és Éva a paradicsomban éltek, kapcsolatukat az tette
                            legálissá, hogy szerették egymást. Milyen nagy mértékben változtak meg
                            azóta a viszonyok. Ma a legalizálás általában fontosabb, mint két szív
                            komoly összhangja. Erről beszélgettem ma ápolttársammal, a
                            tiszteletreméltó Erbrö plébános úrral, aki fagydaganatait kvarcoltatja.
                            Ez jutott eszembe nagyra becsült leányáról is, akiről nem tételezhető
                            fel, hogy a szerelme írná elő azt a változatosságot, amellyel különböző
                            férfiak iránt mutat fel gyorsan fejlődő vonzalmat. Párizsra nézve nincs
                            sok beszélnivalóm. Néhány mondatban vázolom csak legutóbbi kalandom
                            epilógusát:</p>
				<p>Kívánsága szerint Poker irodájánál továbbra is fenntartottam a
                            megbízatást. Szíves leánya a rendőrségről egyenesen visszasietett a
                            hotelba, és csomagolt. Az alatta levő szoba volt az enyém, tehát jól
                            megfigyelhettem, hogy egy könnyű ütege az angol tüzérségnek talán kisebb
                            zajjal távozott volna ebből a szobából, mint hőn becsült leánya. Poker
                            embere jelentette, hogy Miss Cummings valamennyi holmiját, összesen
                            tizenhét koffert, négy kézitáskát, valamint egy kalapdobozt
                            kézipoggyásznak adott fel a londoni expresszre. Megkönnyebbült szívvel
                            közöltem Pokerral, hogy én is utazom, és esetleges értesítését a londoni
                            Savoy-hotelba várom, ugyanis ott foglaltam magamnak sürgönyileg szokott
                            szerénységemmel egyszerű fürdőszobás lakrészt, és nyugodtan felültem az
                            expresszre. Calais-ig kitűnően aludtam, mert nem ettem nehéz vacsorát.
                            Miután a csatornán borús idő fogadta a hajót, még az említett könnyű
                            vacsorát is szomorúan néztem, amelyet indulás előtt hirtelenében
                            fogyasztottam el. Ennyit Párizsról.</p>
				<p>Londonba érve, gondoltam, elsősorban jól kialszom magam. Pihenés teszi
                            rugalmassá a detektívet. A szobám kulcsával egyszersmind kábelt nyújtott
                            felém a portás a következő szöveggel:</p>
				<p>»Dora Cummings kézipoggyászát ismerőssel londoni szállítócégnek küldte
                            stop londoni express helyett, utóbb megtudtam, hogy Svédországba utazott
                            stop emberem sajnos nyomát vesztette stop állását is stop utasításáig is
                            stockholmi irodámnál intézkedtem stop Poker.«</p>
				<p>Egy pillanatig úgy álltam ott, mintha egy mesebeli kacsalábon forgó
                            hallban lennék.</p>
				<p>- Menetrend! Térkép! - A portás joggal hitte, hogy megőrültem. Kedves
                            leánya svungos érzelmeit megtanultam tisztelni, tudtam, hogy talán
                            férjhez is ment. Ha még nem, az nála csak véletlen lehet, vagy
                            szórakozottság. - Külön repülőgépet! Svédországba?!</p>
				<p>- Talán van éppen menetrendszerű járat, is - mondta a portás. - Hová
                            tetszik menni Svédországban?</p>
				<p>- Mindenhová! - Szent Isten! Hová menjek Svédországban? Sir! Leányáról
                            csak azt tudtam, hogy Svédországban tartózkodik. Viszont Svédország
                            területe 448 973 négyzetkilométer (ebből a nagyobb tavakra 9078
                            négyzetkilométer esik.) Ilyen területen kellett megkeresni a
                            leányát.</p>
				<p>- Merre indul - kérdeztem a portást - rendszeres repülőjárat Svédország
                            felé!?</p>
				<p>A portás elővett egy könyvet, és elgondolkozva babrált undorító,
                            formaszerű szakállában. Nem tudom, megfigyelte-e, Sir, hogy jobb hotelek
                            portásai tipikus szőrzetet nevelnek az arcukon. Rövid tűnődés után a
                            következő ajánlatai voltak számomra:</p>
				<p>- Utazzon, Sir, a 11 órás géppel, mondjuk, Harsprängetbe vagy
                            Sjöffaletbe, ott vannak az északi nagy vízesések. De ilyenkor nagyon
                            látogatják Dalarnát, ez jól megközelíthető a két óra húszas
                            légipostagéppel, amely Malmö felé indul. De repülhet Ön, mondjuk, a
                            németországi Sassnitzba, ennek kiváló összeköttetése van a szintén sokak
                            által látogatott Trälleborggal. Aztán indul egy öt órakor Amszterdamon
                            keresztül Helsinkibe.</p>
				<p>Így néztem ki. Így álltam ott egy északi nyelv kerékbe tört
                            mássalhangzóinak áradatába kapaszkodva, és mindenütt feltételezhettem
                            igen nagyra becsült, de általam abban az órában nem túlságosan
                            magasztalt, tiszteletre méltó leányát. De a portás, akiben egy régen
                            szunnyadozó hóhér találhatott végre lehetőséget, undok, brillantinos
                            szakállát egy pillanatra sem bocsátva el ujjai közül, tudott még egy
                            lehetőséget a hétfő hajnali speciális járattal Luleába, amelyet
                            Riksgränsen városával villamosított vasútvonal köt össze.</p>
				<p>- Vagy pedig - mondta meleg pártfogással - figyelmébe ajánlom önnek
                            Saltsjöbadent. - Itt dühbe gurultam:</p>
				<p>- Amit eddig mondott, az rendben van. De azonnal magyarázza meg, hogy ezt
                            az utóbbi gyalázatosságot miért közölte?!</p>
				<p>- Uram - szólt meghatottan -, ezt a helyet annyi átutazó embernek
                            ajánlottam, és még senki sem jött onnan vissza. Pedig szeretnék
                            valakivel beszélni, aki már járt ott. Kollégáim szerint ilyen helység
                            nincs, ez csak sajtóhiba.</p>
				<p>- Nem magyarázná meg nekem sürgősen, hogyan szállnak le az angol
                            légiforgalom hárommotoros gépei egy sajtóhibára?</p>
				<p>- Uram - felelte -, a mi pilótáink olyan ügyesek.</p>
				<p>- A számlámat! - Öt perc múlva Croydon felé robogtam autón. Saltsjöbadent
                            én sem ismertem meg. És Harsprängert sem, az északi nagy vízesésekkel.
                            Csak egyet remélhettem. Hogy leánya elutazása előtt nem találkozott
                            hotelportással, és így Stockholmba ment. Mert csak ezt nem ajánlotta a
                            szakállas hóhér.</p>
				<p>Stockholmban megfürödtem és megreggeliztem. Angol ember vagyok, de a
                            svédek bőséges reggelije még a magunkfajta étkezőnek is feltűnik.</p>
				<p>Miután kiszálltam a repülőgépből, anélkül hogy egy pillanatot
                            elvesztegettem volna, munkához láttam. De a rendőrségen, a
                            hotel-bejelentőlapokon nem találtam leánya nevét. El Poker stockholmi
                            irodájába. Megérkezett-e Dora Cummings? Bőséges listát tártak elém.
                            Érkezett egy Dora Hannings Berlinből. Cummingsben rendelkezésemre álltak
                            Jakabbal és Herberttel, sőt kinyomoztak egy Cummings nevű nőt, aki
                            Helén, és Batáviából érkezett, hogy részt vegyen az unokája doktorrá
                            avatásán. Ezenkívül bő választék volt Cummingheim-, Cuminges- és
                            Cumbellinekben. Ezt lenyomozták. Gratuláltam és távoztam.</p>
				<p>Mint egy vad bolyongtam a városban, dúltan és félőrülten. Lehet, hogy
                            leánya leszállt a sajtóhibára? E percben talán az uppsalai
                            anyakönyvvezető előtt áll? Vagy az északi vízeséseknél van nászúton?
                            Szörnyű lelkiállapotomat el sem képzelheti. Ebéd után épp hogy egy órát
                            aludtam, és rohantam tovább.</p>
				<p>Este felhagytam minden reménnyel. Vesztettem. Mit csinál az ember, aki
                            felhagy minden reménnyel? Megmondta Dante. Elmegy a pokolba. A »Pokol«
                            kedves kis kabaré volt a Smörzasteg utcában. Nem tudom, így nevezték-e
                            az utcát, de a svéd nyelvben való járatosság nem tartozott
                            megállapodásunk feltételei közé.</p>
				<p>Az első ember, akit egy diszkrét páholyban megpillantottam az erkélyen,
                            Dora Cummings volt, illetve kedves leánya, Lilian. Bebizonyosodott, hogy
                            a sors jobb mesterdetektív, mint Poker, és legalább olyan, mint én. Nem
                            mondhatnám, hogy megpillantásom kedvező hatást gyakorolt volna szeretve
                            becsült gyermekére. Egy kristálypoharat tartott a kezében, és midőn
                            meglátott engem, ernyedten ejtette ki tartalmával együtt az egyik
                            földszinten szórakozó idősebb úr ölébe. Úgy látszik, érezte, hogy
                            lezajlott kalandjai összefüggésben állnak velem. Ha nem is tudta, hogy
                            én kevertem a bajt valahol a háttérben, talán úgy fogta fel személyemet,
                            mint kártyás ember azt a bizonyos balszerencsét hozó érdeklődőt, akit a
                            nép egyszerű nyelvén »rossz kibic«-nek mondanak.</p>
				<p>Ezt azonban nem vettem tudomásul, és nyomban hozzásiettem. A társaságában
                            levő szőke úr egy pillanatra magára hagyta, amíg a földszinten leöntött
                            ismeretlen küldötteinek megnevezte segédeit. (Sajnos később az ügyet a
                            gyáva gazok háromszori jegyzőkönyvváltással intézték el, nehézlovassági
                            bocsánatkérések között.)</p>
				<p>- El sem képzeli, mennyire örülök a szerencsének! - mondtam, és csakugyan
                            így volt.</p>
				<p>- Én is nagyon örülök, Mister Bronson - felelte, és valószínűleg nem volt
                            őszinte. Közben a szőke úr visszatért, és bemutatkozott.</p>
				<p>- Aldous Gordon. - Hatalmas angol volt. - Tartson velünk, Mister Bronson.
                            Épp idejében érkezett. Holnap esküszünk Dorával.</p>
				<p>- Nono.</p>
				<p>- Remélem, hogy idejében érkeztem.</p>
				<p>- Hogy lehetséges az, Mister Bronson - firtatta látszólag kedvesen leánya
                            -, hogy mi véletlenül mindig találkozunk.</p>
				<p>- Ó, kedves Miss Dora, ezen már én is töprengtem. Végre is, egy régi
                            közmondás szerint csak a hegyek nem találkoznak. És miután mi szemmel
                            láthatóan nem vagyunk hegyek...</p>
				<p>Szóval hápogtam, hebegtem. Mit tehettem volna?</p>
				<p>Megtudtam, hogy Dora Cummings egy penzióban lakik, a város környéki
                            villanegyedben. Úgy látszik, elege volt a hotelokból. Azt is megtudtam,
                            hogy másnap délelőtt tartják az esküvőt, előbb a polgárit és azután, a
                            fiú kívánsága szerint, templomit is a Rügsage utcai templomban. Éjfél
                            előtt búcsúztunk el, igen jó hangulatban. Különösen az én hangulatom
                            volt emelkedett.</p>
				<p>Követtem őket autón, és láttam, hogy Dora Cummings a kapuban csókra
                            nyújtja kezét Gordonnak, és eltűnik a bolthajtás alatt. Gordon
                            gyanútlanul távozott taxiján. Én nyomban becsöngettem a kapun.</p>
				<p>- Miss Dora Cumingsszal kell beszélnem - mondtam a tulajdonosnőnek. -
                            Jelentse Samuel Bronsont. Mesterdetektív Marokkóból. - A tulajdonosnő
                            ijedten távozott, mert félt, hogy a letartóztatás feltűnéssel fog járni.
                            Leánya kijött a hallba.</p>
				<p>- Mister Bronson! Mi jutott eszébe?</p>
				<p>- Miss Dora, ha eszembe jutott volna valami, most nem lennék itt. Semmi
                            sem jutott az eszembe. Nem marad más hátra, őszinte leszek önhöz.
                            Beszélhetünk itt nyugodtan?</p>
				<p>- Nincs okom rá, hogy az emberek előtt titkoljak valamit.</p>
				<p>- De nekem van. Azonban azt hiszem, ha csendesen beszélek, nem hallatszik
                            ki innen, amit mondok. Ide hallgasson, Miss Dora. Én voltam az, aki a
                            Victoria gőzösön galád csellel megfutamítottam az úrlovast és a többi
                            hódolóját. Bevallom, én voltam az, aki miatt a francia állam létének
                            legfontosabb sokszorosító ipara, az anyakönyvvezető egy óráig szünetelt
                            Párizsban, csak azért, hogy maga ne mehessen férjhez. Bevallom, hogy
                            ló-, illetve motorhalálban követtem Stockholmig, mert újra útjába
                            szeretnék állni hőn tisztelt frigyének. Bevallom. Itt vagyok. Sújtson le
                            rám teljes haragjával.</p>
				<p>Mily megkapó, milyen nemes lehettem e pillanatban, ahogy ott álltam!</p>
				<p>- De... de hát... miért tette mindezt?</p>
				<p>- Mert szeretem.</p>
				<p>Sir! Emlékeztetem arra, hogy a legvégső eszközökre is felhatalmazott,
                            abban az esetben, ha tisztelve becsült leánya házasságot kívánna kötni.
                            Esküvő előtt egy nappal ezt a kívánságot joggal nevezhetem pregnánsnak.
                            A végső eszközhöz nyúltam tehát. Ha sikerül magamra terelnem a
                            figyelmét, megmentettem mindent. Tudok egy esetet Shakespeare kellemes
                            színművéből, a III. Richárdból, midőn egy gyászba borult özvegy
                            királynőt közvetlenül meggyilkolt férje koporsója mellett csábít el a
                            címszereplő. Az illető egy görbe lábú, kövér színésznő volt. Miért ne
                            vállalhattam volna én is ezt a szerepet két elhullott vőlegény után, a
                            harmadikkal egy időben? Sajnos kedves leánya nélkülözte a fent írt
                            özvegy királyné befolyásolható természetét.</p>
				<p>Úgy látszott, nem haragszik. Figyelmesen megnézett tetőtől talpig. Nem
                            lehetett kellemetlen látványban része:</p>
				<p>- De hát... én már megmondtam önnek, Mr. Bronson, még a hajón...</p>
				<p>- Azt hittem, kitartásom és ragaszkodásom imponálni fog önnek idővel,
                            Miss Dora. Higgye el, az én életemből az egyetlen valami, ami hiányzott
                            eddig, egy olyan feleség, mint maga. Hát mondja: rossz ember vagyok én?
                            Visszataszító vagyok? Hát nem lehet engem szeretni? - Őszintén mondom
                            Önnek, Sir, nem kellett sokat komédiáznom, mert igen tisztelt leánya
                            nekem nagyon rokonszenves volt. Tudom, hogy a sok keserűség dacára, amit
                            okoztam neki, most sikerült néhány hanggal a szívéhez férkőzni.</p>
				<p>Elgondolkozva nézett rám:</p>
				<p>- Magam is azt hiszem... Kissé félreismertem. Kár, hogy rosszul kezdte.
                            De most már lássa be: késő. Holnap esküszöm, és próbáljon elfelejteni.
                            Annyi nő van a világon, szebb és kedvesebb nálam...</p>
				<p>- Nincs!</p>
				<p>- Most jó éjszakát... Jó éjszakát, Mr. Bronson.</p>
				<p>- Miss Dora! Ha a sorsom úgy akarja, belenyugszom... Áldja ég. Én holnap
                            kirándulok a fjordokhoz. Svédország zord partjához, amely az én
                            céltalan, sivár életemhez legjobban hasonlít. - Ó, Sir! higgye el,
                            szívből mondtam ezt, mert alapjában véve nem magándetektívnek születtem,
                            hanem földbirtokosnak, családapának, állattenyésztőnek, akinek gyermekei
                            vannak és békésen éldegél feleségével a birtokán. Leánya is sejthette
                            ezt, mert megfogta a kezemet, és szomorúan mosolygott rám, mire én még
                            fénytelenebb hangon folytattam: - Ott, ahol az északi nagy vízesések a
                            tengerbe ömlenek, el fog múlni az én nagy-nagy fájdalmam is, és néhány
                            hét múlva a Skagerraknál kifog egy orosz jégtörő... De még akkor is az
                            ön nevével az ajkamon indulok oszlásnak.</p>
				<p>Indultam. Pillanatnyilag nem oszlásnak, hanem az ajtó felé. És ekkor
                            végre visszahívott:</p>
				<p>- Várjon, Mr. Bronson. Nem tudnám elviselni, ha miattam... Ígérje meg,
                            hogy nem csinál ostobaságot.</p>
				<p>- Ígérem. Nem akarom halálom tudatával terhelni lelkiismeretét. Azért a
                            fjordokhoz elmegyek.</p>
				<p>Másnap reggel a hivatalos esketési óra előtt keltettem fel magam a
                            londinerrel, azután telefonáltam a penzióba.</p>
				<p>- Halló! Itt idősebb Cummings beszél. Most érkeztem kissé késve! Nem
                            tudja, melyik anyakönyvvezetőnél esküszik a lányom?</p>
				<p>- A Röcksjagen utcában.</p>
				<p>- Köszönöm. - Előző napon autót béreltem, olcsóbb és praktikusabb a
                            taxinál. Így tehát kénytelen voltam egy taxisofőrt megfizetni, hogy
                            üljön mellém, és mutassa meg a Röcksjagen utcát. (Három korona húsz őrét
                            kért a pimasz.) Még nem tudtam, mit fogok csinálni. Mindenesetre egy kis
                            üveg benzint vittem magammal, mert megfelelő eljárásnak tartottam, ha
                            nincs más hátra, kilocsolni ezt a folyadékot, oda egy égő gyufát, a
                            többi azután a tűzoltók dolga. A belső zsebemben kis vasbotot vittem és
                            hátsó zsebemben egy ügyesen hamisított elfogatóparancsot Mr. Aldous
                            Gordon pénzhamisító ellen a Scotland Yardtól. Még nem döntöttem, mit
                            fogok csinálni. Impulzív ember vagyok. Felrohantam az
                            anyakönyvvezetőhöz. Néhány pár álldogált az előszobában, de az esketés
                            még nem kezdődött, az anyakönyvvezető valószínűleg ilyenkor reggelizett.
                            Hiszen ő is csak ember. Félórát várakoztam, én szerencsétlen, és csak
                            ekkor néztem meg az ajtón kifüggesztett listát. Aldous Gordon és
                            menyasszonya nem szerepeltek rajta!</p>
				<p>Becsülve tisztelt utóda becsapott! Sejtette, hogy valamit forralok, és
                            bizonyára otthon is, másutt is, nem az igazi anyakönyvvezetőt mondta
                            meg. No most! Teljes gőzzel, illetve gázzal körül Stockholm
                            anyakönyvvezetőihez. A sofőr mellettem idegsokkot kapott. Behajtottam,
                            ahol tilos, kihajtottam, ahol nem szabad, átsuhantam forgalmi rendőrök
                            zárt karja alatt, és húsz percen belül négyszer büntettek le
                            (száznegyven korona kilencen őre, egy almáskocsi és két bicikli). Már
                            három anyakönyvvezetőnél voltam, és még mindig semmi! A belvárosi
                            anyakönyvvezetőhöz robogtam. Száztízzel a város közepén. A sarkon a
                            forgalmi rendőr elfelejtett feltartani. A sofőr visszanézett. Azt
                            mondja, a rendőr letérdelt, keresztet vetett és imádkozott. Pedig a
                            Baedeker szerint az ország kilencvennyolc százaléka lutheránus. Egy
                            kanyarulat még, és itt az anyakönyvvezető. Akárhogy is fékeztem, mégis
                            hetvennel kanyarodott a kocsi. Szemben jött egy szegfűkkel feldíszített
                            taxi, annak is úgy sikoltott a fékje, mint sertés a vágóhídon, azonban
                            kikerülhetetlen volt a karambol és a két lefékezett kocsi összefutott. A
                            taxis elfordította a kormányt, úgyhogy az én motorházam oldalba kapta a
                            kocsiját, futólag még láttam, hogy egy úr szemközt a földszinti ablakban
                            ijedten takarja el az arcát! Na, szervusz, világ! Sikítás! Csörömpölés!
                            Ordítás! Fejjel estem a szélvédőnek, onnan az ajtónak, és ez volt a baj.
                            A szélvédő szilánkmentes üveg, de az oldalablak - és erre a fejem a tanú
                            - nem. Az ajtó kinyílt, és én kizuhantam a járdára, szerencsére nem a
                            koponyámra. Sőt.</p>
				<p>A másik autó előbb határozatlanul imbolygott, azután szerényen jobb
                            oldalára feküdt. A szegfűknek vége. Emberéletben nem történt kár.
                            Arcomat elborította a vér, a jobb lábam fájt, de felkecmeregtem. A másik
                            autóban egy vőlegény ült, szerves tartozékával, a vőféllyel. A vőfélyt
                            mesterséges légzéssel látták el az intelligensebb járókelők, de a később
                            érkező mentőorvos szerint ez nem használt a bokaficamodásának. A
                            vőlegény, aki esésének súlypontját némi önzéssel a vőfélyre
                            koncentrálta, saját lábán tántorgott, és a sofőrnek sem lett baja. Az én
                            sofőröm, aki már egy óra előtt számított a karambolra, karcolás nélkül
                            úszta meg. Hatalmas tömeg verődött össze, és ahogy eltöröltem a szemembe
                            folyó vért, megláttam a vőlegényt: Aldous Gordon! Most akart esküdni!
                            Egyszerre akartunk megállni az anyakönyvvezető előtt!</p>
				<p>- Semmi bajom! - hebegte tántorogva. - Kísérjenek az anyakönyvvezetőhöz!
                            A menyasszonyom vár! - mondta még halkan. Nagyon rosszul voltam. Az
                            egyik szememen alig láttam, a fejem sajgott, és a bal lábam szinte
                            megmerevedett. Te jó isten! Most veszítsek csatát?!</p>
				<p>- Mit?! - üvöltöttem tele torokból. - Ön ezt a lovagias nemzetet szidja?
                            Ez tehet a maga szerencsétlenségéről? Ön pimasz módon az uralkodó nevét
                            keveri káromkodásaiba?! Rendőr! - Egy pillanatig nézett, mint a
                            borjú.</p>
				<p>- Megőrült? Mit mond?!</p>
				<p>- Hogy a svéd uralkodó nemes és lovagias, a svéd nemzet is az, és nem
                            érdemlik meg, hogy ön átkozott eszkimóknak és heringfalóknak nevezze
                            őket! »Gazság! - mormolta valaki a tömegben: - Az uralkodót merte
                            szidni?« Most már Gordon sem vette tréfára a dolgot. Megragadta a
                            torkomat:</p>
				<p>- Ön szemtelen, hazug! - mondta, és az arcomba sújtott. Félaléltan buktam
                            a flaszterra, éreztem, hogy nyomban elveszítem az eszméletemet, tehát
                            amennyire telt a tüdőmtől, süvöltöttem, végső erőmet összeszedve:</p>
				<p>- Ön az uralkodót és az országot szidta mocskos módon! Éljen Svédország!
                            Éljen a király! - e világtörténelmi momentummal ajkamon elájultam.</p>
				<p>Később megtudtam, hogy a következő események játszódtak le ájulásom után:
                            Gordon be akart rohanni az anyakönyvvezetőhöz, de egy ablaktisztító
                            megragadta a kabátjánál. A tömeg fenyegetően morajlott:</p>
				<p>»Gyalázatos! Amit ezek a külföldiek megengednek! Szidta a királyt!« A
                            csoportosulás közepéből kinyúlt egy kampósbot, és fejbe ütötte Gordont,
                            valaki letépte a kabátját, és mire a rendőr jött, hozzávetőleges
                            számítás szerint négy-ötszáz pofont kapott a derék hazafiaktól. A tömeg
                            követelte, hogy állítsák elő, száz tanú hallotta, hogy heringfaló
                            eszkimóknak nevezte a svédeket, és Gusztáv királyról csúnyán emlékezett
                            meg, felmenőleg a Bernadotte-ház megalapítójáig. Ötszáz tanú
                            esküdözött. Vad szirénázással újabb és újabb riadóautók érkeztek, hogy
                            fenntartsák a rendet, védjék Gordont, és megakadályozzák a tömeget, hogy
                            az angol követség elé menjen tüntetni. Ennek dacára az
                            Angleterre-kávéház ablakait beverték, és estére híre terjedt a városban,
                            hogy egy ellenzéki képviselő javasolni fogja az általános
                            védkötelezettség bevezetését.</p>
				<p>Ezalatt az anyakönyvvezető előszobájában, már az egyházi szertartásra is
                            felkészülve, egy hölgy állt mirtuszkoszorúban, hófehér ruhában, és ahogy
                            telt-múlt az idő, anélkül hogy a vőlegény jelentkezne, egyre
                            mélabúsabban, egyre elgondolkozottabban nézett maga elé. Az épület
                            ablakai az udvarra nyíltak, és így nem sejthették, mi történt közben
                            odakint. Mikor közölték vele, hogy vőlegénye a rendőrségen van, és
                            nemzetgyalázásért őrizetbe vették, már nem lepődött meg. Tréningje volt.
                            Halvány, szomorú mosollyal szólt:</p>
				<p>- Gondolhattam volna. Szegény Aldous. Bronsont melyik kórházba vitték? -
                            Higgye el, Sir, hogy a legrendkívülibb események is előidézhetnek ilyen
                            mérvű rezignációt sorozatos ismétlődés következtében.</p>
				<p>És ne vádoljon túlságosan, amiért ezt az ártatlan vőlegényt
                            meglincseltettem és fegyházba hurcoltattam. Még sokáig nem fog
                            kiszabadulni onnan. Régóta körözött hamiskártyás és házasságszédelgő.
                            Egyedül Southamptonban, ahol mindössze kétmillió ember él, három
                            felesége van. Most képzelje Londont, nyolcmillió lélekszámával.</p>
				<p>Sebeim nem veszélyesek. A lábamat villanyozni kell, hogy visszanyerje
                            teljes mozgási képességét. Képzelje, ezért a besugárzásért külön négy
                            koronát és tizennégy őrét számítanak esetenként. Ennyit a
                            fjordokról.</p>
				<p>Legalázatosabb szolgája:</p>
				<p>Samuel Bronson”</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>Néhány napig nem történt semmi. Minden ment a megszokott úton. A
                            bennszülöttek tanulták, hogy kell próbacsapolást végezni a gumifán,
                            anélkül hogy megsértenék a törzset. A fúrótoronyba újabb vashengert
                            bocsátottak le, és a túlsó parton mélyítették az aknát, egy szegényes
                            aranytartalmú helyen, gazdag ér után kutatva. Csak a levegőben volt
                            valami. A levegőben maradt meg a feszültsége annak az estének, amelyen a
                            fehér csíkokkal bemázolt harcos szomorúan, szerényen így szólt: “Uram,
                            ez nektek nem lesz jó.”</p>
				<p>Marshall két társával nagy titokban fenn dolgozott a Bánat Szikláján
                            tátongó barlangban. Bennszülött munkást nem használhattak erre. A
                            sakaiok előtt nem mutathatták, hogy félnek.</p>
				<p>Végigkopogtatták a barlang tetejét, míg egy ponton megállapították, hogy
                            keskeny a réteg felettük. Ezután néhány fatörzzsel aládúcolták a
                            barlangot, és hozzáfogtak, hogy jókora szellőztetőnyílást vágjanak ezen
                            a helyen. Szükség volt némi légáramlásra, ha tüzet akartak rakni belül.
                            A barlanghoz egy keskeny ösvény vezetett fel, de oldalról, kiugrókon,
                            biztos fedezékek mellett lehetett kapaszkodni. Ezen a részen addig
                            robbantottak dinamitpatronnal, amíg homorú, szóval megmászhatatlan lett
                            az oldal. A bennszülöttek azt hitték, aranyat keresnek.</p>
				<p>- Szerintem ostobaság ez a sok előkészület - mondta Mayew. - A sakai
                            főnök nem mer bennünket megtámadni, és ha kirabolták Halley embereit,
                            majd újra elküldi az ajándékot.</p>
				<p>- Nem vagyok a te véleményeden - mondta a kövér kapitány. - Ennek a
                            Marshallnak van esze. Az semmi esetre sem árt, ha addig, amíg a
                            viszonyok itt nem biztonságosak, berendezünk egy depót a hegyen.</p>
				<p>- Wilson leadta a rádión a határállomásnak, hogy a karaván nem érkezett
                            meg, értesítsék Halleyt - szólt közbe Morton. - A parancsnokság azt
                            felelte, hogy két hét előtt útnak indult negyven ember megrakodva.
                            Mindenesetre küldjünk követet a főnökhöz, hogy legyen türelemmel,
                            intézkedtünk az ajándékát illetően.</p>
				<p>Morton magához kérette a szolgáját, M’Bisut. M’Bisu sánta volt, néhány
                            hét előtt egy fatörzs zuhant a lábára, Morton szabadította ki, és miután
                            munkaképtelen lett, ott tartotta szánalomból a fickót, mert M’Bisu
                            könyörgött neki, hogy tartsa magánál. Primitív bennszülötteknél csak két
                            hatalmas érzés létezik: a bosszú és a hála. M’Bisu valósággal a kutyája
                            lett Mortonnak. A hatalmas, erős fehér iránt, aki földöntúlinak látszó
                            erejével levette róla a fatörzset, csodálatos hálaérzés támadt benne.
                            Morton jól ismerte a bennszülöttek lelkivilágát, és tudta, hogy ez a
                            sánta sakai bármikor boldogan áldozná föl érte az életét.
                            Odahívatta:</p>
				<p>- Menj a hegyek közé, M’Bisu. Mondd a nagy királynak a következő
                            üzenetet: “Béke legyen a birodalmán, és ezer ördög tegye
                            legyőzhetetlenné a lándzsahegyét. Üzenetet küldtünk a nagy, fehér
                            lordnak, és ha az ajándékokat szolgáitól elrabolták, újat fog helyette
                            küldeni. De addig még sok napnak kell eltelni, és sok estének.” Menj
                            M’Bisu, és mire a nap háromszor lenyugszik, térj újra vissza hozzám a
                            király válaszával.</p>
				<p>A bennszülött szó nélkül ment. Pedig nincs kizárva, hogy az üzenetet
                            természeténél fogva a király valami körültekintő, lassú módon kínoztatja
                            halálra az áldozati oszlopon.</p>
				<p>...Nyomott hangulatban ültek este a tornácon. Mindenféléről beszélgettek,
                            de látszott rajtuk, hogy közben ugyanarra gondolnak valamennyien. A
                            légtelen, fojtó melegben egy levél sem mozdult órák óta.
                            Elviselhetetlenné tette ezt a sivár, trópusi estét a rengeteg béka
                            szüntelen kvartyogása.</p>
				<p>- Utánanéznek legalább az angolok - szólt hirtelen a kapitány - a
                            karavánnak? És gondoskodnak arról, hogy Essar bey garázdálkodása
                            megszűnjön ezen a vidéken?</p>
				<p>- Ostoba vagy - legyintett Morton, és nagyot lélegzett, széthúzva az
                            ingét, azután felhajtott egy pohár pálinkát. - Az angol hatóságok
                            mindenkit figyelmeztetnek, hogy saját felelősségére lépi át Gambánál a
                            határt. Ez vonatkozik Halley karavánjára, rád és mindenkire. Az angol
                            hatalom itt nem véd meg senkit.</p>
				<p>- De... - mondta a kapitány. - Ha lemészárolnak minket, akkor majd
                            bevonulnak. - Marshall elkerülte Lilian pillantását.</p>
				<p>- Maguk nagyon is sötét színben látják a helyzetet - szólt közbe Robin
                            atya. - Ezek a bennszülöttek is Isten teremtményei, akikkel lehet okosan
                            és szépen beszélni.</p>
				<p>- Azért - mormolta Mayew - jó, ha ilyen társalgásnál nem felejti otthon a
                            revolverét. Én is foglalkoztam hittérítéssel, nem egy bennszülöttet
                            juttattam mennyországba. Ebben a cikkben nagy exportőr voltam itt a
                            földön, és én mondom: nem jó érzés hátat fordítani nekik.</p>
				<p>- A szeretet fegyvere a legerősebb - felelte a hittérítő.</p>
				<p>Egyszer csak megjelent Rollins tizenhét éves fia. Ő nem szokott részt
                            venni az esti beszélgetéseken, általában ilyenkor tanult, és késő
                            éjszakáig égett a szobájában a villany.</p>
				<p>- Uraim - mondta ijedten -, a munkások elmentek.</p>
				<p>Valamennyien meglepetten felemelkedtek a helyükről, és csend támadt.
                            Nagyon távolról tisztán hallatszott egy hiéna kacagása.</p>
				<p>- Kezdődik - mormogta Morton.</p>
				<p>A hatalmas blokkház üresen állt, minden holmijukat magukkal vitték a
                            bennszülöttek, csendben, észrevétlenül.</p>
				<p>- Ha így áll a dolog - mondta Rollins -, nem lenne ésszerűbb Gambába
                            menni, hogy ott várjuk meg az ügy elsimulását.</p>
				<p>- Hogy akarsz odamenni!? - kérdezte Mayew. - A vezetők, akik minket idáig
                            kísértek, minden esetben újra visszamentek. Egyikünk sem ismeri a
                            dzsungelben az utat.</p>
				<p>- És különben is - mondta Morton -, szerződésünk Halleyvel úgy szól, hogy
                            ha veszély esetén magára hagyjuk a telepet, a megállapodásunk
                            érvénytelen. Márpedig én nem azért döglődöm itt, hogy a pénzem Halleynél
                            maradjon. Inkább itt halok meg! - Valamennyien helyeseltek. Marshall nem
                            szólt semmit. Mikor kérdezték a véleményét, vállat vont:</p>
				<p>- Meg kell várni M’Bisut. Addig is vigyünk mindent, ami értékes és
                            fontos, a Bánat Sziklájára.</p>
				<p>Külsőleg a kapcsolatuk, Lilian legutóbbi rémülete miatt, odáig fejlődött,
                            hogy egy szobában aludtak, de ennek dacára házasságuk éppolyan formai,
                            éppolyan távoli, udvarias és idegen maradt, mint amilyen eddig volt.
                            Sőt. Talán még kevesebbet beszéltek, még jobban kerülték egymás
                            tekintetét. Ezen az estén azonban Lilian nem tudta többé szó nélkül
                            megállni az eseményeket.</p>
				<p>- Fred! Miért nem mondod meg ezeknek az embereknek, hogy
                            meneküljenek?</p>
				<p>- Nem mondhatom meg.</p>
				<p>- Meg kell hogy tudják! Meg kell tudniuk, hogy az ő legyilkolásuk okot ad
                            majd az angol katonaságnak arra, hogy bevonuljon ide. Ezek ártatlan
                            emberek! Nálad bizonyítékok vannak!</p>
				<p>- Ezt csak úgy tehetném meg, ha kiadnám nekik Halleyt. Ha mindent
                            megmondanék nekik a te apádról...</p>
				<p>- Mondd meg! Vagy azért lettél katonaszökevény, és azért jöttél ide, hogy
                            az apámat kíméld?</p>
				<p>A férfi egy sóhajjal az ágyára ült, és két tenyerébe hajtotta a
                            fejét.</p>
				<p>- Nem tudom - mondta azután -, minden olyan zavaros... nem tudom...</p>
				<p>Hallgattak. A fal egy nyílásán kövér, kis krokodilszerű “toke” gyík
                            jelent meg. Lapos, szögletes feje, lihegő torkával, megpihent néhány
                            másodpercre, mint aki figyeli ezeket.</p>
				<p>- Akkor én fogom megmondani! - jelentette ki hirtelen Lilian.</p>
				<p>Most először szólt rá Marshall nyugodt, de nagyon erélyes hangon:</p>
				<p>- Te azt fogod tenni, amit én mondok. Érted? Ez a kötelességed. Végre is
                            Halley nem csapott be senkit. Aki idejött, az jól tudta, hogy az
                            életével játszik.</p>
				<p>Mi ez? - gondolta Lilian. - Ő védi Halleyt?</p>
				<p>Azután lefeküdtek, Lilian egy gyékénnyel elkerített sarkában a szobának,
                            Marshall pedig régi helyén, az ablaknál. Ezen az éjszakán keveset
                            aludtak.</p>
				<milestone n="3" unit="endSubChapter"/>
			</div>
			<div type="chapter">
				<head>NYOLCADIK FEJEZET</head>
				<head>Halley megtudja, hogy lánya egyszerre két világrészben volt</head>
				<milestone n="1" unit="startSubChapter"/>
				<p rend="head">1.</p>
				<p>Gamba felől megkapták a rádióüzenetet, amely szerint Halley erélyes
                            fellépésre bíztatja őket, addig is, amíg utánanéz a karaván ügyének.
                            Halley lehetségesnek tartja, hogy a sakai főnök rabolta ki a karavánt,
                            és kétszer akarja a bérösszeget. Legyenek nyugodtak, a legrövidebb időn
                            belül mindent rendez. Tartsanak fenn állandó összeköttetést a
                            határőrséggel.</p>
				<p>- Ide hallgass, kapitány - mondta Morton este -, ez az egész ügy nagyon
                            emlékeztet engem az egyik Timor-sziget megszállására. Néhány fehéret
                            odaküldtek, és addig tárgyaltak, amíg valamennyit lemészárolták. Azután
                            alibijük volt arra, hogy bevonuljanak haditengerészeikkel a
                            szigetre.</p>
				<p>- Azt sem hiszem, hogy véletlenül építették ilyen rosszul ezt a telepet -
                            mondta a kapitány. - Itt a mi bőrünkre akarnak gyarmatosítani. Anglia
                            nem hódít, de lemészárolt alattvalóiért megtorlással él. És erre a többi
                            hatalom nem szólhat semmit.</p>
				<p>- De ahhoz, hogy innen elmozdulj, ezt biztosan kellene tudni. Legalábbis
                            egy vezető szükségeltetik.</p>
				<p>- Nézzétek - mondta Marshall. - Mi aláírtunk egy szerződést, amit velünk
                            szemben betartanak. Hogy Halley közben mit gondol, az magánügye. Azt
                            hiszem, elegen vagyunk itt férfiak ahhoz, hogy megvédjük magunkat, ha
                            kell.</p>
				<p>Lilian szerette volna megcsókolni a kezét. És azután szerette volna
                            kikiabálni ezeknek az embereknek, hogy Marshall hazudik, és fusson, ki
                            merre tud, de csak ült, és bámulta a függőlámpa kosarába szüntelenül
                            lehulló számtalan moszkitót. Két napja nem esett, és a forróságot
                            kibírhatatlanná tette a rothadó mangrovemocsarak bűze. A lépcső alján
                            egy alázatos árny jelent meg.</p>
				<p>M’Bisu volt.</p>
				<p>- Látlak, M’Bisu - szólította meg Morton.</p>
				<p>- Uram - mondta a bennszülött -, nem kötöttek kínzócölöphöz, mert sánta
                            vagyok, és ez rossz jou-jou. Tegnap emberáldozatot mutattak be, a
                            harcosok agyaggal tapasztották le a hajukat, és két napja táncolnak. A
                            dobok mindenütt szólnak, és messze kampongokból összegyűlnek a sakaiok,
                            hogy a király háborúba vezesse őket a fehérek ellen.</p>
				<p>Hallgattak. Morton újra M’Bisuhoz fordult:</p>
				<p>- Nem üzent semmit?</p>
				<p>- Üzent, uram. Ha kétszer két nap múlva nem kapja meg az ajándékot,
                            legyen háború közötte és közöttetek.</p>
				<p>- Menj a házamba, M’Bisu, egyél, igyál, és feküdj le aludni.</p>
				<p>- Barátaim - mondta Robin atya -, valakinek beszélni kell a főnökkel,
                            mielőtt ostobaságot követne el. Még ma útnak indulok.</p>
				<p>- Megőrült? - kérdezte Morton, elfeledkezve minden tiszteletről. - Fel
                            akar menni a hegyek közé?</p>
				<p>- Ha az Úr akarja, hogy európai ember vérétől jöjjön el a béke erre az
                            országra, akkor legyek én az áldozat vagy az “alibi”, ahogy mondták. Ha
                            pedig a szeretet és az okos rábeszélés elegendő, akkor is rám vár ez a
                            küldetés. Jól ismerem az utat, amely a hegyek közé vezet. Ha holnapután
                            estig nem térek vissza, közöljék halálomat az angol hatóságokkal. Jó
                            éjszakát!</p>
				<p>Azt a néhány másodpercnyi döbbent csendet, amely szavai után ránehezedett
                            a társaságra, arra használta fel, hogy alázatos, nesztelen járásával
                            gyorsan elsompolyogjon, mielőtt ellentmondások áradatával kellene
                            megküzdenie.</p>
				<p>Carvert az ágyból ugratta ki segédtisztje. Rádiógramot olvasott fel:</p>
				<p>“A sakai király ultimátumot küldött, amelyben négy nap haladékot ad
                            Halleynek a szerződés teljesítésére. Ellenkező esetben telepünket
                            megtámadja. Mr. Robin hittérítő a hegyek közé indult, hogy személyesen
                            tárgyaljon vele. Azóta semmi hír róla.</p>
				<p>Nyersanyagkutató.”</p>
				<p>- Kommentár nélkül továbbítsa a rádióértesítést Londonba. Csak utasítást
                            kérjen - mondta Carver. Sajnálta a hadnagyát, aki a fivéréért aggódott,
                            és nagyon levertnek, szomorúnak látszott. Az államtitkár utasítása rövid
                            és tömör volt: “Követ útján figyelmeztesse a királyt, hogy angol
                            alattvaló erőszakos halála megtorló intézkedéseket fog maga után vonni.
                            Említett Robin hittérítő iránt tapintatos, de figyelmeztető formában
                            érdeklődjék. Lehetőleg minden beavatkozás elkerülendő.”</p>
				<p>Egy európai nagyhatalom sajtója megütötte a nagydobot. Lungaország
                            királya megfenyegette a birodalom területén élő angolokat, akiknek
                            nyersanyagkutatásra előzőleg koncessziót adott. Az államtitkár
                            kijelentette az újságíróknak, hogy Anglia mindaddig tisztelni fogja
                            Lungaország függetlenségét, amíg a brit birodalom polgárainak élete nem
                            forog veszedelemben.</p>
				<p>Néhány világlap tudósítót küldött Sierra Leonéba. A freetowni helyőrség
                            egy részét (ennek azonban különösebb fontosságot nem lehet
                            tulajdonítani, mert máskor is előfordult már) áthelyezték a gambai
                            garnizonba. Carver ezredes közölte az újságírókkal, hogy a határ mentén
                            teljes a nyugalom, nem mondhat semmit, amíg a királyhoz küldött
                            bennszülött követ nem tér vissza. A követ pedig nem tért vissza. Ebben
                            elsősorban az a körülmény akadályozta meg, hogy a sakai főnök palotája
                            előtt egy hosszú nyársra tűzték a fejét. Melléje volt letűzve a
                            szerencsétlen Robin atyáé, és a két nyárs között füstölőszereket
                            égettek, ami a levágott koponyát konzerválja.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Most már lázasan készülődtek a harcra. A kunyhóból jóformán mindent
                            felhordtak a barlangba. M’Bisut elküldték kémkedni. Éjszaka felváltva
                            őrködtek, és két fényszóróval figyelték állandóan a hegyről levezető
                            ösvényt. Megmaradtak az épületekben, de állandóan indulásra készen. Este
                            megérkezett M’Bisu.</p>
				<p>- Uram! A “Jó Fehér Ember” feje a főnök sátra előtt egy nyársról nézett
                            rám. Mindenki táncol! A varázslók egész nap azt üvöltik, hogy
                            Lungaország a sakaioké! Pusztuljanak a fehérek! A teliholdat várják, és
                            elindulnak. Ez holnap lesz, uram.</p>
				<p>Robin atya halála nagyon elszomorította őket. Robinné nem sírt, egy
                            panasza sem volt, csak leült, és imára kulcsolt kezére támasztotta
                            homlokát. Marshall félrevonta Liliant:</p>
				<p>- Téged M’Bisu most elvezet Gambáig. Rábízhatod magad, hűséges ember, és
                            jól ismeri az utat. Itt semmi dolgod. Talán többet segítesz nekünk ott.
                            Az apádnak nagy befolyása van, és ajándékokkal talán leszerelheti még a
                            sakai főnököt.</p>
				<p>- Azt akarod, hogy elmenjek?</p>
				<p>- Igen - mondta határozottan. - M’Bisu! Elvezeted a fehér Misst Gambába.
                            Ott megmondod majd az aranyruhás lordnak, hogy mit láttál a
                            királynál.</p>
				<p>Lilian nem szólt semmit. Nézte, ahogy a bennszülött felveszi a szükséges
                            holmikat, mindenkitől elbúcsúzott, Marshall valamivel tovább fogta a
                            kezét, látszott, hogy mondani akar valamit.</p>
				<p>- Te nagyon jó ember vagy, Lilian. Sok szerencsét.</p>
				<p>...A nő és M’Bisu eltűntek az út kanyarulatánál. Alkonyodott.</p>
				<p>- Azt hiszem - szólt a kapitány -, legfőbb ideje, hogy visszavonuljunk a
                            Bánat Sziklájára.</p>
				<p>- Csak akkor megyünk el innen - mondta Morton -, ha támadnak. Ragaszkodom
                            a szerződéshez.</p>
				<p>Alkonyodott. A felszálló súlyos esőpárák között távoli, rőt sugárzás
                            jelezte a napot, és a sakai törzs által lakott hegyek titokzatos,
                            mozdulatlan sziluettje lassan bizonytalanná mosódott a növekvő
                            szürkületben. Lilian lépett közéjük, és megállt a tornác
                            feljárójánál.</p>
				<p>- Lilian! - ugrott fel ijedten Marshall.</p>
				<p>- Komolyan azt hitted, hogy elmegyek? Magam helyett csak levelet küldtem
                            Gambába. Rosszul ismersz, Fred.</p>
				<p>- De hát... ezt nem szabadott volna... - maga sem tudta, miért, minden
                            veszély dacára egyszerre boldognak és megelégedettnek érezte magát.</p>
				<p>...Talán egy órát sem aludtak, mikor az őrködő Wilson felkeltette
                            valamennyiüket. Percek alatt összegyűltek a kőépületben. Távolról
                            tompán, de kivehetően az éjszakában harci dobok ütemes döngése
                            szüremlett hozzájuk... Telihold volt.</p>
				<p>Jött a király!</p>
				<p>Leadták rádión az utolsó segélykérő jelet.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>“Királyhoz követet küldjön ultimátummal: Ötödikén éjjel tizenkét óráig
                            Robin hittérítőt adják át a határőrségnek, ellenkező esetben egy
                            menetoszloppal lépje át a határt. Ötödikén éjjel tizenkét óráig minden
                            beavatkozás kerülendő. Veszélyben levő fehérek miért nem hagyják el
                            Lungaországot?”</p>
				<p>Marshall hadnagynak minden fegyelmezettségére szüksége volt, hogy
                            elláthassa szolgálatát. Ötödikén éjjel! Még három nap! Addig leölnek
                            mindenkit... Fredet is.</p>
				<p>Freetownnál kihajóztak egy ezredet, harckocsikat tettek partra, és
                            öszvéres gépfegyverosztagok indultak el. Éjszaka már útban voltak Gamba
                            felé. Az európai lapokban az ügy nagy port vert fel. Egy nagyhatalom a
                            Népszövetség elé akarta vinni az ügyet, egy másik csapatokat vont össze
                            közeli gyarmatának határán, és Anglia ezerszer hangoztatta, hogy amíg
                            alattvalói élete ellen nem törnek, tiszteletben tartja
                            Lungaországot.</p>
				<p>Azután megérkezett M’Bisu, mindent elmondott Carvernek, és egy levelet
                            adott át. A levélben ez állt:</p>
				<p>“Értesítsék atyámat: Sir Halleyt, hogy férjemmel, Fred Marshall-lal a
                            lungaországbeli nyersanyagkutató telepen vagyok, végső veszélyben.</p>
				<p>Lilian Halley.”</p>
				<p>- Hadnagy úr! - kiáltotta Carver biztatóan a szerencsétlen Marshallnak -
                            egy bennszülött jelentette, hogy a szegény Robin atyát megölték. Ezzel
                            feleslegesnek tekinthető az ultimátum megtartása. Állítson össze egy
                            menetoszlopot! Fúvasson riadót! A helyőrség készenlétben várja be a
                            további utasításokat!</p>
				<p>A hadnagy rohant.</p>
				<p>Carver táviratozott.</p>
				<p>“Ismeretlen bennszülött jelentette: Mr. Robin hittérítőt megölték.
                            Embereimet készenlétbe helyeztem. Parancsot várom.”</p>
				<p>Trombita recsegett, a katonák sorakoztak, csörgés, vezényszavak,
                            motorpufogás.</p>
				<p>Az államtitkár válasza nyomban megérkezett:</p>
				<p>“Felesleges riadókat kerülje. Ismeretlen bennszülött információja
                            fegyveres lépésre nem indokolás. Ultimátumhoz feltétlenül tartsa
                            magát.”</p>
				<p>Marshall ugrott be, és jelentette:</p>
				<p>- Az oszlop menetkész!</p>
				<p>- Fúvasson takarodót! - kiáltotta Carver, és olyat csapott az
                            íróasztalra, hogy belefájdult az ökle.</p>
				<p>A hadnagy lélektelenül támolygott ki az irodából, a szemei megteltek
                            könnyel, hogy összefolyt előtte egy színes folttá az egész robusztus
                            katonai parádé.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>“London, Dr. Winder-szanatórium. 1932...</p>
				<p>Sir!</p>
				<p>Engedje meg, hogy ez egyszer terjengős legyek. A kialkudott honorárium
                            felét, ötezer dollárt megkaptam. Baj van. Az Ön lánya nem szökött meg,
                            illetve megszökött, de nem az Ön lánya volt, azaz, hogy nem arrafelé,
                            mert én azt hittem, hogy Dora Cummings azonos az Ön leányával, és így
                            mentem Lilian után, de most kiderült, hogy ez mind nem így van. Érti,
                            Sir!</p>
				<p>Itt ülök a szanatórium ablakánál, és előttem London beláthatatlan
                            kőrengetege. Ó, London! Nemhiába mondják, hogy a világ fővárosa. Vagy az
                            Párizs? Na, mindegy, gyerünk tovább.</p>
				<p>Beszéltem Önnek Erbrö atyáról, aki hámló bőrét kvarcoltatta? Neki nagy
                            szerepe van az ügyben. Derék ember, Abiskóban született, ahol a nap
                            május 28-tól július 19-ig látható. Hinnem kell neki, hogy így van, mert
                            pap. De igazán így van, mert utánanéztem azért a Baedekerben is.</p>
				<p>Sir, itt nagy baj van. Óriási baj! Különösen az ötezer dollár miatt, mert
                            ezt most vissza kell küldenem. Sokáig tusakodtam magamban, de vissza
                            kell küldenem. Csak arra kérem, hogy leányának, illetve feleségemnek,
                            Dora Cummingsnak, aki nem az Ön leánya, sohase árulja el a valót. Sir!
                            Ön, aki tőzsdén játszik, tudja, hogy mit jelent az illúzió.</p>
				<p>Hát éppen erről van szó. Itt nagy baj van, Jaj, de milyen nagy baj!</p>
				<p>Leánya, a illetve Dora két nappal a katasztrófa után megjelent nálam a
                            szanatóriumban. Ügyvéd kíséretében. Rettenetesen izgatott volt. Március
                            elseje volt. És megint elmesélte a dolgot a végrendelettel, amely
                            szerint ha tizenkét óráig nem megy férjhez március elsején, akkor
                            elveszít egy komoly vagyont. Természetesen, nem hittem. Az ügyvéd
                            írásokat mutatott. Erre váratlanul megkérdeztem, hogy miképpen került
                            Marokkóban egy tűzpiros Chryslerba? Nevetve mondta, hogy bolondos
                            barátnője, Lilian Halley, aki éppen szökni készült hazulról,
                            ráerőszakolta az autóját. Mondom, Sir baj van! Azután okmányokat láttam.
                            Szóval, Dora Cummings, az Dora Cummings, és három hónapi nyomozás után
                            felelősségem teljes tudatában állíthatom Önnek, hogy az Ön leánya Lilian
                            Halley. És ez a nő ott állt kétségbeesetten, ennek sürgősen férjhez
                            kellett volna mennie a végrendelet értelmében, de én még a legutolsó
                            lehetőséget is tönkretettem. Fél tizenkettő volt. És március egy!</p>
				<p>Sir! Képzelje magát egy hölgy helyzetébe, akinek félórán belül férjhez
                            kell mennie. Már akkor is imponáltam neki kitartásommal, őszinte
                            vallomásaimmal, bekötött fejemmel is, de félóra alatt megesküdni, minden
                            írás, minden előzmény nélkül, ez lehetetlen.</p>
				<p>Háromnegyed tizenkettő volt, Dora leroskadt egy karosszékbe, és sírt.
                            Ekkor váratlanul megszólalt Erbrö atya mellettem, kijelentette, hogy
                            mint misszionárius papnak, jogában áll végszükség esetén súlyos beteget
                            megesketni. Miután azonban ő nem orvos, az én betegségemet is súlyosnak
                            tekintheti. Ott helyben összeadott minket, egyben figyelmeztetett, hogy
                            ezzel még nem tettünk eleget a formaságoknak, és ha nem halok meg, amit
                            ő szívből kíván, menjünk anyakönyvvezetőhöz. Ennél maradtunk.</p>
				<p>Közben megérkezett az Ön nagylelkű előlege, Sir, és én éreztem, hogy az
                            összeget vissza kell küldenem. Sokáig tusakodott bennem a jó és a rossz
                            ember. Végül a jó győzött. Jó, ha az ember nem küld vissza ilyen
                            összeget. Talán megbántanám vele. És én tisztelem, becsülöm az Ön
                            érzékenységét. Ezért cserébe csak annyit kérek, hogy feleségem sohase
                            tudja meg az igazat. Hadd higgye, hogy szerelemből forgattam fel Európa
                            jelentősebb metropolisainak polgári nyugalmát. Hadd higgye. Hiszen az
                            asszonyok annyi mindent elhisznek, és oly mindegy, hogy valóban úgy is
                            van-e, ha, ez nekik kellemes. Ugyebár, milyen bölcs mondás.</p>
				<p>Nagyon szeretjük egymást Dorával, és elhatároztuk, hogy nem a füstös
                            Londonban fogunk lakni (mint Ön is tudja, olykor köd van), hanem a kies
                            környéken. Tartunk majd egy bejárónőt, és nem vezetünk háztartást. Már
                            polgárilag is megesküdve érkeztünk hőn szeretett hazánk imádott
                            fővárosába. Délben futottunk be a festői, füstös, lármás, büdös Waterloo
                            pályaudvarra, Dora frissen ugrott le a vonat lépcsőjéről, én megálltam
                            az ajtóban, széttárt karral szívtam be hőn tisztelt hazám szénporszagát,
                            és így kiáltottam: »Soha többé nem fogok maga miatt kórházba
                            kerülni!«</p>
				<p>Ezzel leestem a lépcsőről, és kitörtem a lábam. Az ötezer dollár dacára
                            maradtam</p>
				<p>őszinte tisztelője:</p>
				<p>Samuel Bronson</p>
				<p> nyug. mesterdetektív”</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">5.</p>
				<p>A bennszülöttek elszórt rajvonalban közeledtek a kunyhók felé. Miután
                            csend fogadta őket, a főnök felemelkedett, és magasra tartotta két
                            karját. A harcosok is felemelkedtek, és iszonyú üvöltéssel megrohanták a
                            kunyhókat. Fosztogatnivalójuk alig akadt.</p>
				<p>A kis kolónia a Bánat Szikláján szomorúan nézte az éjszakában kunyhóról
                            kunyhóra felcsapó lángok pokoli tűzijátékát. Csak egyszerű, primitív
                            építmények voltak, de mégis: mennyi munkát, fáradságot szenvedést
                            fektettek ebbe a kis telepbe. És most percek alatt zabálta meg a tűz,
                            még jobban áthevítve a forró éjszakát.</p>
				<p>A bennszülöttek hamar megtalálták nyomukat. Tömött sorokban rohantak a
                            barlang felé. Közel eresztették őket.</p>
				<p>Azután két sortűz dördült el. Ezen a szűk helyen szörnyű pusztítást vitt
                            véghez a tüzelés. Rémülten bukdácsolva, rendetlenül menekültek, és sok
                            halottat hagytak hátra.</p>
				<p>- Úgy! - mondta boldogan Morton, mert ha verekedésről volt szó, mindig
                            lelkes hangulatba hozta. - Most legalább kóstolót kaptok!</p>
				<p>- Azt hiszem, Mayew - mondta csúfondárosan az örökké vigyorgó kapitány -,
                            hogy most már te is elnézed súlyos tévedésünket, amellyel itt töltöttük
                            az időnket azzal, hogy depót létesítsünk a Bánat Szikláján.</p>
				<p>- Csak ne tegyél babért arra a tökfejedre! - felelte Mayew. - Marshallnak
                            van igaza, és nem neked. Két világrészben kapitánynak csúfolnak, és
                            kiderül, hogy annyit értesz a harcászathoz, mint egy tyúk. Fred nélkül
                            valamennyien pecsenyék lennénk már.</p>
				<p>- Kivéve téged - szólt Morton -, nem hiszem, hogy akad olyan elvetemedett
                            kannibál, amelyik megenne.</p>
				<p>Ezek most voltak igazán elemükben. Vicceltek és cigarettáztak. A
                            barlangban valamennyien kényelmesen elfértek, volt elegendő konzervük
                            is, lőszerük, fegyverük és két hatalmas tartály vizük. Ezzel sem kellett
                            nagyon takarékoskodni, mert éppen elég eső esett ahhoz, hogy ne
                            szenvedjenek szükséget.</p>
				<p>- Javasolom, hogy adjuk át a kommandót Marshallnak! - kiáltotta a
                            kapitány. - Ez az ő szakmája.</p>
				<p>Valamennyien nyomban beleegyeztek. A bennszülöttek közben tüzet
                            gyújtottak lenn, és ugrándozva, éktelen üvöltéssel gyászolták
                            halottaikat.</p>
				<p>Lilian és Robinné a barlang mélyén húzódtak meg, konzervet főztek,
                            gyékény fekvőhelyeket készítettek, a két Rollins (az egyik a legöregebb,
                            a másik a legfiatalabb mind között ) fegyvereket töltött.</p>
				<p>- Valószínű - mondta Marshall -, hogy két oldalról fognak támadni.
                            Bizonyára ismernek egy ösvényt, amely a szikla tetejére vezet, és
                            megpróbálnak fentről leugrálni.</p>
				<p>- Azt hiszem, igazad van - bólogatott Mayew. - Valaki másszon ki fent a
                            szellőztetőnyíláson, és jelezze, ha a csúcs felől közelednének.
                            Wilson!</p>
				<p>A katonaságnál nem történhetne szabályosabban. Wilson felkapta
                            fegyvereit. Morton két tenyerébe állt, és ez talpánál fogva kitolta a
                            felső nyíláson. Hogy megkönnyítsék a közlekedést, kötelet erősítettek
                            egy szikladarabra fent.</p>
				<p>- A bejárat előtt jó fedezék van, az egyik acetilén fényszórót oda kell
                            vinni, Floss őrködjön, és ha közelednének, fordítsa egyenesen nekik a
                            reflektort.</p>
				<p>Megtörtént. Hamarjában ettek és ittak valamit. A völgyben csend volt. Úgy
                            látszott, most tanácskoznak a sakaiok.</p>
				<p>- Ha Wilson ellenséget jelez, hárman felmásztok, és tűzzel fogadjátok
                            őket. Közelharcba nem mentek. Ha elérnek, akkor vissza a barlangba.</p>
				<p>- Vigyázz... - suttogta Floss.</p>
				<p>- Két ember készenlétben hátul marad, hogy Wilsonnak segítsen, ha kell -
                            vezényelt Marshall. - Én lövök először!</p>
				<p>A fényszóró vakítóan hasított bele az éjszakába, és megvilágította az
                            előrehajolva futó sakaiokat.</p>
				<p>- Egy, kettő, három... Tűz!</p>
				<p>Szakadatlanul ropogtak a fegyverek, és sorra hullottak a közeledők. Nyíl
                            és dárda célt tévesztett, mert a fényszóró vakította a bennszülötteket.
                            Ennek dacára az egyik fehér átfúrt torokkal bukott hátra. Wilson jelt
                            adott, és a két tartalék villámgyorsan kúszott fel a szellőztetőnyíláson
                            át. A kopár sziklatetőn csend volt. Néhány árnyék közeledett a keleti
                            lejtő irányából. A sima tetőn szabad célpontok voltak, és az első tűzre
                            megfutamodtak.</p>
				<p>A támadók ismét visszavonultak az ösvényen, megint tüzet gyújtottak a
                            völgyben, üvöltöztek és táncoltak halottaikért.</p>
				<p>- Ez nem jól van így - jegyezte meg Marshall. - Az elhullottak olyan
                            torlaszt képeznek, hogy nemsokára fedezik a bennszülött-támadást a
                            barlangig, mintha csak homokzsákokkal kiépített állásuk lenne.</p>
				<p>- Igazad van - mondta Morton -, de hogy a csudába takarítsuk el a
                            halottaikat? - Felhúzta a kabátujját, és egy csúnya dárdasebet tartott
                            oda Liliannek, aki gyorsan kötözni kezdte. Az átfúrt nyakú társuk közben
                            kiszenvedett, és Robinné csendben imádkozott felette.</p>
				<p>- Csak egy mód van. Lekúszom az ösvény feléig egy dinamitpatronnal -
                            javasolta Marshall. - A gyújtózsinórt szépen gombolyítsátok utánam,
                            azután egyszerűen felrobbantjuk halottastól, mindenestől az ösvényt.
                            Igaz, hogy idezárjuk magunkat, de ők nem tudnak többé feljönni, azonban
                            mi sem mehetünk le. De ha megérkezik a katonaság, úgy is kiszabadítanak,
                            ha nem, akkor úgyis elvesztünk.</p>
				<p>Közben gombolyította a karjára a gyújtózsinórt, átadta Mayew-nek, és
                            zsebre vágott néhány patront. Lilian ijedt szemekkel jött oda hozzá.</p>
				<p>- Nem látom be - mondta Morton -, hogy miért másznál le az ösvényen,
                            mikor a patron elhelyezése majdnem biztos halál, hiszen bennszülött
                            őrszem áll ott.</p>
				<p>- Úgy van! - szólt a kapitány. - Sorsot húzunk négyen. Te, Morton, Mayew
                            meg én, és az megy, akinek nincs szerencséje.</p>
				<p>- Semmi kifogásom, hogy átvedd a vezénylést - felelte hidegen Marshall -,
                            de amíg én vagyok a vezér, addig én parancsolok. Ilyen feladathoz csak
                            katona ért jól. Egyiktek sem tanult sík terepen ügyesen kúszni, és nem
                            tudom, hogyan helyeznétek el a patront. Sorshúzásban nem veszek részt.
                            Én megyek. Megparancsolom, hogy ha tizenöt perc múlva nem térek vissza,
                            gyújtsátok meg a zsinórt, mert akkor rajtam ütöttek. Mindenki
                            megértett?!</p>
				<p>Nem szóltak. Mielőtt kilépett volna a barlangból, Lilian odalépett hozzá,
                            és két kézzel megfogta Marshall kezét. A következő pillanatban Fred
                            villámgyorsan, minden kiugró sziklát ügyesen felhasználva, futott lefelé
                            az ösvényen. Mayew előzőleg átvette a gyutacsot, és most gombolyította,
                            óvatosan, aszerint, hogy lazább lett vagy megfeszült.</p>
				<p>...Már elérte a testeket. Mozdulatlan, hideg bennszülöttek között
                            csúszott, hason, hűvös, ragadós tócsákon át: Vér! Még mindig ment... Már
                            közelben mozogtak a fekete pontok, és egészen a domboldalhoz kellett
                            lapulnia, mert az ösvény feléig bevilágított a holdfény. Lihegve
                            megállt. Hatalmas, előreugró sima, fekete sziklalap dőlt feléje. Gyorsan
                            kivájta a késével a talajt. A fekete pontok közeledtek. Sakaiok!
                            Nyugodtan felerősítette a gyújtózsinórt.</p>
				<p>Valamelyik bennszülött észrevette, mert a lopakodva közeledők egy
                            pillanatra megálltak. Azután egy hajítódárda repült közvetlenül a feje
                            fölött, és kettétört a sziklán.</p>
				<p>A kiásott földdel a patront a szikla tövében levő üreghez tapasztotta. Az
                            ellenség már tíz lépésre jött.</p>
				<p>Két revolveréből gyors egymásutánban kilőtte az összes golyót, és futni
                            kezdett.</p>
				<p>A barlangban izgatottan figyelték a legombolyodó zsinórt.</p>
				<p>- Ötven... kilencven... száztíz méter...</p>
				<p>- Már megállhatna - dünnyögte Morton.</p>
				<p>A zsinór egyre gombolyodott. Százkilencven... kétszáz... Lilian lehunyt
                            szemmel, zsibbadtan állt. Kétszáznegyven.</p>
				<p>- Megállt... - suttogta Floss. Most néma másodpercek következtek. Aztán
                            megszólalt messze Marshall két revolvere.</p>
				<p>- Vége... - mondta fátyolozott hangon a kapitány. És csend lett. Nagy
                            csend. Morton az óráját nézte, de idegesen rágta a szája szélét. Mayew
                            öngyújtójával a zsinór mellett guggolt. Azután Morton feltartotta az
                            egyik karját, jelezve, hogy: “készülj!” Egy perc hiányzott a tizenötből.
                            Lilian félájult állapotban nézte a jeladásra emelt kezet.</p>
				<p>- Rajta! - suttogta Morton. Az öngyújtó kis lángocskája fellobbant, és a
                            zsinór pattogva, szikrázva nyomban tüzet fogott. A halvány, világos pont
                            megindult lefelé.</p>
				<p>Ebben a pillanatban Marshall zuhant be a barlangba, és csak annyit
                            kiáltott:</p>
				<p>- Tűz! - aztán lihegve fél térdre bukott. Ruhája ronggyá szakadtan
                            csüngött róla, és karjából ömlött a vér. Az utánanyomakodó
                            bennszülötteket megsemmisítő golyózápor fogadta. De most már kisebb
                            pusztítást végzett közöttük, mert fedezékül használhatták elhullott
                            társaikat. Lilian nem tudta, mit tesz, letérdelt Marshall mellé, magához
                            szorította a fejét, és sírt és csókolta és örült, mert érezte, hogy a
                            férfi véresen, porosan, szakadtan, ahogy ott térdelt, boldogan öleli
                            magához.</p>
				<p>Iszonyatos dördülés töltötte be a völgyet. Sziklák, fák, szétszakított
                            bennszülöttek röpültek egy lángoszlopban az ég felé, azután kihunyt a
                            fény, és lassan szállongó, sűrű, nehéz porfelleg terjengett a táj
                            felett. A barlangtól néhány méternyire eltűnt az ösvény, és a reflektor
                            egy sima szakadék falára világított. Most már biztonságban voltak. A kis
                            szellőztetőnyíláson át nem kísérelhettek meg a bennszülöttek sikeres
                            támadást. De el volt zárva kifelé is az út. Se ki, se be.</p>
				<p>Néma és sötét volt a völgy.</p>
				<p>Minden elcsendesedett.</p>
				<milestone n="5" unit="endSubChapter"/>
			</div>
			<div type="chapter">
				<head>KILENCEDIK FEJEZET</head>
				<head>Mindig úgy kezdődik a verekedés, hogy a civilizációt visszaütik</head>
				<milestone n="1" unit="startSubChapter"/>
				<p rend="head">1.</p>
				<p>“ Egy menekült málhahordó vallomásából megállapították - írja a Megaphon
                            -, hogy Essar bey hordái fosztották ki a Nyersanyagkutató karavánját. Az
                            angol hatóságok erélyes, de békés szándékú ultimátuma részint
                            felszólítja Lungaország királyát, hogy szolgáltassa ki Mr. Robin
                            hittérítőt, részint garanciát kér arra, hogy Essar bey hordái Sierra
                            Leone határán nem élvezhetnek menedékjogot a sakaiok földjén.
                            Ellenőrizhetetlen hírek szerint egy könnyű vadászgép átrepült az ország
                            felett, és pilótája azt állította, hogy a fehérek telepe lángokban áll.
                            E pillanatban még nem tudjuk, hány honfitársunk élete esett áldozatul a
                            sakai király hatalmaskodásának. Az ötödikén lejáró ultimátum, azt
                            hisszük, hogy végső terminusa a Lungaország határán állomásozó angol
                            ezred türelmének, amely talán mégsem fogja tovább tétlenül nézni, hogy
                            néhány kilométerrel odább öldöklik polgártársainkat.”</p>
				<p>A gyarmatokon érdekelt többi nagyhatalom sajtója elnémult. Igyekeztek
                            ugyan interveniálni a fegyveres beavatkozás ellen, de végre is Afrikában
                            villámgyorsan elharapózhat a példa, ha valahol büntetlenül ölik a
                            fehéreket. Ez még pacifikált területen is zavargásokat idézhet elő.
                            Különben a távol-keleti helyzet nem tört meg nagyobb ellentétet az
                            impériumok között.</p>
				<p>Lord Winter (a miniszterelnökhöz): Van-e tudomása arról a miniszterelnök
                            úrnak, hogy Lungaország királya szabályszerű ultimátumban szólította fel
                            a fehéreket az elrabolt bérösszeg megfizetésére, erre határidőt adott
                            nekik, és a fehérek ezt közölték rádión a határőrséggel. Miért nem
                            sietett Sir Halley a kárpótlással, és fűződnek-e Angliának különös
                            érdekei ahhoz, hogy Sir Halley nyersanyagkutatásai miatt diplomáciai és
                            háborús bonyodalmakba keveredjen? (Zúgás.)</p>
				<p>Miniszterelnök: Az események nem adtak időt arra, hogy az ügyet
                            részleteiben tisztázzuk. Felszólítottuk az európaiakat, hogy helyezzék
                            magukat a határőrség védelme alá. A bonyodalom nem Sir Halley ipartelepe
                            miatt, hanem angol állampolgárokkal szemben történt erőszakoskodásért
                            állott elő. Semmi körülmények között sem tűrhetjük, hogy hittérítőket
                            raboljanak el, és tisztviselőket gyilkoljanak, akár ipartelepen, akár
                            máshol. (Taps.)</p>
				<p>Lord Winter: Nem követett-e el gondatlanságot az angol hatóság, mikor
                            Sierra Leone határán európaiakat bocsátott be olyan földre, amelyen nem
                            nyújthatott védelmét nekik? Nem kellett volna lezárni a határt? És nem
                            tételezhető-e fel, hogy ezzel az iparteleppel bizonyos érdekkörök, előre
                            sejtve a fejleményeket, provokálni akartak egy angol megszállást? (Nagy
                            zaj.)</p>
				<p>Miniszterelnök (nem felel).</p>
				<p>Austin (konzervatív): Kezeskedik-e a kormány arról, hogy az óvatosság
                            politikájának több angol állampolgár nem eshet áldozatul, és a birodalom
                            tekintélyét nem járatjuk le a gyarmatokon?</p>
				<p>Miniszterelnök: Azt hiszem, erre nézve az intézkedések, és ha kell, a
                            további lépések mindenkire nézve meggyőzőek lesznek. (Hosszan tartó,
                            nagy taps.)</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2.</p>
				<p>Azután érkezett három tipróláncos autó is Freetownból. Öt hatalmas,
                            hárommotoros bombavető és két könnyű Fokker-vadászgép. Reggeltől estig
                            folyt a csapatszállítás, beraktározás, blokkházépítés Gambában.
                            Freetownnál az angol flotta egy teljes egysége vetett horgonyt.</p>
				<p>Ezen a napon Carver irodájában váratlanul megjelent egy rémült, összetört
                            ember: Halley. Bronson levele kissé meghökkentette. Ezek szerint hol
                            lehet a leánya? Azután megkapta Carver sürgönyét:</p>
				<p>“Birtokomban levő ellenőrizhetetlen eredetű levél stop amely bennszülött
                            útján érkezett stop sérült borítékban stop a nyersanyagkutató telepről
                            stop határőrségnek címezve stop következőket tartalmazza stop
                            értesítsék atyámat Sir Halleyt, hogy férjemmel, Fred Marshall-lal a
                            lungaországbeli nyersanyagkutató telepen vagyok stop végső veszélyben
                            stop Lilian Halley stop üzenetet felelősség nélkül továbbítom stop
                            Carver”</p>
				<p>Most ott állt. Uralkodva magán, de karikás, fáradt szemekkel, látszólag
                            azért nyugodtan:</p>
				<p>- Kérem, ezredes úr, mutassa meg a levelet.</p>
				<p>Carver szó nélkül átnyújtotta. Jól látta, hogy a milliomos arcából minden
                            vér eltűnik. A másik asztalnál Marshall egy jelentést gépelt. A kikötő
                            felől újabb angol legénység érkezett, behallatszott a dohányszagú
                            irodába ütemes poroszkálásuk és borízű kórusuk:</p>
				<p>It is a long way to Tipperary</p>
				<p> It is a long way to go...</p>
				<p>- Ezredes úr - mondta Halley minden önuralmát összeszedve -, kérem adjon
                            mellém egy felfegyverzett karavánt, hogy elhozzam a leányomat. Ez az ő
                            keze írása!</p>
				<p>- Lungaország határát további intézkedésig magánszemély nem lépheti
                            át.</p>
				<p>- No de, ezredes úr, a leányomat sürgősen el kell hozni onnan. Értse meg!
                            A lányom!</p>
				<p>- Sir Halley! Ön igen hathatósan világosított fel engem három hónap
                            előtt, hogy a szentimentális érveknek nincs helye katonaságnál.
                            Holnapután éjfélkor indulunk, hogy megtegyünk mindent honfitársainkért.
                            Addig innen egyetlen ember sem lépheti át a határt!</p>
				<p>- Ezredes úr! A gyermekem van ott!</p>
				<p>- Sir Halley! Azon a pokoli helyen e pillanatban senki sem tartózkodik,
                            aki nem a gyermeke valakinek.</p>
				<p>E pillanatban egy altiszt lépett be:</p>
				<p>- A Nyersanyagkutató rádiója jelentette, hogy megtámadták a telepet, az
                            utolsó segélykérő jelek megszűntek, a rádiójuk nem felel.</p>
				<p>Sir Halley egy székhez vánszorgott, és leült.</p>
				<p>- Marshall!</p>
				<p>- Igenis!</p>
				<p>- A jelentést kábel útján továbbítja, és utasítást kér. - Marshall ujja
                            alatt kattogni kezdett a távíró. Halley hirtelen felugrott.</p>
				<p>- Létesítsen kérem telefonösszeköttetést Londonnal, az
                            államtitkárral.</p>
				<p>- Sir Halley, itt én parancsolok! Különben az ezred telefonját
                            magánbeszélgetésre használni tilos.</p>
				<p>- Ezredes úr! Ha a lányommal valami történik, önt teszem felelőssé, és
                            követelem, hogy azonnal kössön össze...</p>
				<p>- Sir Halley! Ha így folytatja, vasra veretem, és úgy szállítom
                            Freetownba. Az történik csak itt, amit ön előre látott.</p>
				<p>- Ezredes úr... - mondta esdeklően - nekem a lányom... az egyetlen
                            lányom...</p>
				<p>Marshall segédtiszt odaállt eléje, és hidegen az arcába nézett:</p>
				<p>- Nekem az egyetlen fivérem van ott. Kettő volt. Az egyiket Bobnak
                            hívták, és újságíró volt. Meghalt. A másik ott van, ahol nem felel a
                            rádió. - Nyugodtan, szenvedély nélküli hangon mondta ezt. És Halley
                            lassan kiment.</p>
				<p>Carver két öklével az íróasztalra támaszkodott, és sokáig nézte a
                            távozót, azután így szólt:</p>
				<p>- Van Isten...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3.</p>
				<p>A válasz ismét határozott volt és rövid:</p>
				<p>“Megadott határidőt be kell tartani. Rádióértesülések
                            ellenőrizhetetlenek. Szigorúan bizalmas: Igyekezzék mindent megtenni,
                            hogy az ultimátum lejártáig közbelépés ne váljék szükségessé.”</p>
				<p>Ez érthető volt. A bevonuláshoz feltétlen indokolás kellett.</p>
				<p>Ezt nagyon jól tudta Halley is. És mikor később ismét bejött, az ezredes
                            a történtek dacára szánalmat érzett iránta. Hajlott hátú öregember ült
                            előtte, aki reszkető kézzel ivott egy korty vizet. Ez lett Halley.</p>
				<p>- Ezredes úr... hiszi... hogy életben lehetnek?</p>
				<p>- Talán elbújtak a dzsungelban - mondta minden meggyőződés nélkül
                            Carver.</p>
				<p>- És nem lehetséges... hogy előbb... hogy egy osztagot segítségükre
                            küldjön?...</p>
				<p>- Utasításaim határozottak. Ötödikén éjjel tizenkét óra előtt nem tehetek
                            semmit. Egy vadászgépet kiküldtem kémszemlére, talán a pilóta majd
                            többet mondhat. Ön igazán tudja, Sir Halley, hogy az angol katonák csak
                            az utolsó pillanatban indulhatnak el.</p>
				<p>Sir Halley igazán tudta. Még sokkal többet tudott, mint Carver, és csak
                            ült, csak nézte a padlót.</p>
				<p>A pilóta jött:</p>
				<p>- A bennszülöttek nyilván felgyújtották a telepet. Minden kunyhó ég. A
                            kunyhóktól távolabb védekezhetnek a megmaradt fehérek, tisztán látszott,
                            hogy lövések villannak fel. A terep olyan, hogy nem tarthatják
                            magukat.</p>
				<p>- Ezt én megmondtam az ön mérnökének, Sir Halley - mondta Carver. -
                            Figyelmeztettem őt, hogy az ilyen gyarmati telepekhez természetes
                            támpont szükséges, előrelátható harc esetére. Nem értem, miért helyezték
                            szabadon a völgy közepére az épületeket. - Halley tántorogva
                            felemelkedett, és rekedten felelt:</p>
				<p>- Mert én... én... én egy hitvány, nyomorult vagyok... Mert...
                            mindenkinek van apja vagy anyja... - Kitámolygott.</p>
				<p>- Maga szerint megsemmisültek? - kérdezte a pilótát Carver.</p>
				<p>- Sir, azok a házak olyan ostobán állnak, és a völgy annyira nem nyújthat
                            fedezéket... Marshall múmiaszerű arccal ült. Carver intett a pilótának.
                            Ez, úgy látszik, ösztönösen megértette a helyzetet, mert így
                            folytatta:</p>
				<p>- De ha várták a támadást, és az őserdőbe vagy a közeli sziklák közé
                            menekültek, esetleg két napig is tarthatják magukat.</p>
				<p>Tiszt jött be:</p>
				<p>- Az újságírók és a többi polgári személyek utasítása szerint elhagyták
                            Gambát. Sir Halley azonban nem hajlandó eltávozni.</p>
				<p>Carver sóhajtott...</p>
				<p>- Maradhat...</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4.</p>
				<p>Tizenegy órakor a kürtös megfújta a riadót.</p>
				<p>Ötödike volt.</p>
				<p>Percek alatt megelevenedett a sík terep. A helység mögötti négyszögletes
                            térségen leszedték a repülőgépekről a ponyvát. A motorosok kipróbálták a
                            gyújtót, pöfögés, fegyvercsörgés, az öszvéreken percek alatt helyén volt
                            minden géppuska, rövid vezényszavak pattogtak, és a barakkokból néma
                            csendben vonult oszlop oszlop után, négyes sorokba fejlődve, egymás
                            mögé. Minden altiszt végigrohant a szakasza mentén, a beszélgetés moraja
                            elült, a kürt elhallgatott, és Marshall megjelent a századirodában,
                            köpenyben, menetkészen.</p>
				<p>- Jelentem, Sir: minden rendben.</p>
				<p>Halley ott ült egy széken. Két nap alatt megőszült. Carver felvette
                            köpenyét, parafa kalapját, és járkáltak ketten, Marshall-lal, szótlanul
                            fel és alá. Időnként az ezredes vagy a hadnagy a karórájára nézett,
                            azután egymásra. Fél tizenkettő volt.</p>
				<p>Megint a karórára néztek, megint egymásra. Carver türelmetlenül dobolt az
                            asztalon.</p>
				<p>Altiszt jött be, és jelentette, hogy egy öszvér lezuhant az árokba a
                            gépfegyverrel együtt, a káplár megsérült.</p>
				<p>Carver most már maga elé tartotta a kezét, és egy pillanatra sem vette le
                            szemét a tizenkettes felé közeledő nagymutatóról. Halley két kezébe
                            temette az arcát. Már csak másodpercek hiányoztak a hatvanadik
                            percből.</p>
				<p>Négy... öt... hat... hét... nyolc... kilenc... hatvan.</p>
				<p>- Marshall! Indulás!</p>
				<p>Felharsant a kürt, és a hadsereg dübörögve zúdult neki az őserdőnek.
                            Kerekek nyikorogtak, lovak dobogtak, összeverődő karabélyok zörögtek, és
                            mint tízezer puskalövés, ropogni kezdtek a repülőgépmotorok.</p>
				<p>Ami ezen a részén Nyugat-Afrikának ritkaság: szárazság jött. Három napja
                            egy csepp sem esett, perzselően sütött a nap, a vizük elfogyott, és a
                            barlang belsejében 60 fokra emelkedett a meleg. A völgyben még tűrhetőbb
                            lett volna, de a kopár sziklák mint gyűjtőlencsék koncentrálták a
                            meleget, és sokszorozva verték vissza a barlangra. A kövek annyira
                            áttüzesedtek, hogy éjszaka is langyosak voltak. Három halottjukat
                            kénytelenek voltak egyszerűen ledobálni a mélybe, ahonnan a tömegesen
                            oszló bennszülötthullák amúgy is elviselhetetlen kénhidrogénes
                            ammóniákbűzt párologtattak fel. Az öreg Rollins és a szerencsétlen
                            Robinné haltak meg először, és végül a rettenthetetlen Mayew szervezete
                            is felmondta a szolgálatot ebben a szituációban, ő is lerepült hűlt
                            testtel a szakadékba.</p>
				<p>A távoli hegyek felől jól látszott, hogy özönlenek százával mindenfelől a
                            bennszülöttek.</p>
				<p>Félig eszméletlen állapotban hevertek a forró barlangban. A fiatal
                            Rollins már huszonnégy órája félrebeszélt. Marshall ott ült Lilian
                            mellett, ölében tartotta a fejét, és simogatta.</p>
				<p>- Ha meghalnánk... - suttogta fájó, kiszáradt torokkal - köszönöm...
                            hogy... az apámat... hogy nem mondtad...</p>
				<p>- Mert... mert én már akkor szerettelek... - felelte Fred, és ahogy
                            végigsimította az asszony arcát, Lilian futólag megcsókolta a kezét.</p>
				<p>A távoli dobpergés egyre tartott. A völgyben üvöltöztek és táncoltak, de
                            ez mind csak tompán szüremlett ide, a halál barlangjába, ahol néhány
                            nyugat-afrikai pionír viaskodott az elmúlással. A hegyek egyre ontották
                            a bemázolt, agyaggal letapasztott hajú harcosokat, akik eljöttek a nagy
                            gyűlésre, hogy örökre kimondják minden fehérre a halált, aki ide
                            belép.</p>
				<p>Este tábortűz mellett folytatták a gyűlést.</p>
				<p>Azután erősödő, roppant búgással közeledett valami a magasból. Az
                            európaiak utolsó erővel a barlang szájához vonszolták magukat.
                            Alacsonyan szállva megjelent három gép. A bennszülöttek csodálkozva
                            emelték fel a fejüket. Három úszó árnyék homályosította el a
                            csillagokat. Egy kisebb árnyék különvált, és sebesen rohant le a
                            völgybe. Dörrenés és felcsapó lángnyelv.</p>
				<p>A gyűlésnek vége volt. Aki élve maradt, az rohant szerte mindenfelé, és
                            ahol csoportokba verődtek, ott szép spirálisan a kis vadászgép
                            alacsonyra siklott, és elsuhant mellettük, közéjük szórva a
                            gépfegyverrel.</p>
				<p>A bombavetők továbbszálltak a hegyek közé, és sok gránát robbant, sok
                            bennszülött kampong helyén csak tátongó, mély üreg maradt, és
                            elhallgattak a dobok is.</p>
				<p>A bevonuló katonaság nyomban meglátta a Bánat Szikláján égő nagy, nyílt
                            tüzet, körülötte a karjukat és rongyaikat lengető félholt fehéreket, azt
                            a néhány embert, akiknek volt annyi erejük, hogy kimásszanak a
                            szellőztetőnyíláson.</p>
				<p>A legénység harsány hurrával vette tudomásul őket, és egy utászosztag
                            nyomban hozzáfogott a megszabadításukhoz.</p>
				<p>... A sátorlapból rögtönzött kórházban helyezték el a megmentetteket, és
                            az orvos szerint több áldozatot nem követel közülük a kaland. Morton le
                            sem feküdt. Felhajtott egy üveg pálinkát, evett egy csajka marhahúst, és
                            boldogan sétált a katonák között. A gúlába rakott szuronyok közül vidám
                            táborozás folyt, időnként hatalmas fényszóró szaladt körül a tájon.</p>
				<p>It is a long way to Tipperary</p>
				<p>Lilian felnyitotta a szemét. Hosszan ivott a langyos tejből, jóleső
                            érzéssel konstatálta, hogy ágyban van, azután meglátta Marshall
                            borostás, sovány arcát, amint föléje hajol.</p>
				<p>- Most már minden jó lesz... Nézd! Ez itt az öcsém... - De már nem látta
                            az illetőt, mély álomba merült.</p>
				<milestone n="4" unit="endSubChapter"/>
			</div>
			<div type="chapter">
				<head>BEFEJEZÉS</head>
				<p>Halleyt még sokáig ápolták szanatóriumban. Rémlátások és sírógörcsök kínozták. Ha
                    volt bűne - és volt sok -, megfizetett mindent, a nála szokásos pontos kamatokat
                    is beleértve. Később Marshall pontos bizonyítékokkal látta igazolva, hogy Bob
                    halálában valóban ártatlan az apósa. Egy túlbuzgó alvezérének önálló bűne volt,
                    és Halley nyomban elbocsátotta.</p>
				<p>- Tudod - mondta Morton, mikor egy este Marshalléknál vacsorázott Marokkóban -, a
                    régi szép időknek vége. Ha ez a barom Mayew egy ilyen gyerekjátéknál beadja a
                    kulcsot, az öreg Halley jótékony intézményeket létesít, és a lapok cikkeznek, ha
                    az ember nem tenyérrel, hanem visszakézzel vágja szájon a bennszülötteket, akkor
                    már a tisztességes embernek nincs itt keresnivalója.</p>
				<p>- De most már legalább van pénzed, nem kell dolgoznod többé - mondta
                    Marshall.</p>
				<p>- Marha vagy! Az utolsó centemet tegnap vesztettem el kártyán, mert miután az a
                    spanyol énekesnő kifosztott, kártyára adtam magam.</p>
				<p>- És mit fog csinálni? - kérdezte Lilian.</p>
				<p>- Először arra gondoltam, hogy ajánlkozom valami úri családhoz házitanítónak a
                    gyerekek mellé, de azután mégis inkább elszerződtem Celebesre. Ott azt mondják,
                    még mozog valami. Nem csinálnak olyan hűhót, ha az ember megdorgál egy
                    bennszülöttet, és az érzékeny fráter belehal.</p>
				<p>Ezen az estén kézbesítették Richmond ezredes táviratát:</p>
				<p>“Hathavi szabadsága négy nappal ezelőtt lejárt stop igazolatlan elmaradása komoly
                    következményekkel járhat stop lépjen nyomban érintkezésbe ezredével és vegye
                    át parancsát stop Richmond ezredes”</p>
				<p>Marshall körül fordult egyet a szoba. Mi ez? Lilian elkapta tőle a sürgönyt.
                    Morton is. Végül az óriás adott elfogadható magyarázatot:</p>
				<p>- Látod, te vadszamár! Azt hitted, katonaszökevény vagy! Pedig frászt! A jó
                    ezredes bácsi, miután látta, hogy kedvenc tisztje elszökött, szépen beírta a
                    katonai főkönyvbe, hogy hathavi szabadságot engedélyezett. És most erre
                    figyelmeztet.</p>
				<p>Csakugyan így volt. Marshall sürgönyözött találomra, hogy betegsége miatt nem
                    jelentkezett idejében, de teljesen felgyógyult és szolgálatképes. Nyomban
                    megkapta a választ, Fred Marshall őrnagynak címezve.</p>
				<p>“Nyomban vonuljon be ezredéhez régi állomáshelyére stop parancsnokság”</p>
				<p>Marshall szép pályát futott be a hadseregben, és úgy tudták, hogy feleségével a
                    legboldogabb házaséletet éli. Így is volt.</p>
			</div>
		</body>
	</text>
</TEI>