<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU16501" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az egri diákok : Két magyar Robinson története</title>
				<author ref="viaf:49267921">Bródy Sándor (1863-1924)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31061</measure>
				<measure unit="pages">78</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Az egri diákok : Két magyar Robinson története</title>
					<date>2017-01-30</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16500/16501"/>
					<respStmt>
						<resp>Original Electronic Edition</resp>
						<name>Mühlbeck Károly</name>
						<name>Vidiné Réfi Erzsébet</name>
						<name>Lipták Éva</name>
						<name>Erdélyi Zsolt</name>
						<name>Góczán Andrea</name>
					</respStmt>
					<bibl type="digitalSource">
						<title>Az egri diákok : Két magyar Robinson története</title>
						<date>2017-01-30</date>
						<ref target="https://mek.oszk.hu/16500/16501"/>
					</bibl>
					<bibl type="printSource">
						<title>Az egri diákok : két magyar Robinson története</title>
						<author>Bródy Sándor</author>
						<pubPlace>Singer - Wolfner</pubPlace>
						<date>1900</date>
						<ref target="https://mek.oszk.hu/16500/16501/pdf"/>
					</bibl>
				</bibl>
				<bibl type="firstEdition">
					<title>Az egri diákok : Két magyar Robinson története</title>
					<author>Bródy Sándor</author>
					<date>1894</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-27"/>
			<change when="2020-01-12"/>
		</revisionDesc>
	</teiHeader>
	<text>
		<body>
			<div type="chapter">
				<head>
               Előadás előtt.
            </head>
				<p>
               Reggeli fél nyolczat ütött a czisztercziták egri székházának
                  torony-órája. A reggeli mise már véget ért, a gimnázium iskolaszolgája, az
                  úgynevezett pedellus pedig elsőt csengetett.
            </p>
				<p>
               A diákok egyszerre ellepték a székegyház nagy udvarát, kis udvarát; a
                  szellős nagy, de homályos folyósokon, a bolthajtásos tanúlótermekben alig
                  lézengett még egy-két fiú. Némely hanyag diák, aki itt akarta megtanúlni a leckét;
                  egy-két kitünő szorgalmú tanúló, aki még egyszer elismételte, a mit tudott.
            </p>
				<p>
               A többség vígan beszélgetett, szaladgált, vitatkozott a partoldalba
                  épített szentek szobraival ékesített udvarban, nekidűlt az akáczfának, amely éppen
                  virágzott Mária havának e gyönyörű utolsó napján, az 1846-ik esztendőben.
            </p>
				<p>
               Körűlbelül félszáz esztendeje, de a diákok jórészt akkor is csak
                  arról beszélgettek, amiről manapság. Legfeljebb beszédjük módja volt más, nem
                  egyszer latin szóval szóltak és sok olyan mondást ejtettek, ami azóta dívatját
                  multa. Leginkább tanulmányaikról, a bizonyitványról, tanáraikról s játékaikról
                  beszélgettek.
            </p>
				<p>
               A labdázás hónapjában leginkább kis és nagy métáról, körbe rótáról
                  meg duplexről beszélgettek az egri diákok.
            </p>
				<p>
               - Gyerünk, ki gyön délután nagy métára? Pompás helyet találtam a
                  páston!
            </p>
				<p>
               - Jobb a vár alatt!
            </p>
				<p>
               - Gyerünk a sánczokba.
            </p>
				<p>
               - Bekötötted-e már a bőrlabdám?
            </p>
				<p>
               - Oláh Guszti tegnap duplexban úgy megütötte a hátam, hogy most is
                  sajog bele!
            </p>
				<p>
               Ezek és ilyen mondások hallatszottak mindenfelől. Különösen a
                  kisebbek csoportja volt az igazi játszó-kedvében. És sok fejecskében megfordult az
                  a bűnös gondolat, vajha szombat délután volna, amikor nincs előadás s nem kell
                  vasárnapra leckét tanulni.
            </p>
				<p>
               Itt-ott a nagyobb diákok is belekeveredtek a tervezgetésekbe, de
                  jórészt külön csoportot alkottak, beszélgetve csendesen, vagy némán hallgatva
                  egy-egy társukat, aki lassan majd hirtelen nagy hévvel olvasgatott nekik.
            </p>
				<p>
               Petőfi, Tompa, Arany s Vörösmarty friss versei ragadta el ugy őket,
                  hogy a pedellus első csengetését se hallották. Olvasgattak a pesti postával épp
                  most érkezett mindenféle lapokból, folyóiratokból. És mig szemük csillogott a
                  költészet tiszta gyönyörétől elragadtatva, beszélgettek a költőkről, akik közűl
                  nem egy városukban járt, mint Petőfi, vagy a dicső emlékű egri várról írt, mint
                  Vörösmarty örökszép hőskölteményében, amelynek a cime is „Eger”.
            </p>
				<p>
               Csak a toronyóra zavarta meg őket egy kissé. Újra ütött s jelenté,
                  hogy már csak egy negyed hiányzik a nyolczból. És lassanként páros sorrendben
                  jöttek a növendék papok, akik ide jártak iskolába.
            </p>
				<p>
               Jöve legelőször a világi kispapok fekete csoportja, akiket egy magas,
                  karcsu, fiatal pap vezetett. Nem diák már nyilván, csak preczeptora ezeknek.
            </p>
				<p>
               - Ni Tárkányi Béla! - suttogták a versolvasó ifjak tisztelettel
                  teli.
            </p>
				<p>
               - Ez írja azokat a szép verseket? - kérdé egy fiatal tót diák.
            </p>
				<p>
               - Ennél volt látogatóba Petőfi is, - jegyezte meg egy idősebb.
            </p>
				<p>
               Alig hiányzott már egy pár percz a nyolczból, amikor az ifju népség
                  egyszerre csak hullámzani kezdett.
            </p>
				<p>
               - A pedellus! Hosszú levél! Mi történt? - suttogták mindenfelé,
                  össze-vissza.
            </p>
				<p>
               Csakugyan a pedellus jelent meg a rendház kertjének ajtajában,
                  bizonyosan a folyton kertészkedő rendfőnöktől jön, hóna alatt egy hosszú alakú
                  paksamétával, s egyenesen az igazgató lakása felé tart.
            </p>
				<p>
               Egy-egy szakálas diák - mert akkortájt ilyenek bőven jártak a felső
                  gimnáziumba - megtudakolta az öregtől:
            </p>
				<p>
               - Tán valami baj esett, Nagyfejeő bácsi?
            </p>
				<p>
               Az öreg pedellus pedig a félelmetes tömlöcz ismert hangzású kulcsait
                  csörgetvén zsebében, foghegyről csak annyit felelt:
            </p>
				<p>
               - Hosszú levél!...
            </p>
				<p>
               - Hosszú levél! Hosszú levél! - visszhangzott végig a bűvös szó át az
                  egész téren, be a lassanként népesedő tanúló termekbe.
            </p>
				<p>
               Vajjon mi lesz benne? A kétrét összehajtott durva diós-győri papiros
                  belső része vajjon mit foglal magában? Hiszen csak új iskolaévet szentelő isteni
                  tisztelet után, bizonyítványosztás, vagy hosszú ünnepek, nagy vakácziók után
                  szokás ilyesmit írni, kiadni. Ezeken a kérdéseken törték a fejüket sokan, míg
                  mások, különösen a harmadosztálybeliek, minden kérdés és kétkedés nélkül örűltek
                  annak, hogy ilyenformán a magyar nyelv, amely nyelvet, mint minden tantárgyat,
                  latin nyelven tanítottak, elmarad, vagy legalább is ebből az akkor nehéz tárgyból
                  nem kérdez a tanár.
            </p>
				<p>
               Pont nyolcz óra volt. A diákok csendesen ültek padjaikban.
            </p>
				<p>
               De minden tanár - példátlan eset - késett, csak nyolcz óra után
                  lépett be osztályról-osztályra a pedellus és szólt:
            </p>
				<p>
               - Az egész osztály szép rendben jőjjön rögtön a gyülésterembe.
            </p>
			</div>
			<div type="chapter">
				<head>
               Mi volt a hosszú levélben.
            </head>
				<p>
               A tanácsteremben együtt ült már az egész rend. A hosszu zöld
                  posztóval leterített asztal fejénél ült az ősz prior, a rendház főnöke, violakék
                  kis sapka volt a fején, egy korán kinyílt labdarózsát szagolgatott. Jóságosan
                  mosolygó arczán eloszlott ama diákoknak a félelme, akiknek volt okuk a rendkívüli
                  eset miatt megszeppenni. Jobbról a szigorú arczú igazgató ült, balról a legöregebb
                  tanár, fehérhaju, de üde s remek szép arczú férfi, az iskola ünnepi szónoka. Aztán
                  jobbról, balról, sorba az egész tanári kar, végűl a legfiatalabb, a tanácsülés
                  jegyzője.
            </p>
				<p>
               Mindannyian fekete övű fehér reverendájukban, minden dísz nélkül,
                  csak a prior nyakán csüggött széles arany lánczon nagy arany kereszt.
            </p>
				<p>
               A fiatalság lassankint elhelyezkedett. Elől a kicsinyek, hátul a
                  nagyobbak. Az ajtókban a pedellus s az egyházfi állt.
            </p>
				<p>
               Néma csend lőn, alig hallatszott innen-onnan suttogó hang, az is
                  elnémult, a mint a prior megszólalt:
            </p>
				<p>
               - Édes fiaim! Összehíttunk benneteket, mert rendkivűli alkalom
                  késztetett rá. Valamelyik méltatlan társatok letért az erény utjáról s azon van,
                  hogy megcsufoljon benneteket. Még mi magunk se tudjuk, ki az, de rossz
                  cselekedetét igen is tudjuk. Van itt valaki köztetek a ki - kimondani is
                  iszonyodom - a máséhoz nyúlt... lopott.
            </p>
				<p>
               Ez a rettenetes szó megremegteté az egész ifjúságot. Izgatottan
                  néztek össze. Kiki kereste a bünöst.
            </p>
				<p>
               Az ősz prior felállt, már most eldobta kezéből a labdarózsát s
                  szigorú hangon ismételte:
            </p>
				<p>
               - Igen, lopott! S itt van közöttetek. Nektek tudnotok kell, ki az.
                  Mutassátok meg, mutassatok rá újjal és mondjátok neki: Eredj közülünk, hozzánk ne
                  érj!
            </p>
				<p>
               Kínos elnémultsággal feleltek erre a felszólításra.
            </p>
				<p>
               A prior folytatá beszédét:
            </p>
				<p>
               - Szóljatok, ki a bünös?
            </p>
				<p>
               Nem szólt senki.
            </p>
				<p>
               - Hallgattok, jól van, tehát menjen a dolog máskép. Pedellus,
                  bocsássa be Szürszabó uramat.
            </p>
				<p>
               Szürszabó János lépett be a terembe s megállott az ékes testület
                  előtt s köszönt illemtudóan, de egy kissé megszeppenve.
            </p>
				<p>
               - Ni, a madaras kofa! - suttogták maguk közt a diákok.
            </p>
				<p>
               Csakugyan az volt a Szűrszabó uram, egykoron kemény foglalkozásban
                  mester, sarkantyús; de vénségére a szelíd madarak barátja, bolondja. „Madaras
                  kofa, madaras kofa!” kiabáltak utána a csintalan gyerekek az utczán. Pedig nem is
                  kofáskodott, magának tartotta meg azokat a szebbnél-szebb galambokat,
                  haragosnál-haragosabb papagájokat, hollókat, csókákat, amelyeket mindenfelé
                  összevásárolt, nagy szorgossággal táplált, tenyésztett. Híressége volt ő
                  akkortájban Egernek, majdnem olyan, mint a nagy lyceum palotája, amelynek annyi az
                  ablaka, ahány napja van az évnek. Neki meg galambja volt ennyi, háromszázhatvanöt.
                  Kis, fekete csőrű, nagy, sárga szájú, fehér, fekete, úri fajtájú s közönséges
                  tanyai galambok, pávafarkúak, bóbitásak. Elsötétítették egy darabon az eget, ha a
                  mester felrebbentette őket. Egyszer eldöntöttek egy négy éves kis leányt, amint a
                  kaba elől menekűlve, lecsaptak az udvarba. De hát a galambok csak galambok! Lehet
                  mindenkinek, de a madaras kofának volt két olyan madara is, amelyet nagy
                  költséggel hozatott külső országból. Két kis kolibri madár, olyan mind a kettőnek
                  a farka, akár egy lant s olyan a szine, mint a szivárványé. Nagy híre is volt a
                  városban ennek a két madárnak, amelylyel együtt éppen ötszáz, minden fajta madara
                  volt a jó Szürszabó Jánosnak. Madara ötszáz, de felesége, gyereke, családja egy
                  csepp sem. A madarakat szerette hát úgy, mintha gyermekei volnának, a kolibri
                  madár pedig közöttük két legkedvesebb cselédje. És épp annak kellett elvesznie,
                  épp azt vitték el!
            </p>
				<p>
               - Szűrszabó uram, halljuk, beszélje el az esetet, a bűnös tán magába
                  tér s előáll.
            </p>
				<p>
               A madaras kofa siralmas arczczal nyögé:
            </p>
				<p>
               - A madaraim... szomorúak voltak... kitettem éjjelre... az eszterhéj
                  alatt háltak... reggel sehol, csak a kalitka üresen... Üresen! - ismétlé és sírva
                  fakadt, de hirtelen abban hagyá, s dühvel fordult az egész diákság felé. - Hanem
                  most már nyomon vagyok. A tollakat ma megláttam egy kert sövényében, a
                  köszmétebokrok között.
            </p>
				<p>
               - Kié az a kert? - kérdé az igazgató szeliden, de hirtelen.
            </p>
				<p>
               - Potyoró kötélverő mesteré.
            </p>
				<p>
               Lakik-e diák nevezett mesternél? Ha igen, álljon elé! - folytatá az
                  igazgató.
            </p>
				<p>
               Két kis diák kászólódott ki a többi közül s inogó lábbal megállott a
                  tanácskozó asztal előtt. Hallotthalvány arczú két fiú: Szíhalmi Pál és Viparína
                  Ákos.
            </p>
			</div>
			<div type="chapter">
				<head>
               Szíhalmi Pál meg Viparí
               na Ákos.
            </head>
				<p>
               - Lépjetek, fiaim, közelebb! - szólt az igazgató, aki ettől fogva
                  maga vezette az ügyet.
            </p>
				<p>
               A két fiú közelebb lépett. Szép, barna, karcsú fiú volt az egyik. Ezt
                  Szíhalmi Pálnak hívták. A másikat, a szőke, tömzsi széles képűt pedig Viparína
                  Ákosnak. Az előbbi vagy tizenhárom, az utóbbi tizenkét éves lehetett. Az iskolában
                  egymás mellett ültek, barátok, lakótársak s földiek valának.
            </p>
				<p>
               - Szóljatok, fiaim, Szíhalmi Pál, Viparína Ákos, tegyetek töredelmes
                  vallomást. Egyiketek okvetlenül bűnös. A szóban forgó kolibri madarakat el nem
                  vihette más, csak közűletek egy; szóljatok! Ime, a tiszta váljon most el a
                  bünöstől s mutasson rá: te voltál, te vagy, - hangzott fel az igazgató harsány
                  hangja.
            </p>
				<p>
               A két fiú pedig nem vált el egymástól, sőt még jobban összebujtak. A
                  kis Viparína a Szíhalmi Pál kezét szorongatta. Szólni egy hangot se tudott egyikük
                  sem.
            </p>
				<p>
               - Ők voltak, bizonynyal ők voltak, valamelyik közülök, tegnap
                  hajnalban még láttam is azt a friss nyomot, amely az én portámtól az ő házukhoz
                  vezetett, - jajveszékelte Szürszabó uram.
            </p>
				<p>
               - Nagy volt a nyom? - kérdé az igazgató.
            </p>
				<p>
               - Nem, kicsiny, egy fiú lába nyoma! - válaszolta mohón a madaras
                  kofa.
            </p>
				<p>
               A meglepetés hangjai hallatszottak most fel az ifjúság között: tehát
                  ezek közül valamelyik, Szíhalmi Pál vagy Viparína Ákos, egyképen jó fiú mind a
                  kettő s most az egyiktől meg kell válniok.
            </p>
				<p>
               Vajjon melyik? A két fiú kérdőleg nézett egymásra: te voltál volna s
                  nekem nem mondtad, miért tetted? Ez a kérdés lebegett elkékűlt ajkukon. S bár
                  szerették egymást mind a ketten: kölcsönösen biztosra vették egymásról, hogy a
                  másik tette. De miért tette, hogyan juthatott az eszébe? Mind a kettőnek most
                  hirtelen világosság jelent meg. Emlékeztek arra, mit mondott az elmúlt napokban
                  házigazdájuk haldokló felesége: „Meggyógyúlnék én, ha megehetném azokat a
                  szomszédbeli arany madarakat becsinálva!” Talán valamelyikük - csakhogy betöltse a
                  szegény asszony kivánságát - azért vitte el a madarakat.
            </p>
				<p>
               De hogy tudta így eltitkolni a másik elől?
            </p>
				<p>
               Csak úgy rajzott fel a sok fogas kérdés a fejükben. Egyre se tudtak
                  válaszolni. Hanem hirtelen elhatározás kelt bennük: az egyik meg akarta menteni a
                  másikat. Szíhalmi Pál fel akarta magát áldozni barátjáért, akit bűnösnek vélt s a
                  büntelen Viparína magára akarta vállalni azt a rossz tettet, a mit szerinte csak
                  Szíhalmi Pali követhetett el.
            </p>
				<p>
               Ez a nagylelkű, de botor felbúzdulás egyszerre csak pirosra festette
                  az arczukat. S egy percz alatt történt mindez, egy percz munkája volt, a míg az
                  idősebbik ilyesfélét gondolt magában: „Nekem még megbocsájt az én jó apám, más
                  iskolába is adhat, ember lehet még belőlem, de a szegény Viparínának soha meg nem
                  bocsát az édesapja, módja sincs máshová iskolába adni, mint éppen csak ide.
                  Elpusztul, ha innen kicsapják a szegényt!”
            </p>
				<p>
               A szegény Viparína pedig ezt forgatta az eszében: „Minek is kínlódjam
                  én itt? Úgy se nekem való az iskola. A kis testvéreimtől vonom el azt a tíz sájin
                  forintot, amit apám hónaponta nekem küld. Jobb lesz ha mesterségre megyek, vagy az
                  apámhoz állok, legyen vénségére, aki átveszi a hivatalát: az egyházfi szép tisztét
                  s nemes mesterségét a harangozóságnak. Velem semmi baj nem történhetik, ha el is
                  kergetnek innen, de milyen csúfság az olyan úri fiúnak, mint a Pali! Az emberek
                  tolvajnak nevezik, otthon a mamájának kiég a szeme szégyenletében!”
            </p>
				<p>
               Néma csend volt a tanácsteremben. A fiúk visszafojtották
                  lélekzetüket, amint megszólalt Szíhalmi Pál:
            </p>
				<p>
               - Én voltam!
            </p>
				<p>
               És fejét lehajtva, megtörötten várta az itéletet. Fel sem
                  hangozhatott az itélet, midőn a kis Viparína vékony hangja is megcsendűlt.
                  Zavarodottan, töredezett hangon mondja:
            </p>
				<p>
               - Én voltam!
            </p>
				<p>
               - Tehát együtt voltatok? - kérdé az igazgató összevonva
                  szemöldökét.
            </p>
				<p>
               - Nem, csak én egyedűl! - szólt Pali most már nyugodtabban.
            </p>
				<p>
               De Ákos nem engedte az igazát, hebegett, motyogott, összezagyválta a
                  szót, mindent magára akart vállalni s így csak jobban belesodorta a bajba
                  barátját.
            </p>
				<p>
               A madarak barátja ott állt mögöttük, vérben forgó szemét feléjük
                  fordítá, szólni s kiabálni akart örömmel, gyönyörrel: ime, megvannak! Majd hogy
                  rájuk nem rohant, de türtőztette magát, a hogy tudta, hanem beszélt,
                  hadonázott:
            </p>
				<p>
               - Hát ti vagytok, szép madarak! Tudtam, láttam azelőtt is, amint
                  vedertétek a galambjaimat, csúfoltátok a páváimat! Ti tettétek - tudtam! Láttam az
                  arczotokon, amint másnap elmentem hozzátok keresni az édes kis arany madaraimat.
                  Hát kellett a tolla, kalap mellé kellett, biztosan ott van most is!
            </p>
				<p>
               Egy osztálytársat elszalasztottak hirtelen a két bűnös kalapjáért.
                  Két egyforma kalap kerűlt a tanácskozók asztalára. Színre, nagyságra egy, csak
                  abban különbözött az egyik a másiktól, hogy alig látható picziny kolibri madár
                  tolla, vagy helyesebben pihéje volt az egyik szalagja mellett.
            </p>
				<p>
               - Kié ez? - kérdé az igazgató.
            </p>
				<p>
               - Az enyém! - szólt Pál.
            </p>
				<p>
               - Az enyém! - nyögte Viparína.
            </p>
				<p>
               - Csend, elég! - szólalt meg a prior. Aztán a tanító szerzetesek felé
                  fordúlva félhangon mondá:
            </p>
				<p>
               - Tisztelt rendtársak, határozzunk ez elveteműlt ifjak felett.
            </p>
			</div>
			<div type="chapter">
				<head>
               Az itélet.
            </head>
				<p>
               Még aznap délelőtt meghozták az itéletet. Szíhalmi Pált és Viparína
                  Ákost kicsapják a rend főgimnáziumából. Meghozták, de nem hirdették ki a fiúk
                  előtt. Irnak mind a kettő apjának, hogy jőjjenek a fiúik után, vigyék el az
                  intézetből. De a fiúk megtudták, hogy mi vár reájuk. Bizony kicsordúlt mind a két
                  fiú szeméből a köny, amikor az itéletről értesültek.
            </p>
				<p>
               Csak most tudták meg, mit jelent innen elválni. Egy pár órával előbb
                  még örültek a délutáni vakácziónak, bezzeg nem repesett most szívük annak a
                  vakácziónak, melynek a végét se látták.
            </p>
				<p>
               Szomorú szabadság!
            </p>
				<p>
               „Könnyű a madárnak ágról-ágra szállni” - de nehéz, nagyon nehéz az
                  emberfiának megválni szerette társaitól, a helytől, amelyet úgy megszokott, úgy
                  megszeretett!
            </p>
				<p>
               Úgy botorkáltak kifelé, alig látva, alig hallva, ami körűlöttük élt,
                  körűlöttük hangzott. Csak kinn ébredtek fel ebből az államszerű állapotból. Bora
                  néni a vén, rossz szemű zsemlyés kofa, aki már vagy negyven esztendeje árúlta a
                  „marczit”, sóskalácsot itt, meghallotta a diákok sorsát s elejbük állott.
            </p>
				<p>
               Erőnek erejével egy-egy czipót akart szegényeknek adni - hitelbe.
                  „Majd megfizetitek, ha a lyukas hídon pénzt találtok” - mondá nekik.
            </p>
				<p>
               Könnyezve köszönték meg s kereken utasították vissza a jó öreg
                  asszony ajándékát:
            </p>
				<p>
               - Nem eszünk mi már többet, Bora néni, a maga zsemlyéjéből! - mondá
                  Szíhalmi Pál, aztán megtörülve szemét, odafordúlt társához:
            </p>
				<p>
               - Törűld meg a szemed, ne menjünk így szégyenszemre keresztűl a
                  városon.
            </p>
				<p>
               De azért csak pityeregtek egyet-egyet. Valamelyik talán meg is bánta
                  a nagylelkűségét, de csak egy perczre.
            </p>
				<p>
               Még mindig nem tudták meggondolni cselekedetük következményeit, még
                  mindig nem tanakodtak azon, mit fog apjuk mondani a dologhoz, ők maguk mivé
                  lesznek. Csak az fájt nekik, az az érzés szorította össze a szivüket minduntalan,
                  hogy ki vannak taszítva onnan, ahol még reggel otthon voltak s ma más ül a
                  helyükön.
            </p>
				<p>
               Aztán mit fog mondani házigazdájuk, Potyoró mester, ha meglátja őket,
                  ha megismeri arczukon: mi esett meg velük!
            </p>
				<p>
               Bizony az nem vett észre rajtuk semmit. Csendesen ült beteg felesége
                  ágya mellett. Ott a hol a beteg volt, amikor ők reggel elmentek hazúlról, de most
                  nem volt az többé:
            </p>
				<p>
               Meghalt.
            </p>
				<p>
               Tompa fájdalomba merűlve, némán ült a szegény mester felesége
                  holtteste mellett s észre se vette őket, akik kezdetben nem látták, mi történt, de
                  csakhamar meglátták vagy helyesebben megérezték, amint az ágyra pillantottak.
            </p>
				<p>
               Megüvegesedett, nyitott szemekkel, sárgán, mint a viasz s
                  mozdúlatlanúl, mint egy darab fa feküdt ott a mesterné asszony.
            </p>
				<p>
               - Meghalt! - hebegte önkénytelenül Pál.
            </p>
				<p>
               A mester, mintha álmodnék, igent bólintott fejével. A fiuk közelebb
                  léptek a halottas ágyhoz. A halál, házigazdájuk fájdalma elfelejtette velük a
                  történteket. Nem is szóltak egy szót se, hanem kifordultak a konyhába, ahol nyolcz
                  árván maradt, kis gyermek - mind kisebb, mint ők - zsivajgott.
            </p>
				<p>
               - Csitt! - mondá a legnagyobbik - anya meghalt!
            </p>
				<p>
               - Meghalt! - ismétlé egy négy éves kis lány, kit Csin Terkának
                  neveztek a gyerekek, mert nagyon csinos volt.
            </p>
				<p>
               - Bizony, pedig apa megfőzte neki azokat az arany madarakat,
                  amelyeket Szűrszabó bácsitól hozott el az éjjel s azoktól meg kellett volna
                  gyógyulnia! - suttogta a hét éves Anti.
            </p>
				<p>
               A szomorúság e sötétségében hirtelen világosság derűlt fel nekik. Hát
                  egyikük se követett el bűnt, hanem a mester, hogy megmentse élete párját a
                  haláltól. Babonából tette.
            </p>
				<p>
               A kis Viparínának most eszébe jutott egy pillanatra, hogy ő
                  visszamegy az igazgató elébe s fölfedez mindent.
            </p>
				<p>
               - De akkor a szegény mestert bezárják, börtönbe vetik! - mondá az
                  idősebb s okosabb Pál.
            </p>
				<p>
               Megölelték hát egymást s megfogadták kölcsönösen: nem szólnak
                  senkinek, szenvedjenek inkább ők, mint a nyolcz árva szerencsétlen apja, akit ha
                  becsuknának: meghalnának éhen a gyerekei.
            </p>
				<p>
               Azon nem is tünődtek, hogyan kerűlt az egyik kalaphoz a kolibri madár
                  tolla? Véletlenül ragadt oda? Szíhalmi Pál inkább a fölött évődött, mi lehet az
                  oka, hogy se levelet nem kap otthonról, se az élelmiszerekkel megrakodott
                  társzekér nem érkezik meg, amelyet pedig minden második hónapban rendesen elküld
                  az édes apja. Most már két hónapja múlt, hogy mind ennek se híre, se hamva.
            </p>
			</div>
			<div type="chapter">
				<head>
               Régi és friss bajok.
            </head>
				<p>
               Másnap délután temették el a mesterasszonyt. Az a szomorúság, amely
                  itt körülveszi vala őket, megint csak elnyomta a saját bajuk felett való
                  bánkódásukat.
            </p>
				<p>
               De másnap reggelre kelve, eltelt a szivük keserűséggel, amint látták
                  a szomszédbeli fiúkat iskolába menni. Most megírigyelték még Piczere Pétert is,
                  aki búsan ballagott el előttük, tudta most is bizton, hogy felelni fog, még pedig
                  számtanból, tudta azt is, hogy nem tud a leczkéből - egy komát sem.
            </p>
				<p>
               Tanakodtak: mi tevők legyenek a mai napon? Elhatározták, hogy
                  felmennek a környékbeli legmagasabb hegyre, a híres piros bort termő Eged
                  tetejére.
            </p>
				<p>
               Amikor délfelé fölértek, a tetejéről lenéztek: vajjon nem jön-e kocsi
                  hazulról; mert ha jön, erre kell jönnie, alant a tárkányi úton.
            </p>
				<p>
               Nem jött, egyetlenegy szekér se jött, még meszet hordó palócz
                  taligája se látszott.
            </p>
				<p>
               Néma volt körülöttük az egész országút, a természet is csendes.
            </p>
				<p>
               Alant a soktornyú város, az érseki Eger olyan kicsinynek látszott,
                  akár egy nagyobb fajta bogárgyűjteményes iskátulya.
            </p>
				<p>
               Szédülő fejjel néztek le a liliputi városra, majd ismét az országútra
                  szegezték tekintetüket.
            </p>
				<p>
               Hiába! az idő estére vált. Az Eged alján vén szőlőtőkék friss virága
                  nyitott, nagy, nehéz, pézsmás illattal, hogy alig tudták kiállani. A májusi szél
                  meg felhordta hozzájuk a virágok porát: alig, hogy láttak tőle.
            </p>
				<p>
               - Este van, jerünk haza! - szólt Szíhalmi Pál.
            </p>
				<p>
               - Jerünk! - hagyta rá a kis Viparína.
            </p>
				<p>
               És megindúlt a két fiú. Pál karjával derékon övezte Viparínát: így
                  nem vesz erőt rajtuk a hideg, amely a hegy besüppedt csúcsán - tűzokádó lehetett
                  az valaha - egyszerre megcsapta őket.
            </p>
				<p>
               Óvatosan ereszkedtek le a mohos, páfrányos sziklákon. Igy értek el a
                  jegecz-barlangig, amely most is mint mindig, úgy ragyogott a hegy nyakán, mint egy
                  óriási gyémánt nyakékesség.
            </p>
				<p>
               - Vigyünk haza kristályt? - kérdé Ákos.
            </p>
				<p>
               - Nem, mondá Pál - hanem add ide a bicskát, hadd véssek valamit
                  valamelyik nagy jegeczre.
            </p>
				<p>
               De a kvarcz- és ametiszt-jegeczek kemények voltak, feljebb kellett
                  menni a gipsz-jegeczbarlangba. Az puha, talán alig több száz esztendejénél, hogy
                  itt ragyog, ilyen ásvány egy évszázad alatt is képződik. Pedig száz év alatt kevés
                  követ tud megszülni a természet. Nehéz dolog az.
            </p>
				<p>
               Végre találtak egy nagy s tiszta gipsz-jegeczet. Abba karczolta bele
                  reszkető kézzel Pál.
            </p>
				<p>
               „Annó 1846. Itt voltunk. Talán utoljára. Szíhalmi Pál és Viparína
                  Ákos jó barátok.”
            </p>
				<p>
               Aztán ereszkedtek lefelé. Késő volt már, amikor a városba értek, ott
                  már akkor javában égtek az utczai lámpások. A gimnázium épületében Mária mi
                  asszonyunk kőszobra körűl, a virágbokrok közé aggatott mécsesek azonban álmosan
                  pislákoltak már. Csak a cziszterczi rend védőszentje, szent Bernát előtt égett a
                  nagy vörös mécses.
            </p>
				<p>
               Félve suhantak, futottak haza, hogy meg ne lássa őket senki.
            </p>
				<p>
               Potyoró uram a kapuban várt rájuk.
            </p>
				<p>
               - Tán megjöttek otthonról? kiáltott fel Pali.
            </p>
				<p>
               - Nem jött biz ott senki, csak egy levél.
            </p>
				<p>
               Szíhalmi Pál izgatottan bontotta fel a levelet s olvasá a mint
                  következik:
            </p>
				<p>
               „Szerelmes fiam! Amely pillanatban olvasod ezen levelemet: én már
                  akkor rab vagyok, talán ki sem szabadúlok. Felségárúlási pert akasztottak apád
                  szegény nyakába. Hogy ártatlan vagyok, hogy királyomhoz hű: azt el kell neked
                  hinni, fiam. Árulás vádaskodás az egész. Kiszabadúlok-e valaha, vagy nem? nem
                  tudom. Csak azt tudom, hogy most visznek. Édes anyád nem köszöntet, mert alig tud
                  magáról, őt jobban elővevé ez a baj, mint engem. A jószágokat, holmikat
                  hivatalosan most pecsételik le. Nem rendelkezhetem immáron hát semmivel, ne is
                  várj azért hát se pénzeket, se ne várjad a jövő havi eleséges szekeret.
                  Igyekezzél, hogy addig is meglehess valahogy, mig ártatlanságom felől tisztában
                  lesznek Bécsben. Tanulj, nevelkedjél erkölcsben, tudásban, irj anyádnak, hogy
                  nyugtalan ne legyen és ne vessed meg a te szegény jó, magával is tehetetlen
                  apádat: Fenyő-Szíhalmi Szíhalmi Gábor.”
            </p>
				<p>
               - Én már mehetek, mondá búsan Szíhalmi Pál, - az én apám, szegény,
                  nem jön érettem...
            </p>
				<p>
               - Én pedig veled tartok, nem várom meg apám érkezését, - mondta
                  Viparína Ákos. Nem birnám nézni az ő szomorú, vádoló arczát...
            </p>
			</div>
			<div type="chapter">
				<head>
               A juhász és kutyája.
            </head>
				<p>
               A Szíhalmi Pál apját már nem találta otthon a szomorú értesítés.
                  Viparína Ákos szegény apja pedig már későn érkezett Egerbe. Akkor már a két fiú
                  neki vágott a világnak.
            </p>
				<p>
               A hogy mentek mendegéltek előre, hát egyszerre csak egy nagy árok
                  nyílik előttük s abból az árokból lósóska, galagonya, mindenféle lapu és úti bodza
                  közűl kiáltás hallatszik feléjök:
            </p>
				<p>
               - Emberek, gyerekek, segitsetek!
            </p>
				<p>
               Pali rögtön leereszkedett az árokba: hát ha segíthet valami szegény
                  ember baján.
            </p>
				<p>
               Meg is találták a jajveszékelőt: egy juhász volt, a ki, mintha valami
                  elmebéli baja volna, úgy keresgélt, minden bokor alját megkapirgálván kampós
                  botjával, megzörögtetve minden harasztot.
            </p>
				<p>
               - Nincs, nincs, sehol sincs! - siránkozott kezét tördelve.
            </p>
				<p>
               - Mije veszett el, bácsi? kérdé Pál.
            </p>
				<p>
               - A pulim, a kutyám, oh jaj, nem láttátok?
            </p>
				<p>
               - Nem, hanem segítünk keresni.
            </p>
				<p>
               De hiába keresték, szólingatták: nem lelték meg a pulit. A juhász
                  pedig síránkozott folyton s olyan kétségbeesetten, mintha minden vagyonát
                  elvesztette volna. A kis Viparína meg is kérdezte tőle:
            </p>
				<p>
               - Hát úgy szerette azt a pulit?
            </p>
				<p>
               - Úgy-e? Hát lehet-e juhásznak nem szeretni a kutyáját? Hát ki a
                  juhásznak hűséges társa, ha hónapokon át embert se lát? A puli, a kis puli. Ki
                  bojtárkodik mellette hívebben, mint a leghivebb bojtár s még se kér fizetséget, se
                  kommencziót, de egy kis kenyeret, avas júhturót, ünnepnapon egy kis tejet,
                  szalonna bőrét? A puli, a haszontalan kis borzas juhászkutya. Aztán ha száz keze,
                  ezer bojtárja volna is a szegény juhásznak: vajjon tudná-e úgy összeterelni, olyan
                  kordába tartani a nyájat! Hogy félnek tőle még a vén kosok is, pedig nem harapja
                  meg még a gyenge bárányokat se.
            </p>
				<p>
               - Hát olyan nehéz az ilyen kutyához jutni?
            </p>
				<p>
               - Nehéz bizony. Nem is mindegyik arra való, aztán sok idő telik el,
                  míg betanítja az ember. Aztán ez is csak olyan, mint a diák, a hány: annyiféle a
                  feje. Az egyik, ha holtig tanúl: se lesz belőle pap, olyiknak meg olyan az esze,
                  mint a láng, csak úgy fogja, a mihez ér... Olyan pulim nem lesz többet soha, míg a
                  világ világ...
            </p>
				<p>
               Az öreg juhász egyre jajveszékelt, egyre fütyentgetett az eltévedt
                  kutyának s úgy látszott: alig-alig törődik a nyájjal, mely e közben szanaszét
                  szaladgált a beláthatatlan hosszaságú széles árkokban.
            </p>
				<p>
               Egyszerre azonban - a fiúk még semmit se láttak - a bacsó
                  felkiáltott:
            </p>
				<p>
               - Itt van, itt jön ni, mint a nyíl!
            </p>
				<p>
               Pálék még most se láttak semmit. Hiába, jobb, élesebb, messzelátóbb a
                  szabadban élő ember szeme, még ha öreg is.
            </p>
				<p>
               Egy másodpercz múlva azonban ők is látták, mint űz árkon-bokron
                  keresztül egy kis fekete kutya egy nagy fehér bárányt. Most már valami
                  csilingelést is hallanak. A báránynak alighanem csengetyű van kötve a
                  nyakára.
            </p>
				<p>
               - A csengőst, a legszebbet, a selyemszőrűt hajtja, amoda Árokszállás
                  felül, alkalmasint elhajtották, a mikor itt az imént elfogott az álom, de a puli
                  utána sompolygott s visszakergeti. Megtette már akárhányszor! - szólt lelkendezve
                  a juhász, alig várva, hogy a báránynyal hozzá fusson hű kutyája.
            </p>
				<p>
               Végre ott voltak. A puli kaffogott s olyan sunyin nézett gazdájára,
                  mintha csak mosolyogva azt mondaná neki:
            </p>
				<p>
               - Visszahoztam.
            </p>
				<p>
               Aztán a fiúkat szaglászta, de bacsó rája szólt, ugy, mintha emberrel
                  beszélne:
            </p>
				<p>
               - Csiba! Jó emberek, kerestek téged velem együtt! Hanem inkább
                  szorítsd meg egy kicsit a nyájat!
            </p>
				<p>
               Pár percz alatt újra össze volt terelve a nyáj, a puli visszafutott
                  aztán gazdájához s csendesen utána ballagott.
            </p>
				<p>
               A fiúk lassan-lassan beszédbe eredtek a bacsóval, aki nem volt olyan
                  szükszavú, mint a milyenek a juhászok rendesen. Megmondta a jó ember nekik azt is,
                  hogy mi járatban van, honnan jön. Emide valamelyik hevesmegyei tanyáról jön,
                  uraság juhásza, de a gazdája meghalt nemrégiben, nem maradt senkije, „egy mákszem
                  cselédje” se, csak valami húga lakik fent Szatmárban. Annak hajtja fel a nyájat,
                  úgy tészen, mint a megboldogúlt uraság rendelte. Annak viszi a testamentomot is,
                  itt a zsebében, hogy ki ne semmizhessék.
            </p>
				<p>
               - Hát az úrfiak mi járatban vannak?
            </p>
				<p>
               - Mi is épp Szatmár vármegyébe megyünk.
            </p>
				<p>
               - Talán éppen Váraljára?
            </p>
				<p>
               - Oda éppen, talán kend is?
            </p>
				<p>
               - Ejnye, persze hogy oda, talán ismerik is ezt az úrasszonyt? Azzal a
                  bacsó oda nyújtotta Pálnak a nagy testamentum levelet, melyre ez vala írva:
                  „Adassék ez levél édes húgomnak, Fenyőszíhalmi Szíhalmi Gáborné úrasszony
                  kezébe.”
            </p>
				<p>
               - Hisz ez az én édes anyám! - kiáltott fel örömmel Pali.
            </p>
				<p>
               - No sokat emlegette akkor a maga édes anyját a megboldogúlt
                  tekintetes úr. Bedécs Mátyás! mondá, - mert az a nevem, - kend pedig elviszi ezt a
                  szép ritka nyájat az én édes húgomnak. Megindúl vele abban a minutában, a hogy
                  eltemettek. Hajnal pirkadását se várja, hanem megyen. Aztán elviszi neki ezt az
                  irott végső akaratomat. Az vagyon benne megírva, hogy a mim volt életemben, az az
                  övé halálom után. Legalább megemlékezik rólam, az életben úgy se tudtam
                  megbecsűlni. Magamnak élő ember voltam, feléje se néztem vagy tizenöt esztendeje.
                  Bezzeg jó volna most, ha itt volna mellettem, nagy nyavalyámban istápom lenne, a
                  ki befogná a szememet... Bizony fizetett cseléd fogta be a szegény tekintetes úr
                  szemét!
            </p>
				<p>
               Pali most tudta már, kiről van szó. Kováchy Leó bácsiról, a kit vad
                  embernek nevezett édes apja, a miért édes anyja annyit sírt-rítt.
            </p>
				<p>
               Most már ő is megkönnyezte, hanem csakhamar felszáradtak könnyei.
                  Örűlt annak, hogy ilyen becsületes utitársa akadt, mint az öreg Bedécs Mátyás,
                  vele együtt majd csak haza érnek:
            </p>
				<p>
               - Vajjon hány nap alatt érünk haza? - kérdé a juhásztól.
            </p>
				<p>
               - Két hét is beletelik abba, ifiur, lassan poroszkálnak ezek a kicsi
                  bárányok; gyengék az istenadták, két-három hónaposak, csak pihenni kell velök nem
                  egyszer odáig. Csak legalább ebből a Csörsz árkából kikászálódhatnánk.
            </p>
				<p>
               Csörsz árka! ütötte meg a szó a fiúk fülét.
            </p>
				<p>
               - Csörsz árka, hát így hívják ezt a rengeteg árkot? - kérdé az
                  egyik.
            </p>
				<p>
               - Úgy bizony.
            </p>
				<p>
               - Mért?
            </p>
				<p>
               - Hogy mért, annak esete van. Szép esete, majd elmondom. A nap úgy is
                  már nyugvóra szállt, legjobb lesz itt ütni tanyát az éjjelre. Emitt a nagy
                  vadalmafa alatt. Itt a bundám, heveredjenek le rája, én majd szedek egy kis száraz
                  galyat, rakok egy kis tüzet, a füstjétől náthát kap a sok szunyog. Aztán szalonnát
                  is piríthatunk nyárson. Hát nincs a tarsolyban semmi? No van nekem, el leszünk
                  vele valameddig.
            </p>
				<p>
               A tűz pattogott, a szalonna serczegett a nyárson. Friss, illatos
                  zsirja jó barna kenyérre csepegett, a juhász meg mesélt, mesélt:
            </p>
				<p>
               Hol volt, hol nem volt, nagyon régen lehetett, mert még a nagyapám se
                  emlékezett az idejére, élt szép Magyarországon egy longobárd király, Rád nevezetű.
                  Nagyon rossz ember volt. De néha ilyennek jut a világi szerencse: volt neki
                  koronája, engedelmes népe, gazdagon termelő földje, nyája, annyi mint csillag a
                  tejúton.
            </p>
				<p>
               Mind ennek a nagy gazdaságának legfőbb ékessége vala liliomszál
                  lánya, a kit Delikének hívtak. Hiába volt azonban megáldva ennyiféle jókkal a
                  longobárd király: egyszer csak egy napon hadat üzent neki a csehek császárja.
                  Boczizláv a neve, a népe tenger, hatalma erősebb, mint a Tisza áradása. Azért vala
                  pedig mind ez, mert Delike kikosarazta a bálvány Boczizlávot, a mikor az
                  kendertilóláskor nála járt ház-tüzet nézni. Hát ettől nem lehet megmenekedni,
                  itten el kell pusztúlnia a gonosz Rád királynak.
            </p>
				<p>
               Hanem a legnagyobb veszedelemben egyszer-egyszer megnyilatkozik Isten
                  segedelme még a gonosznak is. Csörsz királyfi, avaroknak ura, egyszerre csak ott
                  termett hadával, erős vitézi karjával: „Szomszédod vagyok, segítek is rajtad!” -
                  mondá virradatkor. Másnap már nyoma se volt az ellenségnek. Futott, aki el nem
                  esett, Boczizláv is, a császár otthagyta sok drága kincsét, sok szép marháját,
                  gyémántos koronáját, mert a nélkül nem ment harczba, háborúba soha.
            </p>
				<p>
               Itten összegyülekezének a frigyes társak osztozkodni a sok szép drága
                  prédán. De Csörsz királyfi visszadobálta a legszebb arany billikomot, a
                  legtáltosabb paripát is.
            </p>
				<p>
               „Nem kell, nem kell, semmi se kell nekem, csak a lányod, aranyos
                  Delike!”
            </p>
				<p>
               Igy bujt ki a szeg a zsákból. Nevetett is magában a longobárd király:
                  „Addig várj csak, - gondolta magában - a míg megkapod a lányom. Hamarabb lesz az
                  enyém a te országod, a mint hogy annak enyémnek is kell lennie.” De azért jó
                  barátságot szinlelt, nem mondta ki az igazi gondolatját, hanem ilyen szóval
                  szólott:
            </p>
				<p>
               „Hát én szivesen neked adom, édes fiam, csak egy baj van a dologban.
                  Megfogadtam, a mikor megszületett, hogy csak olyannak adom, a ki itthonról hajón
                  viszi el új otthonába!”
            </p>
				<p>
               „Jól van, - mondá a tüzes királyfi - hát vizen fogom hazavinni, nem
                  múlik bele egy hold se!”
            </p>
				<p>
               Azzal hazavágtatott, maga elé rendelte az egész avar népet, katona
                  volt mind egy szálig. Megparancsolta, hogy a Tiszától egészen a longobárd király
                  palotájáig olyan széles meg mély árkot ássanak, a milyet csak tudnak.
            </p>
				<p>
               Ástak is, mert csodát teszen az urához hű nép. Hanem sokszor mind
                  hiába. A mikor már csak vizet kellett ereszteni a tenger nagy árokba: megütötte a
                  mennykő a szép Csörsz királyfit. Hét éjjel, hét nap siratta a királylány,
                  tündérszép Delike. A kik erre laknak, ma is emlékeznek rája, ma is emlegetik a
                  nevét a szép avar királyfinak.
            </p>
				<p>
               A zsarátnok már elhamvadt, de a juhász még mindig mesélt. Nem volt
                  olyan hely, a miről regét nem tudott volna mondani. Valóságos mesefa volt, csak
                  ugy hullatta a szebbnél-szebb meséket. A fiúk nagy lelki gyönyörűséggel
                  hallgatták.
            </p>
				<p>
               - Még, még! - rimánkodtak neki, pedig késő este volt már.
            </p>
				<p>
               - Éjszakára jár az idő, elmúlt tiz óra, - mondá a juhász.
            </p>
				<p>
               - Hogyan tudja, bácsi? - kérdé Pál.
            </p>
				<p>
               - Onnan, hogy itt a lábam előtt kinyílt az esti mécsvirág kelyhe, az
                  pedig ilyenkor szokott nyitni.
            </p>
				<p>
               Másnap korán reggel felszedelőzködtek s lassan poroszkáltak előre a
                  harmatos uton. Néha, néha megpihentek, ha valami szebb helyre találtak. Akadt
                  pedig ilyen elég, különösen, a mikor már jól benn voltak Borsod vármegyében.
            </p>
				<p>
               Kellemesen telt az idő, a fáradságot alig érezték. A juhász tartotta
                  őket szóval, kérdezősködött is tőlük egyről-másról, de azt egyszer se jutott
                  eszébe megkérdeni, hogy hát ilyen úrfiak mért mennek olyan nagy útra ilyen könnyű
                  szerrel gyalogosan.
            </p>
				<p>
               Nem tűnt fel ez az öregnek, mert nagyon gyakori volt ilyen
                  alkalmatossággal utazó diákot látni abban az időben. Frissebbek voltak még akkor,
                  kevesebb a tunya, akárhány felkerekedett s gyalog járta be az országot, hogy
                  megismerje. Gyalog mentek haza nagy vakáczióra, mert a szekérút sokszor olyan
                  rossz volt, hogy nem kettő, de tíz ló se bírta volna haza vinni őket. Aztán a
                  református kollegiumok is ontották ünnep előtt, ünnep után az apostolok lován járó
                  legátust (ünnepi szónoknak kiküldött nagyobb diák), mendikánst (kisebb diák a
                  legátus mellett), a kollegium számára gyűjtő apró-nagy diákot.
            </p>
			</div>
			<div type="chapter">
				<head>
               Uj kaland.
            </head>
				<p>
               Miskolcz határán meg is szólították a fiúkat: „Nem mendikánsok-e?”
                  „Azok” - válaszolta Pál, hogy menekűljön az őszinte vallomásoktól. „Szedtek-e sok
                  pénzt?! - kérdé a kiváncsi úriember.” „De mennyit!” - mondá Pál.
            </p>
				<p>
               Miskolczon majdnem egy napot töltöttek. A juhász egy pár csizmát
                  akart venni ott, hol a legfáinabb csizmák teremnek s 999 ember folytatja a
                  csizmadiaság szép, de nehéz mesterségét. Hatalmasok is, ők az urak ebben a
                  városban, mely Egernél is nagyobb, pezsgőbb, élénkebb. Vásárra oda járnak négy
                  megyéből is.
            </p>
				<p>
               Épen heti vásár volt, az öregnek módja vala megválogatni a csizmát,
                  melyet az ilyen ember nem egy-két esztendőre, de egy egész életre vásárol
                  meg.
            </p>
				<p>
               A fiúk meg addig kimentek a szomszéd Diós-Győrbe, megnézni a hires
                  papirgyárat. Már-már ott valának, a mikor valami dülőnél elejbük kerül egy
                  kétkerekű talyigán az a kiváncsi úr, kivel aznap reggel találkoztak s kinek Pál
                  azt mondta, hogy mendikáns diákok, viszik a sok pénzt haza Sáros-Patakra. A jó
                  ember felkiáltott örömében mikor meglátta őket:
            </p>
				<p>
               - Ni, ni, a diákjaim! - és megállította őket. - Hé diákok, hisz nem
                  erre van Patak!
            </p>
				<p>
               Pali elpirúlt, de aztán elnevette magát:
            </p>
				<p>
               - Nem oda megyünk egyenest, hanem előbb még egy kicsit Szatmár
                  vármegyébe, Váraljára!
            </p>
				<p>
               - Váraljára, igazán Váraljára, no, ez dicső dolog! Én meg Károlyba
                  megyek éppen. Nossza, üljenek fel, tetszenek nekem, elviszem magukat odáig. Onnan
                  már csak egy macskaugrás az egész!
            </p>
				<p>
               Pali meg akarta köszönni a különös ember szivességét, majd csak
                  hazaérnek gyalog is, habár egy nappal később: meg oszt’a juhász is visszavárja
                  őket. Hanem a kis Viparína, a ki egy kissé kiállt a nagy útban, szeretett volna
                  nagyon kocsira ülni s titokban megbökdöste Pált:
            </p>
				<p>
               - Üljünk fel! - suttogá rimánkodva.
            </p>
				<p>
               - No, üljenek föl, szivesen elviszem, - biztatja a taligás.
            </p>
				<p>
               Pali se sokat gondolkodott, vágyott már haza nagyon.
            </p>
				<p>
               - Hát ha olyan szives! Üljünk fel no!
            </p>
				<p>
               Felültek. Gazdájuk tartotta őket szóval, egy párszor kerűlgette is,
                  hogy mifélék, de Pál nem akarta elérteni a kérdést, még hirüket terjeszti odahaza
                  a megyében.
            </p>
				<p>
               A nap már delelt, mikor valami rongyos kis tanyára értek.
            </p>
				<p>
               - No, itt megebédelünk, fiúk, atyafiságom lakik itt! - szólt a
                  gazda.
            </p>
				<p>
               Csakugyan, a mint befelé talyigáztak, hát minduntalan megszólongatták
                  a különös urat. Kérdezték faggatták, de az olyan szóval felelt, amit nem értettek
                  meg.
            </p>
				<p>
               Végre egy kidőlt-bedőlt falú viskó udvarába hajtottak be. Hanem a
                  lakószoba, a hova beléptek, olyan fényes, gazdag bútorzatú volt, mint a milyen
                  rongyos a ház külseje.
            </p>
				<p>
               - No, diákok, üljetek le, ott az asztal, mindjárt hozzák az ebédet!
                  De a helyett, hogy kiszólt volna az ebédért, egyszerre csak belűlről bezárta a
                  nehéz tölgyfaajtót s a kulcsot kivevén a zárból, forgatta az ujján s megváltozott
                  hangon így beszélt:
            </p>
				<p>
               - Már most adjátok ide azt a pénzt, a mit összeszedtetek, de mind egy
                  petákig.
            </p>
				<p>
               Halálos rémülettel látták be mostan, hogy hová kerűltek: bizonyosan
                  valami rabló kezébe.
            </p>
				<p>
               Vaczogó foggal, egész testükben reszketve, alig tudták most
                  megvallani:
            </p>
				<p>
               - Nem vagyunk mi mendikánsok, nincs egy krajcárunk se, kicsapott
                  diákok vagyunk.
            </p>
				<p>
               - Kicsapott diákok, annál jobb. Ha elkergettek az iskolából,
                  felveszlek én benneteket az enyémbe.
            </p>
				<p>
               A fiúknak e pillanatban még sejtelmük se volt arról: miféle iskola
                  ez.
            </p>
				<p>
               Komédiások, erőművészek, csepűrágók, bűvészek, szóval szemfényvesztők
                  iskolája, melynek mestere ez a rongyos talyigás volt.
            </p>
			</div>
			<div type="chapter">
				<head>
               Deldeli úr barlangjában.
            </head>
				<p>
               - Ne féljetek, víg élet van itt. Ha jól viselitek magatokat, olyan
                  dolgotok lesz, hogy a kis királynak se különb! - vigasztalta őket a talyigás
                  ember, a mikor látta, hogy reszket az álluk, hogy vaczog a foguk.
            </p>
				<p>
               Türelmét még akkor sem vesztette el, a mikor a gyerekek sírásra,
                  könyörgésre fogták a dolgot:
            </p>
				<p>
               - Soh’se sírjatok! Soh’se ríjatok! Nem használ az már semmit. Aztán -
                  tette hozzá szigorúbban - lelkecskéim, valahogy el ne próbáljatok illanni, mert ez
                  a tanya, sőt a második, harmadik szomszéd tanya is mind, mind az én híveim
                  lakóhelye; megfognak, visszahoznak benneteket. Bizony egy darabig oszt
                  megsínylitek ezt a kis sétát. Nem, nem sóba áztatott virgács az, a mivel
                  fenyegetlek benneteket. Deldeli - így hínak engem, tanúljátok meg - nem veri a
                  tanítványait, ellenkezőleg: enni kapnak. Sós halat, egyre csak besózott halat, a
                  mire ugyancsak megszomjazik az ember. Mindennap három gyűszű víz: csak ennyi ital
                  jár a heringen élő szökevény fiúnak, pedig jóízűen meginnék három pintet is Hadd
                  szomjazzék, ez a büntetése. No, nem olyan szigorú, kiállja majdnem mind, egy-kettő
                  ha belehal. Vannak, a kik egy hétig is szomjaznak, azért meglehetős jó a szinük.
                  Példáúl nézzetek ide.
            </p>
				<p>
               Deldeli kinyitotta a szomszéd kamra ajtaját. A fiúk könnyeiken át
                  alig láttak ott az első perczben egyebet sötétségnél. De szemük csakhamar
                  hozzászokott ehhez a homályossághoz s a kicsiny, elhagyatott kamra közepén,
                  szalmavaczkon guggolva, valami emberi alakú váz nézett reájuk.
            </p>
				<p>
               - Vizet, vizet! - hallatszott a nyöszörgés.
            </p>
				<p>
               A váz szólott-e, vagy a föld alúl jött az a panaszos, elhaló
                  hang?
            </p>
				<p>
               Az ajtó hirtelen becsapódott előttük.
            </p>
				<p>
               - Nos, láttátok? Ide kerül az engedetlen. Az engedelmes azonban
                  ide.
            </p>
				<p>
               Egy másik ajtó nyílt meg előttük.
            </p>
				<p>
               - Lépjetek be, jertek, előre!
            </p>
				<p>
               Gyönyörű tágas szobában valának. De a falakon sehol egy ablak. A tető
                  volt félig üvegből, azon át sugárzott be világosság a selyem, bársony aranyozott
                  bútorokra, melyek nem igen voltak egy fajtából valók. Nagy piros márvány asztal a
                  szoba közepén: szögletes; tükrös, fényes, ezüstös szekrények a szögletben:
                  gömbölyű tetejűek.
            </p>
				<p>
               A falakon arczképek voltak. Olyan fajták, mint a fényképek, csakhogy
                  sokkal tökéletlenebbek.
            </p>
				<p>
               Bizony a fiúknak nem jutott eszükbe ezeket az arczképeket szemügyre
                  venni, de Deldeli úr figyelmeztette őket.
            </p>
				<p>
               - Nézzétek, az a nagy pápaszemes a mi londoni királyunk, ez a kis
                  bajusztalan meg a párisi főnök.
            </p>
				<p>
               Micsoda király, micsoda főnök lehet az, a kit ez a két arczkép
                  ábrázol? - ez a gondolat ütődött most a Pali fejébe, a ki hamarabb összeszedte
                  magát, mint Ákos, a ki most is lassan rítt, szepegett, csuklott, közben-közben
                  pedig elbámúlt a szépséges szép butorokon, a milyeneket nem látott még soha.
            </p>
				<p>
               Egyikük se mert szólni. Pedig mennyi minden kérdés szorongatta
                  különösen a Pali torkát. Hol vannak, miféle iskola ez, a hol egy ilyen ember
                  tanít? Milyen jó lett volna ezt megtudnia.
            </p>
				<p>
               Deldeli úr eltalálta a gondolatát:
            </p>
				<p>
               - Kiváncsiak vagytok, kicsikéim, nagyon kiváncsiak, de majd megtudtok
                  mindent, csak türelem. Most üljetek le és egyetek valamit, igyatok is, ha izlik.
                  Én most elmegyek, de visszajövök - nemsokára.
            </p>
				<p>
               Egy kék kabátos kis fiú, olyan halvány, nyúlt képe volt a szegénynek,
                  megterített hirtelen. Ezüst evőeszközt, szép tányérokat és köszörült üvegkancsót
                  rakott elejbük.
            </p>
				<p>
               Aztán hozta a sok drága jó ételt. Pirosra sűlt pulyka pecsenyét,
                  csőröge-fánkot, sőt cseresznyét is.
            </p>
				<p>
               Éhesek, szomjasok voltak Szíhalmi Pálék, de azért nem mertek
                  hozzányúlni sem ételhez, sem italhoz.
            </p>
				<p>
               A kék kabátos fiú csak integetett nekik, hogy egyenek, de hiába,
                  irtózattal fordúltak el a megrakott asztaltól. Egyszerre csak, amikor az ételhordó
                  gyerek az utolsó fogást hozta be, Szíhalmi Pali felugrott székéből s megragadta
                  némán integető kis inasuk karját:
            </p>
				<p>
               - Mondd meg, hol vagyunk? Mondd meg, kérlek!
            </p>
				<p>
               A fiú nem szólt, csak fejével intett nemet.
            </p>
				<p>
               - Néma vagy? - kérdé Pál szánalommal teli.
            </p>
				<p>
               A fiú megint úgy tett mint elébb.
            </p>
				<p>
               - Szabad beszélned? - suttogta Pál.
            </p>
				<p>
               A fiú nemet intett a fejével s kiszaladt.
            </p>
				<p>
               Tehát nem szabad beszélnie! Mért nem, micsoda rettenetes titkokat
                  rejt ez a félelmes ház, mely kivülről vityillónak látszik, bent pedig palota és
                  börtön egyben.
            </p>
				<p>
               Deldeli úr újra bejött, de megint csak nem felelt ezekre a
                  kérdésekre. Inkább bosszankodott, hogy a fiúk semmit sem ettek.
            </p>
				<p>
               - Mitől féltek, nincs ez az étel megmérgezve, nézzétek! - szólítá meg
                  őket s felragadva egy pulyka-czombot, jóízűen felfalatozta.
            </p>
				<p>
               Most már az éhség s a félelem őket is rákényszerítette a „mester”
                  példájának utánzására.
            </p>
				<p>
               - Igy, így, fiaim! Most pedig nyugodjatok egy kissé. Rébék! -
                  kiáltott ki az udvarba - egy párnát!
            </p>
				<p>
               Nagy, kövér, hajlott korú asszonyság lépett be, nyugvóhelyet
                  készített nekik a piros bársony diványon.
            </p>
				<p>
               Végre magukra maradtak. Egymásra néztek s azzal csak kapták magukat,
                  levetették a csizmájukat s lábujjhegyen az ajtóhoz lépkedtek.
            </p>
				<p>
               Mind a kettejüket egy gondolat foglalkoztatá: menekülni!
            </p>
				<p>
               De milyen módon? Az ajtó zárva. A tető üvegen át sem lehet, be kéne
                  törniök, azt pedig meghallanák.
            </p>
				<p>
               - Talán az éjjel! - susogta Pál, a ki kezdte visszanyerni
                  lélekjelenlétét s míg magát okolta, hogy kelepczébe jutottak, nem tett le a
                  menekűlés reménységéről.
            </p>
				<p>
               - Szegény Ákos, gyere, aludjunk, ha tudunk, - szólt társához.
            </p>
				<p>
               Aztán azt forgatta a fejében, hogy ha most kialuszszák magukat,
                  legalább az éjjel ébren maradhatnak.
            </p>
				<p>
               Le is feküdtek szépen egymás mellé. Megölelték egymást.
            </p>
				<p>
               Az idő pedig lassan előrehaladt, a nap nyugovóra szállt. A tető
                  üvegén, a mint besütött húnyó sugara: bearanyozta a bútorokat, a falakat, a
                  képeket ott is, a hol nem voltak mesterségesen bearanyozva.
            </p>
				<p>
               Félig nyitott, bágyadt szemmel, a hogy körűlnéztek a fiúk ezen a
                  tündéries helyen: azt hitték, hogy álmodnak.
            </p>
				<p>
               Álom, puszta álom ez a szép szoba, rettenetes urával, rejtelmes,
                  titkos voltával együtt. Álom a szomjazó fiú vázalakja is, panaszos síri hangja is
                  csak álom. És nemsokára jő az ébredés, a hajnal s ők megint baktatnak előre, haza
                  felé a jó juhászszal, a kedves nyájjal együtt, a mezei virággal ékes
                  országutakon.
            </p>
				<p>
               Mind a ketten hittek ennek az álomképnek. Ez a hit könnyített a
                  szivükön, úgy hogy a fáradság, testi és lelki kimerűltség lezárta a szempillákat,
                  lassan-lassan elszenderedtek.
            </p>
			</div>
			<div type="chapter">
				<head>
               Bársonyujj meg kendermag.
            </head>
				<p>
               Felébredtek, vak sötétség volt körültük, késő éjjel lehetett
                  már.
            </p>
				<p>
               A kis Viparína nyitotta ki előbb szemét, motoszkált maga körűl és
                  felébreszté barátját is.
            </p>
				<p>
               - Pali, hol vagyunk? - kérdé szemét törlő társától.
            </p>
				<p>
               - Annyit tudok, hogy nem jó helyen, hanem hogy hol? magam sem tudom.
                  De várj csak!
            </p>
				<p>
               A szoba falának egy pontja világos volt.
            </p>
				<p>
               - Látod azt a világos pontot ott? Az bizonynyal a szomszéd szoba
                  világosságából ered valami kulcslyukon át, - mondá Pali s a földön négykézláb a
                  világos pont felé mászott, de útjában feldöntött egy széket, mely nagy robajjal
                  esett a padlóra.
            </p>
				<p>
               A világos pont nem látszott többé, hanem e helyett kitárult az ajtó s
                  azon által belépett hozzájuk Deldeli, egy kis zömök, vastag bajúszú úr
                  társaságában.
            </p>
				<p>
               - No, fiúk, kialudtátok magatokat? - ezekkel a szavakkal fordúlt
                  hozzájuk, majd társához szólt ígyen:
            </p>
				<p>
               - Vizsgáld meg, Antóni, a kicsikéket, új szerzemények, kicsapott
                  diákok.
            </p>
				<p>
               Aztán megint csak az összegubbaszkodó fiúkhoz intézte szavait:
            </p>
				<p>
               - Jertek ide, errébb, a világosságra.
            </p>
				<p>
               Paliék engedelmeskedtek s odaálltak Antóni úr elé, a ki rájuk
                  ripakodott:
            </p>
				<p>
               - Mutassátok a markotokat!
            </p>
				<p>
               A fiúk elejbe nyujtották reszkető kezüket. Nyomban szemügyre
                  vette.
            </p>
				<p>
               Hosszu ideig szemlélgeté a Szíhalmi Pál hosszú finom ujjait, puha
                  tenyerét, izmos karját, a Viparína kicsiny, de erős markát s aztán megelégedéssel
                  bólintott nagy fejével, mely szinte oly széles volt, mint melle.
            </p>
				<p>
               - Arra valók, jók, mind a kettő más fajta, de kitűnő anyag, -
                  motyogta bajúsza alatt.
            </p>
				<p>
               - Nosza hát, munkára, tegyetek próbát. Csak az ördögbe, ne
                  reszkessetek úgy, mint a miskolczi kocsonya. (Bizony, egyik fiúnak se jutott most
                  eszébe azon tünődni: hogy is reszket az a bizonyos kocsonya?)
            </p>
				<p>
               Be kellett menniök a másik szobába. Itt láttak még csak valami
                  különöset.
            </p>
				<p>
               A szoba közepén állott egy asszonynak öltöztetett életnagyságú fabáb,
                  mely tetőtől talpig tele volt aggatva apró, finom réz csengővel. Lehetett rajta
                  száz is. Ugyancsak megcsendültek, a mikor Deldeli kezével megérintette a padlóhoz
                  erősített bábot.
            </p>
				<p>
               A csengetyűs asszonyság körűl két velük majdnem egykorúnak látszó fiú
                  lebzselt. Az egyik különösen vásott sovány arczú, kis macskaszemű, vereshajú
                  gyerek. A másik, az a szelid képű kis inas, a ki még egy pár órával előbb
                  felszolgálta nekik az ebédet.
            </p>
				<p>
               A vásott képű vihogott feléjük, a mikor beléptek, míg a másik
                  lesütötte szemét.
            </p>
				<p>
               - Gólyaláb, Többsincs, új pajtásokat hoztam nektek! - mondá
                  mosolyogva Deldeli.
            </p>
				<p>
               Antóni pedig hozzátette:
            </p>
				<p>
               - Szorítsátok meg egymás kezét.
            </p>
				<p>
               Paliék visszafelé hátráltak, de a két fiú nem tágitott. A vereshaju,
                  a kit gazdájuk Gólyalábnak nevezett, - valószinűleg hosszú lábáért - meg is ölelte
                  őket.
            </p>
				<p>
               - Nossza, mutassátok meg a két kis őzikének, mit tudtok! - biztatta
                  Gólyalábot és társát a mester.
            </p>
				<p>
               Nyomban hozzá is fogtak ügyességük bebizonyításához.
            </p>
				<p>
               - Nossza, fogjátok meg a karját, Gólyaláb, Többsincs! - rendelé a
                  jókedvű Deldeli.
            </p>
				<p>
               S alig mondta ki az utolsó szót: mind a ketten hozzáértek, megfogták
                  a fabáb karját a nélkül, hogy megmoczczantak volna a piczi csengők.
            </p>
				<p>
               Kevés vártatva Antóni két szép tollkést vett elő s megcsillogtatta a
                  Pálék szeme előtt:
            </p>
				<p>
               - Diák úrfiak, már most ti próbáljatok szerencsét. A ki hozzáér a
                  fabábhoz, a nélkül, hogy a csengők megcsendűljenek: ajándékba megkapja ezt a drága
                  tollkést.
            </p>
				<p>
               Pali Ákosra nézett s Ákos Palira: mit tegyünk? - ez a kérdés volt
                  szemükben. De egy kissé csábította ez a különös játék őket, bizony ők is csak
                  gyerekek voltak, a kik játszás közben minden más dologról megfeledkeznek.
            </p>
				<p>
               Végre is megpróbálták a dolgot, de nem nagy sikerrel. Alig nyúltak az
                  alakhoz, megcsendűltek a csengettyűk.
            </p>
				<p>
               - Nem baj, újra! - biztatta őket Deldeli.
            </p>
				<p>
               Gólyaláb gúnyosan nevetett, Többsincs sápadt arczán fanyar mosoly
                  jelent meg.
            </p>
				<p>
               Palinak végre sikerűlt a játék. Deldeli tapsolt örömében, Antóni
                  pedig elismerés jeléül baraczkot nyomott a fejére.
            </p>
				<p>
               - Ügyes gyerek vagy, meglátszik rajtad a kicsapott diák, még sokra
                  fogod vinni! - mondá.
            </p>
				<p>
               Vajjon miben? - Tanakodott magában Szíhalmi Pali és elkomolyodott.
                  Eszébe jutott, hogy rossz dolgot követhetett ő most el, a miért ezek a nem jó
                  emberek megdicsérik.
            </p>
				<p>
               Megborzadt, el is sápadt, mert a főnök aludni küldte, őt is, társait
                  is.
            </p>
				<p>
               Előbb azonban megkérdé:
            </p>
				<p>
               - Hogy hívnak benneteket, hová való vagytok?
            </p>
				<p>
               A fiúk hallgattak. Pali meglökte Ákost, hogy valahogy meg ne mondja a
                  nevét. Ákos hallgatott is, mint a hal, de neki a Deldeli sürgetésére felelni
                  kellett. Reszkető, bizonytalan szóval szólott végre:
            </p>
				<p>
               - Az én nevem Buzás Béla, ő meg Petrovics Dezső, gyöngyösiek vagyunk,
                  az én apám szabó, az övé meg kőfaragó mester...
            </p>
				<p>
               - Jó, jó, - szólt Deldeli - hanem mától fogva más a nevetek, a tiéd
                  Bársonyujj, a társadé meg Kendermag. El ne feledjétek!
            </p>
				<p>
               - Bársonyujj, Kendermag, jertek aludni! - szólt hozzájuk Gólyaláb s
                  karon fogta őket.
            </p>
				<p>
               Keresztűl mentek az udvaron. Egy másik kis házban volt az alvó
                  helyük. Jó nagy szobában négy dupla ágy, fent is egy, lent is egy.
            </p>
				<p>
               De most csak két fiú aludt itt, a kik felemelték borzas fejüket, a
                  mint ők beléptek.
            </p>
				<p>
               Pali és Ákos egy ágyban háltak, fölöttük meg Gólyaláb és Többsincs
                  helyezkedett el. Mindannyian siettek lehunyni szemüket, csak Gólyaláb beszélt még
                  össze-vissza mindent:
            </p>
				<p>
               - Majd meglátjátok, milyen jó itt, milyen szép mesterség ez a miénk!
                  Híresek vagyunk mi.
            </p>
				<p>
               - Micsodák? - kérdé hirtelen Pali.
            </p>
				<p>
               - Mi vagyunk az ország legelső bűvész-művész társasága. Nincsen ilyen
                  nagy társaság még a burkus király országában sem. Mi csak nevezetes vásárokra
                  járunk, de voltunk már Prágában is és elmegyünk még Bécsbe is...
            </p>
				<p>
               Pál és barátja nem tudták magukat türtőztetni: kétségbeesett
                  felkiáltásban törtek ki.
            </p>
				<p>
               Nem tudom bizonynyal, de nem hiszem, hogy nyugodtan aludtak volna
                  ezen az éjszakán.
            </p>
			</div>
			<div type="chapter">
				<head>
               Többsincs halála.
            </head>
				<p>
               - Nemsokára elkövetkezik a vizsga - mondá egyszer Deldeli tenyerét
                  dörzsölve.
            </p>
				<p>
               Két hét telt el s ez alatt az idő alatt úgyszólván fogva voltak, az
                  utczára sem volt szabad kimenniök. Társaságban még se volt hiányosságuk. Az is
                  igaz, hogy ez nem volt valami kellemetes társaság.
            </p>
				<p>
               A bűvésztársaság kitünőségét és hírességét a Deldeli gyermekei
                  alapították meg, de azok igen korán elhaltak, hát hogy társasága hirnevét el ne
                  veszítse: idegen gyermekek után látott a mester. Elhagyatott, szegény gyermekek
                  akkor is voltak: Deldeli felszedte őket, a hol találta. Ha meg volt szorúlva,
                  erőszakoskodástól sem tartózkodott, erőnek erejével is embert akart magának
                  nevelni. Ilyenformán persze nagyon is kordában tartotta neveltjeit, mindegyre
                  rajtuk való hatalmát mutogatta, hogy annál engedelmesebbek, mindenre készebb
                  szolgák legyenek.
            </p>
				<p>
               Megfélemlítette őket. Valósággal úgy bánt velök, mint a kis
                  kutyákkal, a melyeket szolgálni tanítanak: „ha szolgálsz: kapsz csontot, ha nem:
                  verést!”
            </p>
				<p>
               Ha a törvény tudja vala Deldeli mesterkedéseit, bizonyára a körmére
                  koppint, de nem tudta senki, csak társa, Antóni. Gyerek nem szabadúlt ki körmei
                  közűl.
            </p>
				<p>
               Titokzatosság környékezte a kicsinyekből álló bűvésztársaságot, mely
                  nagy országos vásárokra, híres búcsúkra járt csak és nagy, nagy vagyont szerzett a
                  mesternek és barátjának.
            </p>
				<p>
               Kiváltképen tetszettek a kis Többsincs mutatványai. A
                  tányértánczoltatás volt a szegény fiú mestersége és ebben az éppen nem valami
                  hasznos mesterségben csudálatos ügyességre vitte. Egy vékony pálczán egyszer
                  forgatott egy golyóbist, azon egy fazekat, melynek tetején egy tányér kerengett
                  óriási sebességgel. A mutatványban különösen az szerzett nagy mulatságot a vásáros
                  meg búcsús népnek, hogy a fazék csaknem akkora volt, mint maga Többsincs.
            </p>
				<p>
               Vetélkedő társa volt kis legényünknek a hosszú lábú Gólyaláb, ki
                  tárgyak eltüntetésében vitte nagy ügyességre. Letettek elébe példának okáért egy
                  poharat: hipp, hopp - eltünt. Senki se tudta, hova.
            </p>
				<p>
               Egy harmadik ifjú a tüzes kések elnyelésében mesterkedett. De
                  valahogy el ne higyjétek, hogy a szerencsétlen fiatal ember csakugyan elnyelte a
                  tüzes szerszámot. Maga a kés nyelte el önönmagát, még pedig olyanformán, hogy
                  rugóra járt. A fiú fogához nyomta a kés hegyét, akkor a penge összenyomódott és
                  olybá tetszett - persze egy kis messziségről - mintha a gyermek szájában tűnt
                  volna el.
            </p>
				<p>
               Ugyanennek az ifjúnak kellett gyakorolnia a csepűrágás és galandhúzás
                  ősrégi mutatványát, melyet a nép sehogysem engedett el, bár Deldeli sokszor
                  megkisértette kiküszöbölni. Veszedelmessé válható mutatványt nem tűrt, csak egyet
                  - a késhajigálást. Ezt is csak a legutóbbi időben honosította meg, de csakhamar
                  kénytelen volt abbahagyni, a látványosságban szereplő egyik gyermek betegeskedése
                  miatt.
            </p>
				<p>
               Ezt a fiút helyettesiteni fogták be Szíhalmi Palit.
            </p>
				<p>
               Neki kellett hegyes késeket hajigálni egy deszkára rajzolt ember
                  körűl, még pedig ugy, hogy a rajzolt ember valamely tagját meg ne sértse és a kés
                  mégis nagyon közel a rajzolt alakhoz vágódjék a deszkába. Palinak jó szeme és
                  kitűnő célzó képessége volt, nagyon hamar megtanúlta ezt a mesterséget és egy pár
                  hét múlva, ha akarta volna, sem téveszti vala el a czélt.
            </p>
				<p>
               Pali és Ákos társaikat megszokták lassanként annyira, a
                  mennyire.
            </p>
				<p>
               Egyedűl a kis Többsincs iránt voltak igazi szeretettel, az olyan
                  hallgatag s beteges volt. Ritkán beszélt. Aztán a képe is olyan szelid és okos
                  vala, mint egy első eminensé.
            </p>
				<p>
               Pedig éppen nem volt az. Sőt, a mint maga beszélte el őszinte
                  megbánással Palinak, - a mikor fölöttük hált - nagyon is rossz diák volt. Semmi
                  áron se akart tanulni, a min az édes apja úgy megharagudott, hogy fazekas inasnak
                  adta.
            </p>
				<p>
               Ő meg kapta magát, elbujdosott. Hej de megbánta már!
            </p>
				<p>
               Ősz volt éppen. Hideg, novemberi ősz. Éjjel elhagyatva, czél nélkűl
                  bandukolt. - Hová? maga se tudta. Egy útszéli üres színben vert magának tanyát az
                  éjjelre. Szalmatörekből, mohából gabalyított magának ágyat.
            </p>
				<p>
               Hanem a fagyos szél keresztűl-kasúl járt a színen, melynek nem volt
                  ajtaja, csak jó nagy ajtófélfája, teteje egy pár zsúp szalma volt, ázott, rothadt,
                  vihartól tépett.
            </p>
				<p>
               A foga vaczogott, lábát a fagy zsibadtsága vette meg és feje lázban
                  égett az éhségtől, a félelemtől.
            </p>
				<p>
               Itt talált rá Deldeli. A többi mind úgy volt, mint a hogy Pálékkal
                  történt.
            </p>
				<p>
               - Hej, keserű élet ez itt! - mondá szomorú nevetéssel. Majd hirtelen
                  elkomorodva, hozzátette: már arra is gondoltam, hogy mindig rosszúl csinálom a
                  dolgomat, hogy rám únjanak és kiszabadúljak ezeknek a körmei közül. Visszamehetek
                  végre szüleimhez, a kinek ezentúl szentűl megfogadom az akaratját.
            </p>
				<p>
               Sok mindent beszélt még azon az éjjelen a kis Többsincs. Hanem másnap
                  elment hosszú útra. Arról csak napok múlván jött meg. Aztán megint hosszú útra
                  utazott s arról sohse jött meg többé.
            </p>
				<p>
               Megfázhatott még azon a szerencsétlen éjszakán, a mikor Deldelivel
                  találkozott. Azóta folyton lassú, száraz betegség rágódhatott rajta, az tört ki
                  most egyszerre.
            </p>
				<p>
               Folyton izzadt, sovány kis teste lázban égett egész napon át. Beteg
                  ágya mellett Pali meg Ákos virrasztott, vidám, enyelgő beszéddel ők enyhítették
                  kínjait. Rébék asszony is bejött néha, hozott neki ételt, de nem igen nyúlt ahhoz
                  a szegény Többsincs. Mindegyre italt kivánt száraz torka, égő belseje.
            </p>
				<p>
               Deldeli is megnézte egyszer valami idegen úrral, a ki megvizsgálta a
                  beteget, de nem adott orvosságot, bár orvosnak látszott.
            </p>
				<p>
               Nem is kellett már semmi a szegény Többsincsnek. Csak egy csók
                  kellett volna: édes apja bünbocsátó, édes anyja gyöngéd szerető csókja. Ezektől
                  talán még meg is gyógyúlt volna.
            </p>
				<p>
               Emlegette is, csak még egyszer láthatná őket, csak egyszer, csak
                  egyszer.
            </p>
				<p>
               Nem láthatta meg. De mégis, az Isten jó volt hozzá, az utolsó napon
                  elvezette szülői házába, szerettei közé, anyja ölébe.
            </p>
				<p>
               Hogy ott van, lázas álmában az képzelte a haldokló fiú.
            </p>
				<p>
               - Oh, milyen jó itt, milyen jó, sohse teszem többet, soha többé! ezt
                  motyogta kipersegett ajka, míg szeme úgy fénylett, mint a hogy a boldog embernek
                  szokott.
            </p>
				<p>
               Egy ideig ragyogott, de egyszerre mintha csak a halott lehellete
                  homályosítaná el, olyan zavart lett a szelíd, barna szempár.
            </p>
				<p>
               Este volt, de lámpa még nem égett a szobában. Az emeletes ágy alsó
                  fiókjában egy kissé nyugtalankodni kezdett a beteg, ide-oda fordúlt,
                  rimánkodott:
            </p>
				<p>
               - Édes anyám, tedd rám a takarót, fázom!
            </p>
				<p>
               Pali állig betakarta paplanába a beteget, a mire az mondá:
            </p>
				<p>
               - Köszönöm, édes anyám! - és befordult a fal felé.
            </p>
				<p>
               Esti nyolcz órakor a szegény kis Többsincs nem volt többé.
            </p>
			</div>
			<div type="chapter">
				<head>
               A nagykállói vásár.
            </head>
				<p>
               Hová temették, prédikált-e fölötte pap, megjelölték-e a sírját,
                  ültettek-e hantjára legalább egy cserép virágot? Mindezt nem tudták a fiúk, csak
                  azt érezték, csak azt látták, hogy a kis Többsincs nincs többé közöttük.
            </p>
				<p>
               Ruháját, szerszámait odaadták a kis Viparínának. Deldeli egyszer
                  sajnálkozását is fejezte ki azon, hogy meghalt az ügyes gyermek, mielőtt nagy
                  dolgokat vihetett volna végbe!
            </p>
				<p>
               Bizony nem viselt itt azért érette senki gyászt, csak Paliék a
                  szivükben.
            </p>
				<p>
               Alig volt óra, mikor eszükbe ne jutott volna szerencsétlen társuk
                  szomorú sorsa, vígasztalan halála. Emlékét ott őrizték szivükben s csak egymásra
                  kellett nézniök, hogy szemükben könny fakadjon.
            </p>
				<p>
               Ez a szomorú emlékezés sarkalta őket folyton arra, hogy valami módon
                  elmenekűlhessenek erről a helyről. De hiába keresték erre az alkalmat, meg nem
                  találták. Úgy látszott, a főnöknek igaza volt, mikor azt állította, hogy ez az
                  egész tanya környékestűl együtt egy huron pendűl vele.
            </p>
				<p>
               Bajos volt hát innen úgy menekűlniök, hogy egyszerűen azt mondják:
                  „ill’ a berek, nádak, erek”, neki a világnak. Valami alkalom kellett erre, a mi
                  nemsokára kinálkozott is.
            </p>
				<p>
               Elkövetkezett augusztus hónapja.
            </p>
				<p>
               A mester elég ügyesnek találta új tanitványait:
            </p>
				<p>
               - Holnap már hajnalban fel kell kelnetek, titeket is viszlek a
                  vásárra. Majd meglátom, mit tudtok.
            </p>
				<p>
               Paliék szive megdobbant: ime, ütött a szabadúlás órája, avagy:
                  megcsendül felettük a halálharang.
            </p>
				<p>
               Nem bánták, akármi történjék is, de szabadúlniok kell.
            </p>
				<p>
               Vígan fütyörésztek kora hajnalban, a nagy födeles szekér belsejében.
                  El is hitették Deldelivel, hogy most már nekik is tetszik a dolog, nem kell már
                  irántuk bizalmatlankodnia.
            </p>
				<p>
               Jó hosszú időn át rázta őket a kocsi, míg elértek a vásárra. Eközben
                  megismerték majdnem egészen a termékeny Szabolcs megyét, melynek földje a sok
                  sziksótól néhol olyan fehér, mint a kréta.
            </p>
				<p>
               Már javában tartott a nagykállói vásár. A közeleső megyék sok jámbor
                  népsége, de távol vidékiek is ellepték az egész helyet. És még minduntalan jöttek
                  új meg új csapatok fáradtan, porosan, ki gyalog, ki szekéren, asszonyok, férfiak
                  vegyest.
            </p>
				<p>
               A szomszédmegyebeli urak arra használták föl ezt az alkalmat, hogy az
                  aratás után itt találkozzanak.
            </p>
				<p>
               Különösen ezekre az urakra számított Deldeli.
            </p>
				<p>
               Közel a nyílt helyen fölállított tűzhelyekhez, az úgynevezett
                  laczikonyhákhoz, egy nagy pázsiton, hol rendesen libák tanyáztak: ott állították
                  fel Deldeliék tarka-barka sátrukat. És aznap, mikor felállították, meg is kezdték
                  az előadást, hirdetvén azt már kora délután dobpergéssel, tárogató szóval, sőt
                  szónoklattal is. Egy olasz eredetű szolga volt az ünnepi szónok és mert rossz
                  magyarsággal magyarázott: kinevették. De megértették mégis, mit akar példáúl azzal
                  mondani, hogy: „tessék, tessék besétálni, annyit fognak nefetezni, hogy a pekecs
                  fogon repedeszni!” Szapora szavú ember volt ez a talián. Tizszer is elmondta, mi
                  minden szépet lát az, a ki belűlkerűl. A mutatványok közűl kiemelte a Salamucci
                  testvérek késdobáló mutatványait. A Salamucci testvérek persze nem voltak
                  testvérek, se Salamuccik. Szíhalmi Pál és Viparína Ákos volt az ő tisztességes
                  nevük.
            </p>
				<p>
               Elkövetkezett esti hét óra. A sátor zsúfolásig megtelt mindenféle
                  rangú, rendű közönséggel. Voltak kik kívül rekedtek a kerítésen és lábujjhegyre
                  állva, fára mászva nézték a szegény meggyötrött gyerekek ügyeskedéseit. Egy-egy
                  mutatvány után taps és éljenzés is hangzott fel. Deldeli szeme csak úgy ragyogott
                  az örömtől.
            </p>
				<p>
               Bent, a sátor színpadán túl, egy kis deszkabódéban volt a két
                  Salamucci testvér. Szegény Pali, szegény Ákos, alig mertek egymásra nézni, úgy ki
                  voltak forgatva a mivoltukból. Valóságos maskarát csinált belőlük a mester. Fehér
                  harisnya, kék atlasz nadrág és nagy, sárgaréz gombos, kék fecskefarkú kabát volt
                  Pálon. Ákoson meg csupa vörös minden, vörös a lábbelije, vörös még a sipkája
                  is.
            </p>
				<p>
               - Hej, ha most így látna bennünket főtisztelendő osztálytanárunk! -
                  fakadt ki Ákos szomorúan.
            </p>
				<p>
               - Hej, ha most így látna engem édes apám, édes jó anyám! - szólalt
                  meg Pali elkeseredve és daczosan.
            </p>
				<p>
               Szinte reszketett a tehetetlen haragtól, a mely ez ellen a komédiás
                  nép ellen elfogta. De hát mit tegyen? Ki fogná pártját, ha felzúdúlna ellenük? Ki
                  pártfogolná a kicsapott diákot, ki eltagadta igazi nevét is... Ha mást mondana
                  most, ha kivallaná igazi nevét: ki hinné el neki? És ha elhinnék is, nem vallana-e
                  vele csúfot büszke apja, szerető anyja? De biz azt vallana ország-világ
                  előtt.
            </p>
				<p>
               Gondolkozott, évelődött magában a szegény fiú. De nem tudott semmi
                  más okosat kisütni, csak azt, hogy tűrni és szenvedni kell, míg eljön a szabadúlás
                  órája. Hát elhatározta, hogy tűrni fog és fölkelvén, reá csapott a már-már
                  pityergő Ákos vállára:
            </p>
				<p>
               - Ne félj, pajtás!
            </p>
				<p>
               Csengettek. Most következett a Salamucci testvérek mutatványa. A
                  mester belépett hozzájuk a fülkébe és valósággal rájuk ordított:
            </p>
				<p>
               - Fiúk, előre, mars!
            </p>
				<p>
               Aztán kézen fogta őket, keményen, hogy szinte fölsziszszentek
                  belé:
            </p>
				<p>
               - Most kimentek a nagyságos közönség elébe, hát mosolyogjatok!
                  Valamelyitek szomorú ábrázatot ne vágjon, különben levágom a fületeket!
            </p>
				<p>
               A fülekre való mondását Deldeli úr már kint, a közönség előtt tette
                  és csak halkan, súgva, mosolyogva mellé, úgy hogy a nézők azt hitték, a gazda csak
                  barátságosan biztatja legénykéit.
            </p>
				<p>
               Nagy taps fogadta a két fiút. De bizony ők nem igen örvendettek a
                  közönség előre való tetszésének, nem is tapsnak, de ijesztő lármának vélték és
                  szinte megrettentek tőle. Nem próbálták még soha a nyilvános komédiázást és most
                  olyan hirtelen pottyantak bele. Még az erős szivű Pál is megrendűlt ebben a
                  pillanatban. Fülében mindenféle siketítő lárma zúgott. A néző közönséget sem látta
                  jól. Forgott vele a világ, szeme káprázott, egy szempillantásig úgy képzelte, hogy
                  régi tanára és igazgatója ott ülnek ez első széksorokban és méltatlankodva,
                  szigorú ábrázattal néznek reá.
            </p>
				<p>
               Ákos nem szédűlt, csak félt. Foga vaczogott, tagjai reszkedtek,
                  könnyek gördűltek le orczáján. Belekapaszkodott barátja karjába és síró hangon
                  kérte:
            </p>
				<p>
               - Ne hagyj el, Pál, félek!
            </p>
				<p>
               Ez a szó, hogy „félek”, magához térítette Palit. Nem szédül többé,
                  lába nem inogott, megállt merően a közönség előtt.
            </p>
				<p>
               - Derék fiú... lássuk, mit tud... hadd lássuk! - ilyen kiáltások
                  hangzottak körűlötte.
            </p>
				<p>
               - Hajtsd meg magad! - súgta fülébe a háta mögött settenkedő mester és
                  kezébe adván egy kis kosár kést. Ákost úgyszólván erővel elválasztotta tőle, hogy
                  oda állítsa ama deszkapalánkhoz, melybe a hegyes és éles késeket kell majd
                  bedobálnia.
            </p>
				<p>
               Újra csengettek. A kikiáltó harsány szóval szólott:
            </p>
				<p>
               - Kezdődik a mutatvány: az idősebb Salamucci késsel dobálja az ő
                  öcscsét. Csend, rend, figyelem!
            </p>
				<p>
               Csend is volt, figyelem is bőven. Minden szem Szíhalmi Pált nézte, a
                  mint szembe áll Ákossal, a mint kezébe fogja az egyik kést, fölemeli, megmutatja a
                  közönségnek, győződjék meg róla, hogy igazi kés az.
            </p>
				<p>
               Mindezeket jól megcselekedte az egri diák, de a mint arra kerűlt a
                  sor, hogy az éles pengét barátja és földije felé suhintsa: késlekedett. Ákos olyan
                  kétségbeesetten, olyan szomorúan nézett reá és olyan félsz fogta el
                  egyszerre.
            </p>
				<p>
               Palinak gyöngéd, szerető szíve volt és bátor a lelke is. Barátja felé
                  czélzott egy pillanatig, de hirtelen egyet gondolt s oda dobta a kését a mester
                  lába elé és szólott:
            </p>
				<p>
               - Nem tudom, nem akarom ezt cselekedni!
            </p>
				<p>
               Fülsiketítő lárma és csodálatos zavar támadt egyszerre. A közönség
                  egy része éljenzett, a másik része zúgolódott. Tapsoltak és fütyöltek.
            </p>
				<p>
               Sokan visszakövetelték a kifizetett belépő díjat, mások meg pereczet
                  és almát dobáltak Pali felé, a mi Ákost egyszerre megvigasztalta. Pál merően
                  állott a helyén és nyugodtan nézett szemébe a mesternek, ki a meglepetéstől, a
                  haragtól csaknem megmeredt. Nem tudott megmozdúlni, nem tudott szólni, arcza egyre
                  színét váltogatta, hol kék, hol zöld, hol krétaszín lett, míg egyszerre
                  elpirosodott és fölkapva a földről egy botot, Palira rontott.
            </p>
				<p>
               A szegény fiú hátrált, de Deldeli csakhamar elérte. Hanem abban a
                  pillanatban, mikor reá emelte botját, hátulról valaki megkapta a mestert.
            </p>
				<p>
               - Hohó, lassan a testtel! Ezt a fiút ne bántsd!
            </p>
				<p>
               A mester tisztelettel viselkedett az idegen úr iránt, leeresztette
                  botját, de félkézzel még mindig fogta az engedetlen fiút.
            </p>
				<p>
               - Ereszd el! - kiáltott rá a kövér úr. Majd lassabban így szólott
                  hozzá: én megváltom tőled ezt a fiút és nem kérdem, honnan szerezted. Nos,
                  mennyiért adod?
            </p>
				<p>
               Deldeli nem felelt, csak hajlongott.
            </p>
				<p>
               - Ötven aranyat adok a fiúért! - szólt a kövér úr, a ki a közönség
                  közűl, a nagy lárma kitörésekor ugrott föl ide.
            </p>
				<p>
               - Tessék még tíz aranyat reá adni és a kisebbiket is odaadom, - szól
                  vigyorogva Deldeli.
            </p>
				<p>
               - Megadom! - mondá az öreg úr és kézen fogta az egyik ámulatból a
                  másikba eső Pált, kinek karján már ott csüngött akkor az elválhatatlan társ, a
                  ráadás, a kis Viparína.
            </p>
				<p>
               - Gyertek! - mondá az öreg úr és kézen fogva megindúlt velök a nagy
                  korcsma felé.
            </p>
				<p>
               Ott nyomban előállott négylovas hintója. A fiúkat beültette maga
                  mellé és szólott a kocsisnak!
            </p>
				<p>
               - Hajts!
            </p>
				<p>
               A két egri diák ott gunnyasztott a bársonyos kocsiban, ámúlva,
                  bámúlva, majdnem megnémúlva. A négy szürke vágtatott velük új otthonuk felé.
            </p>
			</div>
			<div type="chapter">
				<head>
               Az új otthon.
            </head>
				<p>
               Óriási udvar közepén tornáczos, tornyos, emeletes kastély, ez volt az
                  új otthon.
            </p>
				<p>
               Az udvaron vagy tíz nagy komondor kutya, fehér szőrű s olyan vad,
                  hogy még urának kocsiját is megugatta. A tornáczon nyiharászó, játszó agarak
                  kergetőztek le s fel. Az udvaron túl szérüs kert látszott, hatalmas szalma- és
                  szénaboglyák emelkedtek ottan a hold világosságában, mint megannyi aranyos,
                  ezüstös torony.
            </p>
				<p>
               Egyáltalán olyan fényes, világos este volt, hogy ragyogott az egész
                  kastély ablakostól, tornyostól együtt. És a kastély háta mögött elterülő park fái
                  is mintha a mese ezüst növevényei volnának: mint vékony ezüst pénzek, úgy zörögtek
                  a levelei.
            </p>
				<p>
               A kutyák csaholásán kivűl ez az egyedűli zaj az új otthonban. Néma
                  volt egyéb minden. Úgy látszik, mindenki aludt itt már, a kastélyban nem égett
                  világ, a cselédházak ablakai is sötéten meredtek be a holdfényes éjszakába.
            </p>
				<p>
               A fiúk szive összeszorúlt. Talán mindkettőjüknek eszébe jutott most a
                  dajkamese az elátkozott királyról, kinek udvarába néma mindenki. Talán ott
                  vannak?
            </p>
				<p>
               Nem voltak ott. Egyszerre megszólaltak a kastély csengettyűi, hogy a
                  kocsiból leszállának. Csilingelés, zúgás-búgás hangzott végig az udvaron. A
                  kastély ablakai is egyszerre kigyúlnak. Fáklyás emberek jelennek meg: a tornáczon
                  ezüst sujtásos, megyszín ruhájú zenészek teremnek elő és szomorú nótába fognak. A
                  lépcsős, emeletes tornácz erkélyén egy mosolygó arcz tünik föl: kilencz-tíz éves
                  kis lány kedves, barátságos arcza.
            </p>
				<p>
               A fiúk önfeledten gyönyörködtek a tündéri képeken. Elfeledték, hogyan
                  kerűltek ide. Álmélkodással, csodálattal voltak teli és mint kis bárányok a
                  pásztort, úgy követték az öreg urat, a ki hátra-hátranézett rájuk, félig tréfásan,
                  félig haragosan mormogva:
            </p>
				<p>
               - Jertek csak, jertek csak!
            </p>
				<p>
               Felvezette őket a kastélyba, keresztűl a tornáczon, a hol egy kis
                  leány szaladt az öreg úr felé és megölelte, szólván: „édes apám.”
            </p>
				<p>
               Keresztűl mentek a tornáczon, keresztűl egy szobán, termeken,
                  egymásbanyíló lakosztályokon s az öreg úr még mindig intett nekik:
            </p>
				<p>
               - Előre!
            </p>
				<p>
               A budai vár királyi palotájáról hallott vala egyet-mást Szíhalmi Pál,
                  azt képzelte ilyennek, csak az lehetett belűl ilyen fényes, csupa tükör, csupa
                  bársony; ágyasházakat látott, az ágyaknak selyem függönyök volt, a falakon meg
                  bársonyos szőnyegek.
            </p>
				<p>
               - Itt vagyunk! - szólt az öreg úr végre. - Ez az én szobám - tette
                  hozzá azután.
            </p>
				<p>
               A fiúkat meglepte, hogy a tündér szép kastélyban ilyen szoba is
                  lehet, mert a milyen ékes, kényelmes volt a többi, olyan puszta, mogorva,
                  szegényes volt ez. A falak üresek: egy szalma nyoszolya, egy szék, egy gyalúlatlan
                  asztal... ez volt a szoba minden bútorzata.
            </p>
				<p>
               - Itt háltok, holnap aztán majd beszélünk! - szólt az öreg úr.
            </p>
				<p>
               Azzal otthagyta őket, de nem zárta rájuk az ajtót. Sőt nemsokára
                  ezüst paszomántos ruhájú vén huszár nyitott be hozzájuk, vacsorát hozott nekik s a
                  mint meglátta, hogy a gyerekek sírásnak eredtek: baraczkot nyomott a fejükre s
                  vigasztalta őket:
            </p>
				<p>
               - Sohse sírjatok, fiúk, nem lészen itt semmi bántódástok!
            </p>
				<p>
               De a fiúk csak sírtak-ríttak s a nagy sírás-rívásban el is aludtak
                  végre. És észre se vették, a mint éjnek idején bejött a haragos öreg úr és
                  mécsessel rájuk világitván, látta, mint alusznak összeölelkezve az ő pénzen vett
                  vendégei. A nagy nyüzsgölődésben a takaró is leesett róluk, hát szépen rájuk
                  igazította.
            </p>
				<p>
               És mintha az öreg úr szeme megtelt volna könynyel...
            </p>
			</div>
			<div type="chapter">
				<head>
               Az úr és a cselédei.
            </head>
				<p>
               Nagyon korán ébredtek fel, de gazdájuk is ébren volt már: az ablakon
                  át hallották, hogy osztogat parancsokat a szolgáknak.
            </p>
				<p>
               Korán reggel, mintha csak újra születnék az ember, olyan tiszta a
                  feje. A két egri diák is frissnek, ha nem is éppen vidámnak érezte magát. Azért
                  nem estek kétségbe, féltek ugyan attól, a mi itten, idegenben, rájuk várhat, de
                  azért nem ijedtek meg. Főkép nem Szíhalmi Pali, ki nem bánta, akárhol van is,
                  csakhogy a Deldeliék társaságától megszabadúlhatott.
            </p>
				<p>
               - Adjunk hálát az Istennek, - szólt barátjához - csakhogy
                  megszabadúltunk onnan. Most pedig azon kell törni a fejünket, mit kell tennünk?
                  Bevalljunk-e mindent az öreg úrnak? Talán haza küld, talán nem? Megírjuk anyámnak
                  minden bajunkat, ő talán megszabadít?
            </p>
				<p>
               A kis Viparína helyeselte a kérdéseket, de bizony nem tudott választ
                  adni rájuk, a tanácsot idősebb barátjától várta.
            </p>
				<p>
               Pali szolgált is mindjárt tanácscsal:
            </p>
				<p>
               - Ha mindent bevallunk az öregnek, lehet, hogy hazaküld bennünket, de
                  mindenesetre ír anyámnak s azzal csak elszomorítja a szegényt, a ki bajjal van
                  tele úgy is. A szüleink egyszerre megtudnának otthon mindent mástól, a mi sokkal
                  rosszabb, mintha mi mondjuk el a történteket igaz bűnbánással. Az sem lehetetlen,
                  hogy a mi gazdánk, látván elhagyatott állapotunkat: cselédnek itten fog. Jó lesz
                  úgy viselni magunkat, mintha jó volna nekünk itt, aztán alkalom adtán haza megyünk
                  szépen.
            </p>
				<p>
               Viparína helyeselte ezt a tervet, csak az ütött szeget a fejébe, hogy
                  mit mondanak a gazdájoknak, ha az kérdezi: „mifélék vagytok?”
            </p>
				<p>
               - Hát - így szólt Pali - azt mondd majd neki, ha kérdez: árva
                  gyerekek vagyunk, se apánk, se anyánk, semmiféle rokonságunk egymáson kivűl.
                  Testvérek vagyunk: Boda Pál és Ákos. Eger városában születtünk, világot látni,
                  kenyeret keresni indúltunk világnak.
            </p>
				<p>
               A hogy így tervelgetnek magukban, házi gazdájuk nagy szigoru arczczal
                  s azt se kérdezve tőlük: „mi fán termettetek?” szóla hozzájuk:
            </p>
				<p>
               - Azt mondom, gyerekek, hogy becsületesen viseljétek magatokat.
                  Lészen itt mindenben bőségtek. Tudjátok meg, nem kérdem tőletek: miféle ágról
                  szakadtatok, de itt tisztességes emberekké kell lennetek, mert különben
                  megcsapatlak, aztán börtönre vettetlek benneteket.
            </p>
				<p>
               Az öreg úr egy kis pihenőt tartott. Kifútta magát, aztán
                  folytatá:
            </p>
				<p>
               - Most pedig egy hónapra el veletek az iskolába, ha becsülettel
                  kijártátok, akkor majd megmondom: mi lesz a kötelességtek...
            </p>
				<p>
               A mester ezenközben belépett a szobába. Öreg földmivelő ember volt,
                  lehetett úgy hetven esztendős, de azért egyenes volt, mint egy derék szál fa, az
                  arcza barnapiros, a haja, bajusza fehér, mint a hó. És fehér gyolcsinge, gatyája
                  volt a tanítómesternek. Ilyet se láttak még. Mi lesz ebből? gondolták a megrezzent
                  gyerekek.
            </p>
				<p>
               Nem sok gondolkozni való idejük volt. Az öreg földmívelő ember kézen
                  fogta őket s megindúlt velök. Mentek, mentek keresztűl a nagy portán, megint egy
                  kis portán, aztán ismét egy nagyobb portán s kijutottak a szabadba.
            </p>
				<p>
               Már jó negyedórája mentek, de az öreg még mindig nem szólt. Komolyan
                  nézett maga elé s úgy látszott, figyelmére se méltatja kis utitársait, mig Pali
                  egyszerre csak megszólította:
            </p>
				<p>
               - Hová megyünk, bátya?
            </p>
				<p>
               - Tanyára, szolgám! - felelte az öreg.
            </p>
				<p>
               - Mi végre, bátya?
            </p>
				<p>
               - Kis béresek lesztek, szolgám!
            </p>
				<p>
               Hát ez volt az iskola. Nem tudták: örüljenek-e vagy szomorkodjanak
                  mostan? Megadták magukat sorsuknak, csak Szíhalmi Paliban fortyant fel a büszke
                  vér: „ő és szolga!” De itt nem volt mit tenni, vagy kivallani mindent, vagy igy
                  bevárni a szabadulás óráját. Aztán meg most nem is volt okuk a szomorúságra, olyan
                  szép volt körültük minden.
            </p>
				<p>
               Már-már csaknem itt volt a takarás ideje, a meddig csak szemük
                  ellátott, arany kalászszal ékes volt a rónaság. Csupa búzaföld mindenfelé és Isten
                  áldása a földeken. A dús termés szinte megdűlt, olyan gazdag vala.
            </p>
				<p>
               Gyenge szél - mindig van egy kicsiny a szép, magyar pusztákon -
                  belekapaszkodott, megránczigálta a föld aranyos üstökét, a teli és nagy
                  kalászokat. És olyan szomorú, szinte panaszkodó hang keletkezett erre végig a
                  határon, mintha csak a föld búslakodnék előre, mert nemsokára leszedik az
                  ékességét. Pedig csak a szél gyenge fuvása volt az, egyéb hang nem kelt sehonnan.
                  Csend volt mindenfelé, sehol egy ember, talán az állatok is elbújtak a nagy
                  melegben. A búza rendes lakója, a fürj csak imitt-amott pitypalatytyolt a kalászok
                  árnyékában, meg egy magányos gólya mászkált az árok mentén, békára lesve nagy
                  komolyan, csőrét meg-megcsattogtatva.
            </p>
				<p>
               - Kié ez a sok szép búza? - szólalt meg egyszerre Pali.
            </p>
				<p>
               - Az uraságé! - felelte az öreg.
            </p>
				<p>
               - Melyiké?
            </p>
				<p>
               - A mienké.
            </p>
				<p>
               - Hát az, a mi ide sárgállik?
            </p>
				<p>
               - Az is az övé.
            </p>
				<p>
               - És a nagy puszta, ott messze a jegenyék felé?
            </p>
				<p>
               - Az is.
            </p>
				<p>
               - Hát mind az övé, a mi csak ide látszik?
            </p>
				<p>
               - Mind.
            </p>
				<p>
               - Hiszen egy egész nap alatt se lehet ezt a tenger földet
                  bejárni.
            </p>
				<p>
               - Vagy igen, de kocsin, éppen egy nap alatt.
            </p>
				<p>
               Meg-meg elhallgattak, ballagván tovább. Ugy délfelé végre elérkezének
                  egy kicsiny tanyához, ahol az öreg azt mondta: éppen jókor jöttünk!
            </p>
				<p>
               A pitarban ebédeltek a tanya lakói, az öreg mester családja. Vagy
                  tízen ültek körül egy nagy üstöt, melyben juhhúsos kása szortyogott. A gyerekek
                  kezébe kanalat meg fanyelű bicskát nyomtak, a legidősebb asszony leszelt nekik egy
                  nagy karéj kenyeret s így szólt hozzájok: „egyetek, gyermekeim!” A gyermekek nem
                  igen kínáltatták magukat s ugyancsak hozzáláttak.
            </p>
				<p>
               A mikor vége volt a délebédnek - bizony nem volt, csak egy fogás -
                  akkor azt mondta az öreg, a kit az öreg asszony uramnak, a többiek meg részint
                  apámnak, részint nagyapámnak szólítottak:
            </p>
				<p>
               - Csülökre, fiúk!
            </p>
				<p>
               A mi annyit jelentett, hogy mennek munkára. Hanem előbb Palinak is,
                  Ákosnak is dolgos ember ruhájába kellett bújnia. A lábukra bocskort kötöttek, hogy
                  meg ne szúrja majd a tarló. Alig, hogy kifújhatták magukat, mentek aratni.
            </p>
				<p>
               A tanyához egy pár lépésnyire kezdették meg a tiszta búzát vágni. A
                  tanyás és férfi cselédjei (családja) kaszával neki állottak egy szép nagy táblának
                  és aratni kezdtek. A kaszálók nyomában jártak a marok-szedő asszonyok, lányok,
                  suhancz legények, a kik csomóba szedték, a mit amazok lekaszáltak. Paliék előbb
                  csak nézték a kedves látványt, mint csillogtak fel a fényes kaszák, mint feküdtek
                  le a kalászok egy-egy csendes nyisszenésre, mint fogyott erre a tábla. Egyszerre
                  aztán az öreg őket is befogta markot szedni. Kezdetben bizony nehezen ment, csak
                  lábatlankodtak a kaszásoknak, a kiknek még vigyázni kellett rájok, hogy beléjük ne
                  vágjanak a borotvaéles szerszámmal.
            </p>
				<p>
               A sok hajlongásba is belefáradt a derekuk, úgy, hogy a mikor a késő
                  estével véget ért a munka, alig tudtak állni a lábukon, se étel, se ital nem
                  kellett nekik. Mig társaik víg szóbeszéd, nótázás, játék közepett sütötték
                  szalonnájukat a pásztortűznél: ők addig aludtak a tarlón mélyen és édesdeden;
                  hajnalban az öreg költötte fel őket.
            </p>
				<p>
               Tizennégy napig éltek így a szabad ég alatt nagy és nehéz munkában, a
                  vasárnap kivételével alig pihentek. A munka kezdetben nagyon megtörte, de később
                  megerősítette őket. Ha nem restelték volna, talán sírnak is az első napokban. De
                  azután tetszett nekik ez a dolog. Pali el-elkérte a kaszát is az öregtől, aratni
                  próbált. De csak most látta, micsoda nagy dolog ez: két perczig se bírt azzal a
                  szerszámmal, a mivel az aggastyán egész napon át munkálkodott.
            </p>
				<p>
               Lassan-lassan nagy tiszteletre gerjedtek az aratók iránt. Mennyit és
                  milyen vígan dolgoznak, tele vannak mesével, tréfával, nótával. És a második hét
                  végén, a mikor szép holdvilág sütött, még éjnek idején is dolgoztak, mert sürgetős
                  volt a munka. Két hét alatt vágta le a derék csapat azt a táblát, mely számukra ki
                  volt jelölve.
            </p>
				<p>
               Az utolsó napon aztán egy jókedvű legény szép kalászos kosarakat
                  kötött a búza szárából, egy nagyot az uraságnak, egy-egy kicsit a feleséges
                  aratóknak, hogy megemlékezzenek milyen termés volt 1846-ban. A mi munka azután
                  következett, azt már vídáman cselekedték a fiúk. A kis búzacsomókból nagyobb
                  kévéket kötöttek, majd a kévékből tizennyolczat összeraktak s az volt a
                  kereszt.
            </p>
				<p>
               Nemsokára ilyen keresztek emelkedtek mindenfelé a letarolt földeken,
                  a tarlón. Kevés vártatva ezek is eltüntek, helyesebben összerakták őket, száz,
                  kétszáz keresztet is egy csomóba; ezt kazalnak hítták s olyik olyan magas volt,
                  mint egy emeletes ház, létrán kellett a tetejébe menni.
            </p>
				<p>
               Egy napon aztán 10-15 búzakazal állott azon a nagy tisztás helyen,
                  melyet szérűnek neveztek. Ezen a helyen végezték a nyár legutolsó nagy munkáját, a
                  nyomtatást.
            </p>
				<p>
               Ezelőtt negyven esztendővel nem volt ez még olyan egyszerű és szapora
                  munka, mint most, a mikor gőzgép ereje hajtja a hatalmas cséplőgépet, melynek
                  tetejébe behányják a kévét s alig, hogy behányják, alól kiszóródik a zsákba a szép
                  tiszta búza, oldalt meg kihull a szalma, a polyva, az ocsú meg másutt szóródik,
                  szelelődik ki. Akkoriban, de néhol még most is, lovak végezték ezt a munkát, lovak
                  nyomtatták a gabonát, patáikkal peregtették ki a magot a kalászból és pedig ugy,
                  hogy kiszórták alájuk a kalászt s azon körbe-körbe jártak.
            </p>
				<p>
               Bizony akkoriban két hétig dolgoztak így azon, a mit most egy-két nap
                  alatt elvégez a gép. Paliék is két hétig munkálkodtak kint a szérűn s a következő
                  napon már egy hónapja, hogy ebbe az iskolába kerültek. Kemény volt az iskola, az
                  igaz, de tanúlságos. Pali megtanúlta ismerni a szántóvető népet, a mely akkor még
                  jobbágyság volt, ideje, ereje javarészével uraságának tartozott. Akárhogy
                  dolgozott is, nem igen gyarapodott.
            </p>
				<p>
               Úgy látta Pali, hogy ebben az állapotban nincs igazság, különösen, ha
                  az öreg mesterét nézi, a kinél rendesebb, okosabb, türelmesebb embert nem igen
                  ismert még. Csak a szóval ne lett volna olyan takarékos. Félórában is alig szólt
                  egyet, másnál se szerette a haszontalan beszédet. Pedig a tanyai házban nem nagyon
                  takarékoskodhattak a szóval: négy család lakott benne. Az öreg feleségestől egy
                  legény fiával s egy hajadon lányával, aztán a három feleséges fia,
                  gyermekestől.
            </p>
				<p>
               Sokan voltak, mégis békességben éltek és olyan nagy tiszteletben
                  tartották az öreget, mint egy pátriárkát. A föld népének ez a szokása, hogy így
                  együtt marad, egy házban, némely vidéken még most is fenmaradt. Hazánk sok vidékén
                  vannak olyan családok, melyek mindvégiglen egy házban laknak, akárhogy
                  megszaporodnak is, nemzedékről nemzedékre.
            </p>
				<p>
               Egy szombati napon, a mikor az uraság része már zsákokban, kocsikra
                  volt rakva: az öreg, családjával és Paliékkal megindúlt az uraság kastélya felé.
                  Az uton, a merre mentek, mindenütt búzával megrakodott kocsikra találtak: a
                  jobbágyság szállította be a termést urasága magtáraiba.
            </p>
				<p>
               Öt, hatszáz kocsi is állhatott bent az uraság óriási portáján, a hol
                  az emeletes magtárak állottak. Öreg jobbágyok, némelyik hosszú hajában fésűt
                  viselt, mint az asszonyok, - állottak a szekerek mellett, várva, hogy átvegyék
                  tőlük a köteles részt. Az uraság tisztviselői, kasznárja, ispánjai, jártak keltek
                  a kocsik körűl, szóba állva az ismertebb és derekabb emberekkel. Már-már átveendők
                  voltak a sok búzát, a magtárakat is kinyitották, a mikor az uraság huszárja
                  kardosan, csákósan, még a tarsolya is rajta volt, odalépett az összegyűlt népség
                  közé és szólt:
            </p>
				<p>
               - Emberek, gyerekek, mindenki, a ki csak itt van, gyűljön össze a
                  kastély udvarára, az uraság elé.
            </p>
				<p>
               Senkisem sejtette, mi fog most történni, hát nagy kiváncsian indúltak
                  neki a nagy udvarnak, a mely az ég tudja, mért, fel volt lobogózva, a kastély
                  híres zenekara is muzsikálásra készen gyantázta a vonóját.
            </p>
				<p>
               Az uraság pedig a nyilt erkélyen állott ünneplő ruhában, fején
                  kócsagtollas kalpagja, mellette csak kis lánya állott, ez a kedves, szép kis
                  teremtés, a ki mosolyogva nézett fel marczona apjára.
            </p>
				<p>
               Mély csend volt mindenfelé. A négy, ötszáz főnyi nagy csoport: csupa
                  szem és fül.
            </p>
				<p>
               Végre megszólalt az uraság:
            </p>
				<p>
               - Hűséges fiaim! Adom mindazoknak, a kiknek illik, tudtára, hogy a
                  szekereitekkel ugy, a hogy jöttetek, hazamehettek. A termést haza vihetitek. Nekem
                  terméstek többé nem kell, sem azt nem tűröm, hogy engem többé uratoknak nézzetek.
                  A mai naptól fogva lesztek a magatok urai, szolgái. Ha lesz mitek, esztek, ha nem:
                  koplaltok. Vagy ha nektek jobban tetszik a szó, hát a mai naptól fogvást szabadok
                  vagytok. Irántam semmi tartozástok nincsen. Kinek-kinek osztatok örök tulajdonúl
                  annyi szántóföldet, rétet, a mennyi elég lészen arra, hogy a magatok koldusai
                  lehessetek. A ki közűletek nagyobb családdal van, annak többet adok. A kasznár és
                  ispán urak egyébképen már a jövő héten hozzá fognak a földosztáshoz. Panaszkodni,
                  zúgolódni ne merjen aztán senki; de a kinek valamilyen baja esik: az ide jöhet a
                  portámra elmondani az ügyes bajos dolgát. Most pedig menjetek Isten hirével, a
                  nagy udvaron a pinczemestertől kaptok egy kis áldomást.
            </p>
				<p>
               Az összegyűlt népségben a szó, a lélegzett elállott erre a beszédre.
                  Alig tudták megérteni, hogy ők már most szabadok, a maguk urai, még csak nem is
                  csapathatja meg az uraság. Aztán nemcsak az idehozott termést vihetik haza, hanem
                  egyszerre telkes gazdákká lettek. Hallottak ugyan ilyen csodák esetéről, messziről
                  jött disznóhajcsárok beszélték, de mesének tartotta közöttük minden józan ember
                  azt a hiresztelést, hogy más vidékeken hasonlókép történt.
            </p>
				<p>
               Örömükben, zavarokban nem tudták, mit csináljanak. Öreg asszonyok, a
                  kik csak félig értették a dolgot: sírtak, a legtöbbje azonban éljenezni szeretett
                  volna, de nem mert.
            </p>
				<p>
               Csak a diákok öreg tanitómesterének volt annyi bátorsága, hogy
                  megköszönje ezt a nagylelkű cselekedetet.
            </p>
				<p>
               Odalépett az erkély alá s felkiáltotta a kis lánynak, mert az uraság
                  azonközben bement:
            </p>
				<p>
               - Aranyos virágszál, nagyságos kisasszony, mondja meg az édes
                  apjának: ezt a tettet el nem felejti neki a jó Isten.
            </p>
				<p>
               A kis lány mosolyogva bólintott a fejével, az öreg még egyebet is
                  akart mondani, de kijött az uraság s nagy mérgesen odaszólt neki:
            </p>
				<p>
               - Ne kántáljon itt kelmed, el lehet menni!
            </p>
				<p>
               De aztán meggondolta a dolgot, visszahítta:
            </p>
				<p>
               - Hol a két fiú?
            </p>
				<p>
               Paliék ott forgolódtak az öreg körűl, s a hivásra előjövének.
            </p>
				<p>
               - Itt vannak, tekintetes uram, nem tudom, mi rosszat cselekedtek
                  azelőtt, de hogy derék gyerekek, azt a fejemre mondom.
            </p>
				<p>
               - Gyertek ide, - szólt hozzájuk látszólag mérgesen az úr - az
                  iskolának vége van, katonává lesztek!
            </p>
				<p>
               Hol? mikép? - tűnődtek magukban a gyerekek. Az úr megfelelt
                  tünődésűkre.
            </p>
				<p>
               - A lányom regementjében.
            </p>
			</div>
			<div type="chapter">
				<head>
               A leány regimentje.
            </head>
				<p>
               Ettek, ittak, ökröt sütöttek, hat akós hordó borát ütötték csapra a
                  felszabadított nép vígasságára: szólott a muzsika, vidám nóta, kurjongatás
                  hallszott, sőt tánczra is készültek a hátsó portában, mig a kastély körűl s bent a
                  nagy bolthajtásos szobákban csend volt.
            </p>
				<p>
               Az úr, a ki jobbágyai felszabadítása után is rengeteg uradalom ura
                  maradt, kis lányával behúzódott egy kis szobába, gyermekét ölébe ültette s beszélt
                  hozzá beczéző szavakat: „Mire vágyol, lelkem, gyermekem, meg lesz minden, a mit
                  csak szemed-szájad kiván!”
            </p>
				<p>
               De a kis lánynak nem voltak valami különös kivánságai, könnyen
                  lehetett azt teljesíteni mind, nem kellettek hozzája milliók. Olyan szelíd,
                  engedelmes, szerény, csendes kis lány volt, mintha nem is a szabolcsi kis király,
                  hanem valami szabolcsi kisbíró gyermeke lett volna.
            </p>
				<p>
               Édes apja pedig mindezt szomorúságnak nézte. Nem volt a gyermek
                  eleven, hát bánatosnak vélte. Nosza megcselekedett mindent, a mit csak egy igazi
                  kis királykisasszony mulattatására meg lehetett tenni. Állandó szintársulatot
                  tartott, mely a külön erre a czélra épített szinházban vídám, bohókás szindarabot
                  játszott, a leánya mulattatására. Természetes, hogy az udvar, a cselédség, sőt
                  néha a szomszédbeli urak is megjelentek a szép kis szinházban, melynek külön,
                  illendő zenekara is volt.
            </p>
				<p>
               Mind ez nem igen derítette valami különösebb kedvre a kis lánykát, a
                  kit Ildikónak neveztek, de az édes apja mindig csak így hítta: „egyetlen
                  gyémántom!”
            </p>
				<p>
               Csakugyan egyetlen gyermeke volt. Egyetlen, a ki élve maradt, mert
                  hat kedves gyermeke feküdt már halva, ezüst koporsóban, a kastély
                  kriptájában.
            </p>
				<p>
               Valamennyi lány volt s valamennyi akkor halt meg, a mikor arája volt
                  már egy-egy derék fiatal embernek. A mikor ujjokra húzták a jegygyűrűt, mintha a
                  halál jegyezte volna el őket magának. Rendesen az esküvő előtt haltak meg,
                  kimondhatatlan fájdalmára apjuknak, anyjuknak. Különösen anyjuknak, a ki különben
                  is gyenge, beteges asszony volt, hát nem bírta tovább, megtört, meghalt.
            </p>
				<p>
               A kastélyban van egy fekete pléh-ajtós szoba, életében a szegény
                  asszony kedves szobája. Gyászszal vannak beborítva ottan a kék atlasz bútorok és
                  minden úgy áll benne, mint a hogy a megboldogúlt hagyta. A megszomorodott férj nem
                  enged benne megváltoztatni semmit, nem szabad oda belépni senkinek, csak
                  neki.
            </p>
				<p>
               Ilyen szomorú emlékekkel, ennyi gyászszal van tele a milliomos kis
                  király háza, ennyi szomorú emlék között élve, bizony csak szegény Magyarország
                  egyik leggazdagabb ura. Nem vígasztalja a gazdagság, a mint hogy az senkit sem
                  vált meg a nagy lelki fájdalmaktól. Nem gyönyörködteti a vagyon, hiszen hat szép
                  édes gyermekét ragadta el tőle a halál, hiába hozatta el a bécsi meg miskolczi
                  orvost. Egész ország patikáját megvehette volna, annyi pénze volt. Mind nem
                  használt semmit. A mire szüksége vala, az nem nagy: egy kis egészség. Istennek
                  kegyelméből egy kicsiny, de ebből sok-sok millió árán se lehet venni,
                  vásárlani.
            </p>
				<p>
               Bizony szegény volt a nagy gazdag úr. Szegényebb a szegénynél is,
                  mert folyton remegett azért, a kit meghagyott neki Isten kegyelme: kis leánya
                  életéért rettegett örökösen.
            </p>
				<p>
               Hat gyermeke hirtelen, váratlanúl meghalt és csaknem akkor, midőn már
                  a fejükön volt a menyasszonyi koszorú, hát valami szomorú sejtelem fogta el a
                  szegény gazdag szivét: a legutolsónak is igy kell elmúlnia!
            </p>
				<p>
               Nem, nem engedi! Daczos, de szeretettel teli szíve elszorúlt az ilyen
                  gondolatra és mindig azon jártatta az eszét, hogyan játsza ki a sorsot?
                  Mindenfélét kigondolt, például, hogy fiú-ruhában, fiúnak nevelteti lánykáját.
            </p>
				<p>
               Ildikó azonban csak nem tudta a fiús viseletet, a fiús szokásokat
                  megszivlelni, végre is vissza kellett neki adni a szoknyácskáját, a
                  leánypajtásait.
            </p>
				<p>
               Ebben az időben kerűltek éppen a kastélyba Pali és Ákos. Éppen ebben
                  az időben támadt a kastély urának az a gondolata, hogy a jobbmódú cselédek fiai
                  közűl kiválasztja a derekabbakat s azokból kis katonaságot állít, lánya őrzésére,
                  mulattatására és hogy benne a fiús hajlamokat felébressze.
            </p>
				<p>
               Ötven főből állott a kis katonaság és Szíhalmi Pál lett vezérévé,
                  Ákos lett az első hadnagy. Annak rendje és módja szerint voltak a kis csapatban
                  dobosok, trombitások, sőt káplárok is. Főhadurok szép katonaruhát szabatott nekik,
                  épen olyant, a milyent a nagyok, az igazi katonák viseltek. Sőt szuronyuk és
                  puskájuk is volt, de a szurony és puska csak amolyan játék, nem lehetett azzal
                  ártani senkinek.
            </p>
				<p>
               Tetszett a gyerekeknek ez a játék, sőt Paliéknak is tetszett és a míg
                  kezdetén voltak a mulatságnak: egyelőre arról is elfeledkeztek, hogy szabadúlni
                  akarnak innen. A kastély ura is nagyon megszerette őket, különösen Palit, kinek
                  derék, komoly igazságos volta nagyon megnyerte tetszését. Aztán olyan urias,
                  csinos volt zöld hajtókás sárga pitykés katonaruhájában, hogy az öreg úr nem igen
                  hitte el neki többé a származásáról költött mondókát. Meg volt immár győződve
                  róla, hogy Pali olyan eltévelyedett úri fiú. El is határozta, hogy magánál tartja,
                  a míg csak fel nem nő, társával, Ákossal együtt kineveli katonának, (huszár
                  ezredes volt az öreg valamikor) és nem engedi semerre, nem, még akkor sem, ha érte
                  jönnek.
            </p>
				<p>
               Maga a kis Ildikó is megbarátkozott Szíhalmi Palival. Szelíd és jó
                  volt Pali hozzá, de nem hizelgett neki, mint a többi kis katona, sőt szigorú is
                  volt véle, ha a játék ugy hozta magával. Mert tudnivaló, hogy Ildikó is beállt
                  közéjük katonának: zászlótartó volt. Milyen szép selyem zászló volt az, a mely
                  Ildikónak fehér kis kezében lengett!
            </p>
				<p>
               A nagy park gyönyörű pázsitján volt a kis hadsereg gyakorló helye. A
                  kastély ura valami kis várféle alkotmányt is építtetett nekik a pázsit szélébe,
                  ott aztán várasdit is játszhattak. A sereg felének fövegére fehér gyolcsszalagot
                  tűzött a zászlótartó s a seregnek ez a fele volt az ellenség. A kastély ura nagy
                  örömmel nézte a hadakozókat, a kik bizony nem kimélték egymást és akárhánynak
                  sajgott a háta a vár ostroma és védelme után. Csak Ildikóhoz nem nyult senki. A
                  kis zászlótartó leány mindig a Pali védelme alatt állott s jaj lett volna annak, a
                  ki hozzája ér.
            </p>
				<p>
               Végre is a kastély ura teljesen megbizott leánya hadseregében és
                  látva, hogy a katonák nem mulatnak olyan jól, ha ő jelen van, hát el-elmaradt
                  egyszer-egyszer. Ilyenkor egy fiatal ember, a tiszttartó íródiákja tartotta
                  szemmel Ildikót, hogy valami baja ne essék.
            </p>
				<p>
               Egy ilyen alkalommal történt meg, hogy a katonaság törökre és
                  magyarra osztódva, a bujókás hadakozást próbálta meg. A magyarok vezére Pali volt,
                  hadsegéde pedig Ákos. A törököket a kasznár fia vezette és elhatározták, hogy a
                  törökök támadják meg a magyarokat.
            </p>
				<p>
               Pali azt eszelte ki, hogy kivonúl seregével a park legszélére, a nagy
                  és mély kék tó mellé s ott elbújva a fűzesben, hátba támadja a törököt és
                  szétveri.
            </p>
				<p>
               Természetesen, Ildikó is a magyarokkal tartott, de az íródiák nem
                  engedte a fiúkkal bújkálni, hanem magával vitte a tóhoz, melyen mindig ott
                  himbálódzott egy csinos kis ladik.
            </p>
				<p>
               A fiúk jó sokáig bujkáltak a füzesben, hát Ildikó bekéredzkedett a
                  ladikba. Az íródiák se kérette magát kétszer s a következő pillanatban már vígan
                  ladikáztak a tó kék tükrén.
            </p>
				<p>
               Pali ezalatt vezette seregét előre. Nádon, bokron, ingoványon,
                  fatönkön keresztűl. Meg akarta kerűlni a tavat s eljutni oda, a hol olyan sűrű
                  volt a füzes, hogy a napsugár se birt átalhatni rajta. Vagy tíz perczig tartott az
                  út odáig, mig végre elérték és Pali, hogy tájékozza magát, merre vannak a törökök,
                  kidugta a fejét a lombok mögűl.
            </p>
				<p>
               Első pillanatban nem látott semmit, csak egy kétségbeejtő kiáltást
                  hallott. Ez azonban éppen elégséges volt arra, hogy ne sokat törje a fejét, hanem
                  kiugorjék a fák közül s a tó partján teremjen.
            </p>
				<p>
               Itt szinte elszédűlt, olyan rettenetes dolgot látott: a ladik
                  felborúlva úszott tova a tavon. Az íródiák kétségbeesve kapálódzott a vizben, hogy
                  fenn tudja magát tartani, de meglátszott, hogy úszni nem tud. Ildikó pedig nem
                  volt semerre, Pali nem látta sehol, mig egyszerre szőke kis feje felbukkant
                  egészen közel hozzája, kérő szemekkel nézett feléje, de szólni már nem
                  tudott.
            </p>
				<p>
               Pali se gondolkodott sokáig, hirtelen levetette csizmáját, eldobta
                  puskáját, szuronyát és beleugrott a tóba. Jó úszó volt és helyén volt a szíve. Egy
                  percz se mult el és Ildikó meg volt mentve, kint feküdt a parton, puha
                  mohágyon.
            </p>
				<p>
               Csúron víz feküdt ott a kis leány, a halálos ijedelemtől elvesztette
                  eszméletét. Szeme le volt húnyva, de élt, lélegzett, lassan-lassan magához tért,
                  szemét is kinyitotta és hálásan mosolygott azokra, a kik mellette térdeltek.
            </p>
				<p>
               Biztató és vígasztaló szavakat hebegve ott volt előtte Pali, szintén
                  csúron víz, de gondolt is most azzal, akár ő, akár más. A kastély ura is ott
                  térdelt leánya mellett, éppen akkor jött, a mikor már-már elveszett és látta
                  messziről, mint ugrik be a vízbe a kis Pali. A mikorra odaért, akkor már lánya meg
                  volt mentve. Az íródiák is kieviczkélt nagy nehezen, belekapaszkodva a ladikba,
                  mely olyan szerencsétlenűl fordúlt fel velük és olyan szerencsésen úszott vele
                  most partra. A szegény ügyetlen fiatal ember szinte félholtan feküdt a kis Ildikó
                  lábánál.
            </p>
				<p>
               A mikor aztán minden baj elmúlt, a kastély ura is magához tért
                  halálos rémületéből: magához ölelte Palit és így szólt, csak ennyit tudott
                  mondani.
            </p>
				<p>
               - Fiam!
            </p>
				<p>
               Az uraság elhatározta, hogy fiáúl fogadja a bátor és derék fiút, de
                  később meggondolta a dolgot, mosolygott magában egyedűl maradván szobájában,
                  szinte nevetett és vígan mormogá:
            </p>
				<p>
               - Nem, akárki fia legyen is, hozzáadom feleségűl Ildikót, ha majd
                  nagy lesz. Ő lesz a legkülönb vőlegény, olyan, a ki már előbb megváltotta aráját a
                  haláltól...
            </p>
			</div>
			<div type="chapter">
				<head>
               A diákok urrá lesznek.
            </head>
				<p>
               Szíhalmi Pali másnap arra virradt, hogy úr ebben a házban, még pedig
                  igen nagy úr. A mint fölébredt, megdörzsölte a szemét: vajjon jól lát-e? Jól
                  látott, nem álmodott: egy huszár ruhába bujtatott inas állott ágya előtt, nagy
                  tisztességtudással jó reggelt kivánván, parancsát várván. Az uraság rendelte
                  melléje, folytonos szolgálatjára.
            </p>
				<p>
               - Parancsol-e valamit a nagyságos úrfi? - kérdezte a nagybajuszú
                  huszár.
            </p>
				<p>
               - Nem parancsolok én semmit, csak kérném szépen valamire magát.
            </p>
				<p>
               - Instálom, szolgálatára állok. Nem csak egymagam, de a nagyságos
                  úrfi kocsisa várja a rendeletet: befogja-e a két almásderest, lészen-e ma
                  kimenetel?
            </p>
				<p>
               Szíhalmi Pali mindjárt észre vette magát. Itt őt most tejbe-vajba
                  akarják füröszteni. Huszárt, kocsist és még a jó Isten tudja mit és mit nem adtak
                  a kezére. Akár a hal a vizben, méh a virágos kertben: úgy élhetne ő most. Mégis
                  más járt az eszében, csak ez az egy vágyakozás zakatolt a szívében: „Haza,
                  haza!”
            </p>
				<p>
               - Hogy hívják kendet? - kérdé a huszártól.
            </p>
				<p>
               - Fegyverneki Balázs, szolgálatjára.
            </p>
				<p>
               - Hát, jó Fegyverneki Balázs, ha maga világlátott ember, mondja meg
                  nekem hány nap és hány éjjel ér az ember innen, de csak amúgy gyalogosan, Szatmár
                  vármegyébe, teszem azt, Szatmár városába?
            </p>
				<p>
               Fegyverneki Balázs megvakarta a deresedő haját, kétfelől szétcsapta
                  és kipödörte ólomszinű bajuszát, mosolygott is, köhentett is, a szemével is vágott
                  egyet, aztán fölrángatván a két vállát szinte a feje búbjáig, szólott.
            </p>
				<p>
               - Soha odáig el nem jut mostanság a nagyságos úrfi.
            </p>
				<p>
               - Nem is én akarok menni! - mondá elpirúlva, akadozva Pál.
            </p>
				<p>
               - Sem az úrfi, sem más, hacsak nem jár sárkányon.
            </p>
				<p>
               - Ugyan miért?
            </p>
				<p>
               - Hát a töméntelen sok lengyel katona állja el ott mind az utat.
                  Senkit arra el nem bocsátanak. Nagy háborúság van most ottan: arra ütközik a
                  lengyel a muszkával. Ugyan a muszkának már ki is szedték a méregfogát...
            </p>
				<p>
               Balázs bátya kiszolgált Radetzky-huszár volt, hát értett a
                  hatvágáshoz, de meg a tréfához is. Nem volt igaz az a nagy háborúság, de hát
                  figurázni akart egy kicsit, Szíhalmi Pali azonban elhitt neki mindent. El is
                  keseredett magában, de nagyon. Nem sokáig maradt azonban ilyen szomorú állapotban.
                  Leküldte huszárját, szóljon a kocsisnak: fogjon. Aztán felköltötte czimboráját és
                  így szólt hozzá:
            </p>
				<p>
               - Ákos, otthon valami baj lehet, ha törik, ha szakad, ha jégeső esik
                  is, minden áron haza kell mennünk!
            </p>
			</div>
			<div type="chapter">
				<head>
               Szinészek jönnek. Történnek egyéb dolgok is.
            </head>
				<p>
               Itten fényes módjuk támadt a gyerekeknek.
            </p>
				<p>
               A szabolcsi kis király kastélya fölött vígan ragyogott a nap,
                  minduntalan ünnepségek estek, a kastély mogorva ura nem volt mogorva többé. Minden
                  névnapot megültek, megünnepeltek minden születésnapot, egymást érte a sok
                  vigasság, hejehuja. Minduntalan más meg más úri fogatok robogtak be az udvarra,
                  négyesek, ötösök, hármasok, csillogó szerszámú, tüzes paripák, pántlika volt a
                  sörényükbe fonva, a szőrük fénylett akár a tükör.
            </p>
				<p>
               Hát egyszer csak a sok úri hintó közé beállott két négy ökrös szekér.
                  Színjátszók ültek rajta, tizennégyen jöttek Nyiregyházáról, a hol a város
                  korcsmájának kocsiszinjében játszottak két hónapon át.
            </p>
				<p>
               Maradtak volna még ott, de a szabolcsi kiskirály áthozatta őket ide,
                  a hová annál szivesebben jöttek, mert azelőtt is tanyáztak már itt sokszor
                  hónapokig. És itt a szinjátszásra külön épített nagy teremben játszódhattak,
                  bőségük volt mindenben és nem kellett törni a fejüket: elkelnek-e a belépőjegyek
                  minden este? A kastély ura megváltotta a jegyeket mind a maga pénzén és a szinház
                  összes helyeit beültette a maga háza népével. Már ő így szokta, sőt régebben
                  voltak neki rendes szinészei, mint egy királynak, rendes fizetség járt ki nekik,
                  mintha csak uradalmi tisztjei lettek volna. De a szinészek nem igen tudták állni a
                  jómódot sokáig. A mikor kiruházkodtak, meghíztak, egyszerre mind ott hagyták a
                  faképnél.
            </p>
				<p>
               Az uraság nem bizott a mostaniakban sem és erősen ügyeltetett rájok.
                  Kidoboltatta a faluban, hogy lovat meg szekeret semmiképen ne merjen nekik adni
                  senki. Nincs az a világi pénz, a miért fuvarost kaptak volna, gyalogosan pedig
                  bajosabb az ill’a berek, nádak, erek. Meg aztán a szinészek egy-két hónap alatt el
                  is kényelmesedtek a nagy módban. Bagoméri, a ki a rossz szivű embereket játszotta
                  és olyan vékony volt, mikor idejött, hogy a nép czinege-hátúnak nevezte: két hónap
                  alatt ugyancsak megkövéredett. Csak a lábszárai maradtak rendkívül vékonyak s
                  ezeknek miatta nagyon fura lett a formája. Vézna lábszárai pedig nem birták nehéz
                  testét, hát a derék Bagoméri nem is járkált, csak ha kellett. És egyre
                  sopánkodott, mint egy kárvallott czigány.
            </p>
				<p>
               Búbánatában nemsokára akadt osztályostársa, egy Dacsó nevű szinész,
                  kinek azokat a mord és erős embereket kellett játszania, a kik egyre viaskodnak,
                  öldökölnek. Ez meg hasat eresztett s elvesztette daliás mivoltát, alig tudott
                  mozogni. Csupán egyetlenegy vézna szinészleányzón nem fogott a nyugalom és a jó
                  koszt. Ez még tán soványabb lett ebben a nagy jólétben, mely mindannyioknak
                  nehezére vált már, ugy, hogy többé nem is titkolták a ház népe előtt, kivéve az
                  uraságot meg a két egri diákot, kiket a ház körűl lassankint mindenki szorosan a
                  házhoz tartozandóknak nézett.
            </p>
				<p>
               A ház urát alig lehetett látni, hogy a két fiú, különösen Pali, vele
                  ne legyen. Ki a tanyára, be a városba, mindenhová magával vitte. Ha pedig
                  szabadjára eresztette, gondja volt rá, hogy a kis Ildikóval töltse együtt a
                  napot.
            </p>
				<p>
               A kedves kis leány, Pali meg Ákos a nap java részét együtt játszották
                  végig. Nagy barátságban voltak egymással. Ildikó különösen megszerette Palit. Ha
                  Pali azt mondta neki: „Ildikó, ezt vagy amazt ne tegye!” hát a lány úgy
                  cselekedett, a mint kis barátja javasolta.
            </p>
				<p>
               Máskülönben pedig nem volt mindég valami engedelmes leányka,
                  hozzászokott ahhoz, hogy ő parancsoljon, más meg engedelmeskedjék. Azelőtt még a
                  pillangóra is haragudott, ha nem akart lelepni előtte, hogy aztán könnyű szerrel,
                  puszta kézzel elfoghassa.
            </p>
				<p>
               Persze Pali, ha mondott neki valamit, szépen megmagyarázta, hogy ezt
                  ezért vagy amazért ne tegye. És mert eszes, ügyes teremtés volt a kis Ildikó, hát
                  hajlott az okos szóra. Aztán meg Pali is mindent kedvére cselekedett. Ha kellett,
                  még bábuzott is véle, sok minden szép játékra megtanította. Csinált neki egy olyan
                  nagy sárkányt, mint egy kisebb fajta háznak a fala, a mit aztán egy pengő forint
                  ára spárgán eresztettek föl a levegőbe. Olyan magasra szállt föl a sárkány, hogy
                  csak akkorának látszott, mint egy ív papiros.
            </p>
				<p>
               Ezenkívül újra rendbeszedte Pali az Ildikó kis hadseregét is. Ötven
                  legénynek piros papirosból takaros csákót szabott, Ákos meg összeenyvezte. Senki
                  se mondta volna a fehér galambtollas fövegekre, hogy gyerekek csinálták.
            </p>
				<p>
               A ház ura látván ezt, lányának meg Palinak valóságos, igazi
                  aranyzsinóros kis csákókat hozatott Pestről. Arany rózsa volt mindkettő tetejébe,
                  kócsagtoll lobogott az egyiken, a másikon meg darútoll. Nyalkán és ékesen járt a
                  két kis generális, Ildikó meg Pali a sereg élén. Ákos mindenáron dobos akart
                  lenni, hát neki hozattak egy dobot, ő mindegyre azt pergette oldalán a kedves
                  hadseregnek.
            </p>
				<p>
               A generálisok olykor elkérték a nemzeti szin kávás szerszámot és
                  nagyot vertek rajta. Elfeledkeztek méltóságukról, de hiszen végre is, gyerekek
                  voltak, ámbátor a vasárnapi díszgyakorlatokon lovat adott alájuk az uraság.
                  Hófehér kis paripán lovagolt ilyenkor a lány, a legényke alatt pedig egy
                  koromfekete apró mén tánczolt. Lovász ügyelt rájuk mindig, hogy bajuk ne
                  essék.
            </p>
				<p>
               Vidám szép világ volt az, de a mikor a legvidámabb, legszebb volt,
                  akkor is eszébe jutott, szivébe nyilamlott Szíhalmi Pálnak: valami baj van otthon,
                  haza kell menni ha törik, ha szakad, ha jégeső esik...
            </p>
				<p>
               Faggatta Fegyverneki Balázst: „Mi hallatszik arrúl, Szatmár
                  vidékéről?”
            </p>
				<p>
               A huszár szomorú ábrázatot vágott, olyat tudott az, a milyet akart és
                  szólott:
            </p>
				<p>
               - Ha jót nem tudok mondani, minek mondjak rosszat?
            </p>
				<p>
               Nem lehetett Balázstól kitudni semmit. A ház ura talán megmondana
                  neki mindent, ha bátorsága volna megkérdeni. Talán haza is küldené csengős-bongós
                  batáron, ha szólna neki, ha elmondana neki mindent őszintén, igazán. Ha volna
                  hozzá bátorsága. Ha hinne még neki a sok tarka-barka mondóka után. Szegény fiú!
                  most bánta. Hej, sok éjszakát sirt, virrasztott keresztűl miattok. Sokszor volt
                  könyűtől vizes a párnája, reggelre kelvén. „Rosszat álmodtam, álmomban sírtam!” -
                  így vágta ki magát az uraság előtt, ha az ilyenkor benézett hozzá, hogy
                  megsimogassa fejét, édesgető szóval megkérdezze: „merre mégy ma a két parádés
                  lovadon?
            </p>
				<p>
               Nagyon, nagyon jó ember volt az öreg úr. Ki sem lehet azt mondani,
                  milyen jó szivvel viselkedett hozzá, sőt még Ákos iránt is. Palinak eszébe is
                  jutott, de nem egyszer, hanem százszor, hogy egyszerre csak elébe áll és így
                  szólítja meg:
            </p>
				<p>
               - Édes jó bátyám és uram, az én nevem Szíhalmi Pál, fenyőszíhalmi
                  Szíhalmi az apám; apám rabságban, magam meg eltévelyedett, kicsapott egri diák
                  vagyok. Egyedűl is, bajban is van otthon édes anyám, haza kell mennem, küldjön
                  engem haza, megáldja érte az Isten. Almásderes két lovamat, ha már nekem adta,
                  fogassa be legutolsó kocsijába, azon küldjön haza engem meg a társam.
            </p>
				<p>
               Sokszor kezdett ebbe a mondókába Pali, de nem merte elmondani soha.
                  Maradt minden a régiben. Nap nap után múlt, Pali szomorúan feküdt le este és
                  bánatra kelt reggel.
            </p>
				<p>
               Egy augusztusi reggelen nagy zaj, sürgés-forgás, kiabálás verte föl
                  bánkódásából.
            </p>
				<p>
               A szinészek odébb álltak.
            </p>
				<p>
               Hajnalban álltak odébb, még pedig a Pali két almásderesét fogták be
                  nagy ökrös szekérbe, arra kapaszkodtak föl, valamennyien czók-mókostúl együtt azon
                  illantak el.
            </p>
				<p>
               - Utánuk! - kiáltá az udvaron az uraság. Majd dühösen fordult az
                  éjjeli bakterhez meg a többi cselédséghez: - Hogy mertétek őket elereszteni! Ki
                  merészelte kiszolgáltatni nekik a fogatot?
            </p>
				<p>
               Kisült, hogy a szinészek megtévesztették a cselédeket. Egyikéjük,
                  alkalmasint Bagoméri, felöltözött az uraság ruhájába. Kifestette, kiigazgatta
                  magát, ugy, hogy egészen olyan forma volt, mint a ház ura, sőt a hangját is
                  szakasztott olyanra változtatta, mint a milyen az uraságé volt. Hajnali két órakor
                  ez a lurkó kilopózkodott az udvarra, hol a komondorok sem bántották, mert uroknak
                  vélték. Az udvaron felköltötte az éjjeli őrt, megszidta, mert aludt. Aztán kemény
                  szóval meghagyta neki, hogy fogassa be a Szíhalmi Pali két almásderesét egy ökrös
                  szekérbe, ezeket a mihaszna szinészeket szállitsa át Kállóba. De hogy föl ne
                  költsön valakit az udvarban! Azt akarja, hogy suttyomba menjen az egész, rájok
                  únt, el velök, hogy senki se lássa.
            </p>
				<p>
               Minden úgy történt, a miként beszéle. Az éjjeli őr is, az éjjelező
                  kocsis is uroknak nézték és engedelmeskedtek neki. És hajnali két órakor az egész
                  szinésztársaság nagy titokban búcsút mondott a kapufélfának.
            </p>
				<p>
               A ház ura nevetett is, dühösködött is, a hálátlan népség furfangos
                  elillanásán, de csakhamar elmúlt a nevető kedve. A gyerek lovait vitték el a
                  léhűtők:
            </p>
				<p>
               - Utánuk... utánuk kell menni, vissza kell hozni őket mindenáron, a
                  fizetésüket is kikapták egy egész évre, vissza kell jönniök, hogy leszolgálják! -
                  mondá harsány hangon.
            </p>
				<p>
               Egy pár percz mulva lovas emberek száguldtak szét az udvarból
                  mindenfelé. Maga Szíhalmi Pál is felült czifra kis lovára: Viparína addig nézte
                  szomorkodva, míg a jó lelkű gazda alája adta az Ildikó szelid apró lovát:
            </p>
				<p>
               - Menj te is!
            </p>
				<p>
               Hogy el ne tévedjenek, a vén huszár kisérte őket egy rémségesen öreg,
                  a sok ágyúszótól megsiketűlt, a nagy kortól rossz szemű katonalovon. Ilyen módon
                  nem csudálatos, ha a gyerekek csakhamar elhagyták a jó Fegyverneki Balázst, a ki
                  mindegyre komandirozta volna őket hátulról. Addig-addig szólongatta őket, hogy:
                  lassabban... lassabban... míg a fiúk egyszerre csak egészen eltüntek szeme
                  elől.
            </p>
				<p>
               A két kis paripa megbecsülte magát. Vágtatott velük, a hogy tudott:
                  ugy, hogy a kis Viparína nem is bánta volna már, ha egy kissé lassabban
                  haladnának. Félkezével a ló kantárába, a másikkal a sörényébe ugyancsak
                  belefogózkodott. Ellenben Pali csizmája sarkával még gyorsabb vágtatásra
                  sarkantyuzta a maga paripáját. Szólongatta, édesgette, néha meg hátra szólt
                  Ákosnak:
            </p>
				<p>
               - Ne félj, Aki, ha lebukunk: felülünk. Előre!
            </p>
				<p>
               Árkon-bokron, nádason, és rekettyésen át vágtattak előre. Lélekzetük
                  szinte elfogyott, lihegtek már maguk is, paripájuk is. Csupa víz volt a kis ló s a
                  kis lovas. De azért mind csak előre, rogyásig, szakadásig.
            </p>
				<p>
               Ákos nyögött hátul:
            </p>
				<p>
               - Ejnye... azok a... szinészek... hát hadd menjenek, ha akarnak!
            </p>
				<p>
               - Az ám! - szólt Pali mosolyogva - a szinészek hadd menjenek, de hadd
                  menjünk mi is!
            </p>
				<p>
               Viparína szeme tágra nyílott ezekre a szavakra: lovát is megállította
                  ijedtében.
            </p>
				<p>
               - Hát mi is odébb állunk? - hebegé.
            </p>
				<p>
               - Odébb, minthogy másképen nem eresztettek volna bennünket haza,
                  annyira szerettek bennünket, - válaszolt Szíhalmi Pali.
            </p>
				<p>
               Mint mindenbe, a mit barátja tett vagy mondott, ebbe is belenyugodott
                  Ákos, ámbátor a maga részéről sajnálta a vidám jólétet, a pompás játékokat. Aztán
                  igazában, félt is egy kissé hazamenni, mit mondanak otthon a kicsapott diákhoz. De
                  még jobban rettegett attól a gondolattól, ha most visszavinnék őket. Félénken
                  nézett szét maga körűl.
            </p>
				<p>
               Egy ember nem sok, de annyi se látszott semerre, az elhagyott, szinte
                  kihaltnak látszó tájékon. Ez aztán az igazi pusztaság: nem látni mást, mint földet
                  és eget. A földet, melyről learatták az utolsó szál kalászt is, csupa tarló
                  mindenfelé. Egy-egy elhagyatott búzavirág emelkedik ki itt-ott, nagy lankadtan
                  lehajtván a fejét a nap sugarai előtt, melyek nem éltetik, hanem perzselik
                  immár.
            </p>
				<p>
               - Olyan elhagyatott ez a tájék, mint mi mostan, - gondolta magában
                  Pál.
            </p>
				<p>
               Elszomorította ez a nagy pusztaság, a fában szűkölködő vidék, a
                  vetőföldek, melyeken nincs vetés, a mezők, melyeknek füve, virága összeaszott,
                  összeégett semmivé lett. Mező, mező nélkül!
            </p>
				<p>
               Csak a tücsköknek, kabóczáknak, mindenféle ugró bogaraknak van itt
                  vídám élete. Hemzsegnek, czirpelnek mindenfelé. Különösen a karcsúbbak, a
                  fiatalok: az öregek nagy komolyan alszanak egy-egy árnyékot nyújtó rög
                  mögött.
            </p>
				<p>
               A fiúk meglassíták lovaik lépését. Egyelőre nem kellett félniök
                  semmiféle veszedelemtől. Legalább egy óra járásnyira maradt el mögöttük
                  Fegyverneki Balázs, ha csak vissza nem fordúlt, hogy jelentést tegyen urának a
                  „ménkű gyerekek veszedelmes előrehaladásáról.” Hát jól előre is haladtak már azok.
                  Maguk sem tudták ugyan, hogy hol vannak voltaképen, de azt Pál jó előre
                  kiokoskodta, hogy mind csak észak felé vágtattak, mert arra esik Szatmár vármegye,
                  a hol most hadakozik a lengyel a muszkával.
            </p>
				<p>
               Vajjon úgy-e? Igazat mondott-e Balázs bátya? Csak most verte föl a
                  Pál lelkét némi kételkedés. Szeretett volna kérdezősködni az észak felől velük
                  szemben hajtató szekeresektől, de attól tartott, hogy ezek nyomukba vezetik
                  nagyhatalmú és soklovú jótevőjüket.
            </p>
				<p>
               A kis lovasok kerűlték az országúton föl-fölbukkanó szekereseket,
                  gyalogos embereket. Két-három ilyen, apostolok lován utazó atyafi mégis, erőnek
                  erejével beléjük akaszkodott. Egy lókupecz czigány, a ki a girhes lovát akarta
                  becserélni a „méltóságos ifjurak” - mert így szólitotta őket - kecses kis
                  paripájával. Ékes szóval ajánlgatta a móré a maga jószágát, csak azt hibáztatta
                  benne, hogy nagyon sebes, olyan, mint egy táltos, nem lehet bírni vele, olyan a
                  vére.
            </p>
				<p>
               - Hogy miért ilyen sovány? Hát ezs azs a finom arabus vér, instálom
                  alássan. Meg aztán nem is ítellel íl ezs a drága paripa, hanem, csókolom a
                  kezsit-lábát, csak levegővel. No egy kis vizset is isik az ájerra. Kírem sípen,
                  olyan igazs, mint hogy ílek, ez a ló azs a híres, a ki rásokott arra, hogy ne
                  egyík. A roslelkű emberek azst fundálták ki erre a ménre, hogy a mikor már
                  megsokta volna azs íhséget, hát akkor kimúlt a világból. Tessík megnízsni, hát
                  megdeglett ez a ló, hát kimúlt ezs a ló, hát nem íl-e? Hallják csak, hogy
                  köhécsel...!
            </p>
				<p>
               Ígyen furfangoskodott a dádé, míg a purdék, a kis czigánygyerekek és
                  fekete képű, piros kendős asszonyszemélyek körűlvevék a két egri diákot. A nagy
                  zsinatolással szinte lehúzták lovaikról őket. Pali szabadkozott keményen.
            </p>
				<p>
               - Nem lehet, dádé, nem a miénk, a mit cserébe kivánsz. Aztán, ha
                  olyan pompás a te paripád, mért cserélnéd el?
            </p>
				<p>
               - Nem ilyen öreg ember alá való már azs ilyen táltos! Nagyon is
                  gyors, nem tűrhetem.
            </p>
				<p>
               - No akkor - mondá Pali mosolyogva - fiatal ember alá se való; meg az
                  igazat megvallva, nem is a magunk lován ülünk.
            </p>
				<p>
               A lókupecz röhögött:
            </p>
				<p>
               - Ühüm! Hát annál inkább. Vagy ha már semmi áron nem akarják a
                  becsületes csereberét, hát legalább hadd próbálom meg: milyen azs ülis azs ilyen
                  fajta törpe lovacskán. Sálljanak csak le, de mind a ketten egyserre megnyergelem
                  ín mind a kettűt...
            </p>
				<p>
               A vén ember erőnek erejével le akarta szállítani a fiúkat, de Pali se
                  vette tréfára a dolgot és odaszólott Viparínának:
            </p>
				<p>
               - De most már gyerünk!
            </p>
				<p>
               A csizmájuk sarkával megsarkantyúzták a két törpét s azok, mintha
                  csak tudták volna, hogy mi a kötelességük: balra is rúgtak, jobbra is rúgtak és
                  elszáguldtak, mint a szélvész.
            </p>
				<p>
               A dádé és családja csúfszókat kiáltott, röget hajigált a menekűlők
                  után.
            </p>
				<p>
               Mikor már jó messze voltak, Ákos meg nem állhatta, hogy
                  visszafordúlván, feléjük ne kiáltson!
            </p>
				<p>
               - Kell-e ló, dádé?
            </p>
				<p>
               Biztosságban voltak, eltelt egy félóra is, míg egy embert láttak. Az
                  is aludt. Egy kormos képű, még kormosabb ruhájú drótostót feküdt egy vadkörtefa
                  alatt. A tót ember hasát ugyancsak sütötte a nap, édesded horkolással aludt.
            </p>
				<p>
               A fiúk fáradtan szálltak le lovaikról, odakötötték a kedves
                  jószágokat a körtefához, maguk meg letelepedtek a tót mellé a gyepre. Csendesen
                  voltak, hogy a boldog atyafit föl ne keltsék. Ákos olyan nesztelenül mászott föl a
                  vadkörtefára, mint egy mókus. Mert hát föl kellett másznia, hogy délebédjük
                  legyen.
            </p>
				<p>
               Vadkörte volt az ebédjük; kicsi is, éretlen is, fanyar is; de mégis
                  jól esett nekik. Hát ha még vághattak volna egy-egy karajat abból a fekete
                  kenyérből, mely a drótos tarisznyájából kandikált ki! Ákos majd fölfalta a
                  szemével, egyre be-bekukucskált a tarisznyába, míg észrevette, hogy Pali figyeli,
                  hát megszégyelte magát, nagyot nyelt és megtörűlvén száját, szólt:
            </p>
				<p>
               - Megebédeltünk. Nem is volt rossz ebédünk.
            </p>
				<p>
               Annyi bizonyos, hogy jobban is meglakmározhattak volna, de ennél
                  olcsóbban sehol. A nagy országúti vendéglős, a jó öreg körtefa nem kért tőlük
                  semmi fizetséget. Tőlük se, mástól se, úgylátszik, a drótos is nála volt ebéden.
                  Körte csutkák feküdtek körűlte, azokon lakmározott száz meg száz mindenféle fajta
                  légy, lám azoknak is juttatott a jó öreg korcsmáros.
            </p>
				<p>
               A gyerekek áldották magukban, de aludni még se mertek árnyékában.
                  Pedig milyen jó lett volna a hosszú törődés után egy jó nagyot szundítani.
            </p>
				<p>
               Pihentek egyet, csendesen nyugodalmas jó napot kivántak a tótnak,
                  aztán megindúltak ismét. Most már gyalogosan ballagtak lovuk mellett. Csizmájukat
                  levetették, hogy könnyebb szerrel járhassanak, de nem sokáig tartott ez a
                  dicsőség: a forró homok fölégette talpukat.
            </p>
				<p>
               Bizony, bizony, sok bajjal járt ez a vándorlás, nem egyszer sóhajtott
                  föl ezalatt Ákos, az elhagyott nyugodalmas jólétre gondolván. Őt nagyon is
                  megtörte a fáradság, míg Pál oda se nézett neki. Ellenkezőleg, mennél távolabb
                  voltak a szabolcsi kastélytól, annál vidámabb lett. Énekelt is, fütyölt is
                  éhgyomorra.
            </p>
				<p>
               Elkerűlték a falvakat; kerűlték a tanyákat; a járatlan utakat
                  keresték. Meg is tévedtek néha és bárha mindenkép el akarták kerűlni a
                  kérdezősködést: meg-megszólítottak egy-egy fuvarost vagy mezei munkást:
            </p>
				<p>
               - Jól haladunk-e Szatmár vármegye felé?
            </p>
				<p>
               Egyszer vissza kellett térniök azon az úton, a merről jöttek, hogy el
                  ne téveszszék a helyes irányt. Egyébképen biztosan és gyorsan haladtak czéljuk
                  felé. Csak a mikor a nap nyugovóra szállt, akkor rettentek meg egy kissé. Hol
                  hajtják le álmos fejüket? Hol tesznek szert egy kis darab kenyérre?
            </p>
				<p>
               Elhatározták, hogy betérnek valami faluba. De semerről sem látszott
                  most feléjük barátságos falusi torony. Sivó homokon jártak, tövis vérezte meg
                  minduntalan a két törpe szügyét. Szerb tövis, bojtorján volt ennek a vidéknek
                  legszebbik virága; legjobbik gyümölcse pedig gyalogbodza fekete bogyója; igen
                  alkalmatos tintacsinálásra, de eledelnek csak olyan, mint a tintaleves,
                  papirgaluska...
            </p>
				<p>
               Ákos nemcsak sóhajtozott, de nyögött is már. Pál vigasztalta:
            </p>
				<p>
               - Ugyan, ugyan! ne légy ilyen anyámasszony katonája! Hát fáradtak
                  vagyunk, hát éhesek vagyunk, majd eszünk, majd kipihenjük magunkat otthon.
            </p>
				<p>
               - Otthon! Hol van még az!
            </p>
				<p>
               - Mindjárt otthon leszünk. Nekem ez a vidék már olyan ismerősnek
                  tetszik.
            </p>
				<p>
               - Én meg alig látok egy pár lépésnyire, olyan sötét van.
            </p>
				<p>
               Csakugyan elérte őket az este, csillagtalan sötétben bandukoltak
                  előre. A hold fekete felhő köpenyébe volt burkolózva, nem látszott ki, csak az
                  orra hegye.
            </p>
				<p>
               Mind sötétebb, mind félelmetesebb lett a tájék. Olyan nagy csendesség
                  volt körűlöttük, mintha a föld meg a levegő minden lakosa kihalt volna. De ezt a
                  némaságot egyszerre hangos élet váltotta föl. Legelsőbb is megmozdúltak a
                  levegőben élők, a madarak.
            </p>
				<p>
               Nagy csapatokban és egyenként suhogó szárnycsapással szálltak egy
                  más, talán jobb vidék felé. Ők tudják már, hová, aligha nem lombváraikba
                  igyekeztek. És milyen alacsonyan szálltak! Egy fecske, a melyet álmából kelthetett
                  föl a készülődő vihar, olyan álmosan, lustán szállott, hogy az egyik szárnyával
                  megérintette az Ákos arczát. Ákos megréműlve sikoltott föl, Pali meg
                  nevetett:
            </p>
				<p>
               - Oh, te anyámasszony katonája, csak egy fecske!
            </p>
				<p>
               No de bensejében a kis Szíhalmi is meg volt illetődve. Különösen, a
                  mikor megmozdúlt a föld is. A mint, kiérvén a homokos vidékből, lába kelt a
                  rögnek. Itt, egy bokor mögül, felugrott valami. Róka volt, igyekezett a komé haza,
                  az odujába. A farkát a lába közé kapta és szörnyen inalt előre, családja otthon
                  azóta ijedezve várja, talán sikongják is rókanyelven:
            </p>
				<p>
               - Szegény papa, szegény papa, legalább ha esernyőt vitt
                  volna!...
            </p>
				<p>
               Bizony, a ravaszdi állatnak nem volt esernyője. Igyekezett is, úgy
                  mint a szélvész. A békák ezrei már sokkal lomhábban indúlának meg. Eszük ágában
                  sem volt megijedni, ellenkezőleg, nekik tetszett a zivatar készűlődése.
            </p>
				<p>
               És voltak közöttük olyanok is, a kik tetszésüket vidám kuruttyolással
                  és kvakogással fejezték ki.
            </p>
				<p>
               - Hohó! itt valahol mocsár vagy tó van; vigyázzunk! - suttogá
                  Szíhalmi Pál.
            </p>
				<p>
               - Onnan brekegnek a békák? - kérdé vaczogó foggal Ákos.
            </p>
				<p>
               Hatalmas mennydörgés fojtotta el a Pali válaszát, a békák brekegését
                  és mindama zajt, mely a közeledő vihart szokta megelőzni. A tintafeketeségű, vak
                  éjszaka megremegett a hatalmas dörgéstől; megremegtek az éj kis vándorai is, a
                  fáradt diákok.
            </p>
				<p>
               Ákos leült a földre, lovacskájának hasa alá, Pali azonban, ha egy
                  kissé meg is döbbent, nem vesztette el bátorságát. Odaállott a fülöket hegyező
                  lovak elé, simogatta a nyakukat, a homlokukat, szólongatta, csitította őket.
            </p>
				<p>
               Nem hajtottak rá többé. Az ég zengése siketítő csattanásban
                  végződött: leütött a villám, valahol közelben. Egészen közel, egy pajtába, fel is
                  gyújtotta a fedelét.
            </p>
				<p>
               Az égő viskó egyszerre megvilágította a vidéket. Megvilágította a két
                  egri diákot is, a kik közűl az egyik a földön térdelt, fejét lehajtva imádkozott.
                  A másik merően, egyenesen állott, még mindig kezében tartva a lovak gyeplőjének
                  egy darabját, mely kezében maradt, a mikor a megbokrosodott paripák a villámlástól
                  megvadulva elszabadúltak tőle.
            </p>
				<p>
               És Szíhalmi Pál még mindig nem vesztette el bátorságát. Végignézett a
                  tájékon: vajjon nincs-e valamerre legalább egy hodály (birkaakol), a hol a zápor,
                  talán felhőszakadás elől meghúzhatnák magukat? A meggyúladt pajta közelében nem
                  volt semmi építmény, hacsak két nagy gémes kutat nem számítunk épületsorba. Még
                  csak egy nyomorúságos istálló se látszott, mégis egy csoportba futott, fejüket
                  egymás nyakán nyugtató lovak állottak a kutak vályúi előtt.
            </p>
				<p>
               Vagy száz csikó, egy egész ménes szorúlt ott össze. Egy rész
                  türelmesen várta a záport, egy másik rész azonban füleit hegyezte, ijedten, vadúl
                  horkolt, nyerített. És a mikor az elszabadúlt kis lovak egyszerre csak közéjük
                  vágtattak: még nagyobb lett az izgalom.
            </p>
				<p>
               Pali megismerte lovaikat. Szinte megnyugodott, hogy most már jó
                  helyen vannak. Ismerős volt a pusztai élettel és tudta, hogy ott, a hol ménes van,
                  csikósnak is kell lenni.
            </p>
				<p>
               - Jerünk oda! - szólt, vállára ütvén a még mindig térden álló
                  Ákosnak.
            </p>
				<p>
               Megindúltak a ménes felé. Az égő pajta világította be útjokat, nem
                  kellett többé botorkálniok. De az ég még mindig zengett, a fekete felhőket vörös
                  villámok szelték keresztűl. A levegő kihalt: csak egy-egy elkésett fecske és
                  valami elbizakodott ragadozó madár mutatkozott még. Esni kezdett, ritkásan, de
                  igen nagy cseppekben.
            </p>
				<p>
               A mikor a fiúk a ménes közelébe érkeztek, akkor indúlt meg a zápor
                  teljes erejével. Mintha cseberből öntötték volna, úgy ömlött. A pajta tüzét
                  kioltotta egy pillanat alatt és ezzel kialudt minden fény. Rettenetes sötétség
                  borúlt ujra az egész tájékra, a gyerekek nem láttak semmit és csak vaktában
                  igyekeztek előre. Hova? magok sem tudták. De, a mint igy igyekeztek, egyszerre
                  csak egy-egy kéz ragadta őket torkon. A csikós fogta őket meg két erős
                  markával!
            </p>
				<p>
               - Kik vagytok? Mi járatban jártok! - kiabált rájok harsány
                  szóval.
            </p>
				<p>
               - Szegény diákok, eltévedtünk, a lovaink ide tévedtek a ménesbe! -
                  felelte Pál.
            </p>
				<p>
               A csikós nagy szál ember volt, nagyon le kellett hajolnia, hogy
                  szembe nézhessen az apró emberekkel. Hát inkább fölemelte őket magához és
                  pipájának tüzénél - mert a pipát sem vette ki ezalatt a szájából - megszemlélvén
                  őket, szépen letette újra!
            </p>
				<p>
               - No, fékom adta, szolgáim, ti ugyan bőrig áztatok! - mondá résztvevő
                  hangon. Aztán egy pár pillanatig, mintha észre se venné őket, belenézett a szurok
                  sötét éjszakába. Sötétben is úgy meglátott mindent, akár csak a bagoly.
            </p>
				<p>
               - Ühüm! - mondá, a mikor ismét megszólalt - látom már a
                  lovacskáitokat! No majd kiválogatjuk reggel. Addig, a mig a zápor tart, húzzátok
                  meg magatokat valahol.
            </p>
				<p>
               - Hol? - bátorkodott kérdezni Pali.
            </p>
				<p>
               - Hát egyiteket elvállalom én az én házamba, a másikat meg majd
                  elkovártélyozza a bojtár. - Hé, Marczi! - kiáltott egyet a csikós.
            </p>
				<p>
               A bojtár, a ki felhőszakadás közepett állva szundított, lakást adott
                  Ákosnak. A gazda meg Pálnak.
            </p>
				<p>
               Ez a lakás pedig nem volt egyéb, mint a csikósnak meg a bojtárnak a
                  bundája. Bebújtatták alá a fiúkat. Befértek szépecskén, nagy volt a bunda és mind
                  a két pusztafia hatalmas szál legény. Akárcsak valami kisebb fajta torony, úgy
                  állottak mind a ketten a puszta közepén. Mozdulatlanúl, szivükben nagy
                  nyugalommal. Az egyik pöfékelt, a másik szundított, a mig fölöttük zúgott a zápor,
                  dörgött és villámlott az ég.
            </p>
			</div>
			<div type="chapter">
				<head>
               Útban hazafelé.
            </head>
				<p>
               Oh be szép hajnalra virradtak! Ilyen szép kék eget, annyi pacsirtát,
                  ilyen virágos, szép mezőt nem láttak még soha. Az éjjel meggyűlt esővizet menten
                  megitta a szomjú föld, jól is eshetett neki, mert kivirágzott véges-végig. Azt a
                  jó illatot, azt a pompás kakukfű, czitromfű-illatot! Ákos azt mondta rá:
            </p>
				<p>
               - Soha ilyen jót!
            </p>
				<p>
               Pali meg igy szólt:
            </p>
				<p>
               - Soha ilyen szépet!
            </p>
				<p>
               Fáradtak se voltak, éhesek se voltak, csak boldogok voltak. A csikós
                  meg a bojtár elmentek egy kissé odább bajmolni a lovakkal, ők meg lefeküdtek a jó
                  emberek otthagyott bundáira. Belűl száraz volt a bunda. Hanyat fekve nézték a
                  szépséges kék eget.
            </p>
				<p>
               - Hát ez volt tegnap olyan haragos fekete? - mondá az egyik.
            </p>
				<p>
               Nézték a levegőben játszó, éneklő, fütyürésző vidám madárnépet.
            </p>
				<p>
               - Hát ezek voltak tegnap megréműlve olyan nagyon? mondá a másik.
            </p>
				<p>
               A vihar, a felhők rossz kedve elmúlt végkép.
            </p>
				<p>
               - Úgy-e, megint virradt ránk szép világ! - szólt Pál diák vidáman és
                  fekvőhelyéről felugorva, egészen nekitüzesedve folytatá:
            </p>
				<p>
               - Hanem most már pihentünk, a csikós szívességéből jól is
                  früstököltünk, szalonnát kenyérrel bőven, hát már most megint usgye, útnak! Előbb
                  azonban várjuk be a mi kedves éjjeli házigazdáinkat. Itt jönnek ni!
            </p>
				<p>
               A csikós és bojtárja letelepedtek a gyerekek mellé. Mondá az
                  első:
            </p>
				<p>
               - Merre van utatok, mi dologban jártok?
            </p>
				<p>
               Pali felelt erre:
            </p>
				<p>
               - Haza akarunk menni, édes szüleinkhez, Szinyér-Váraljára, oda valók
                  vagyunk. Igaz-e, hogy arra nagy háborúság van?
            </p>
				<p>
               A csikós nem tudott róla mit sem.
            </p>
				<p>
               - Pedig - mondá - ha volna, csak tudnám. Tegnapelőtt benn voltam a
                  főtiszttartónknál.
            </p>
				<p>
               - Hol? - kérdé izgatottan Szíhalmi Pali.
            </p>
				<p>
               - Emitt e! - szólt a csikós és a nagy messziségből idelátszó toronyra
                  mutatott a pipája kurta szárával.
            </p>
				<p>
               - Hogy hivják azt a helyet?
            </p>
				<p>
               - Erdőd.
            </p>
				<p>
               Mind a két fiú egyszerre örömkiáltásban tört ki. Hát ilyen közel
                  vannak már czéljukhoz, ide értek Erdőd alá! Hiszen onnan már csak egy ugrás - no,
                  jó nagy ugrás - Váralja.
            </p>
				<p>
               Pali örömében szeretett volna tánczra kerekedni. De okos fiú volt,
                  úgy örömén, mint bánatán tudott uralkodni. Gondolta magában: végezzük el a
                  dolgainkat, aztán örvendjünk.
            </p>
				<p>
               A szabolcsi kis király vendégszerető házából való hirtelen eltünésük,
                  meg a két apró lovacska elhozatala, mi tűrés-tagadás, nyomta a
                  lélekismeretüket.
            </p>
				<p>
               Szíhalmi Pál odaállott hát a csikós elé és szólott hozzá ígyen:
            </p>
				<p>
               - Édes jó bátyám! hálával tartozunk mi kegyelmednek, hálával, de
                  nagygyal! Hát még milyennel tartoznánk, milyen örökétig hálás emberei maradnánk,
                  ha megtenné azt, a mire kérem.
            </p>
				<p>
               - Mire kérsz, szolgám, halljuk! - szólt a csikós.
            </p>
				<p>
               - Nagy, nagy dologra, bátyám! Arra, hogy valami biztos emberével
                  vitesse haza ezt a két törpe lovat. Mástól kértük kölcsön. Meg oszt’egy levelet
                  is, a mit a tulajdonosnak írok. Megáldja kelmedet a jó Isten, azonfelül becsületes
                  borravalót is kap a lovak gazdájától.
            </p>
				<p>
               - Megteszem, megteszem, - mondá a csikós. - De hát ki lenne az a
                  gazda és merre van lakása?
            </p>
				<p>
               - Hát Szabolcsban, a szabolcsi kis király.
            </p>
				<p>
               A csikós kivette szájából a pipája szárát. Ezt is ritkán
                  cselekedhette. De hát meg volt lepődve nagyon, a régi gazdája volt a szabolcsi kis
                  király, ott volt bojtár, mielőtt a Károlyi grófokhoz beállott volna gazdának.
            </p>
				<p>
               A tulajdon öcscsét küldi el oda, lóra ülteti még délben.
            </p>
				<p>
               Pali leült sebtében megírni a levelet, plajbászszal egy darabka
                  papirosra, melyet véletlenül vitt a pusztára a szél. Kicsiny papirosra csak ennyit
                  írhatott:
            </p>
				<p>
               „Szeretett és tisztelt jóltevőm! Ez a becsületes ember átszolgáltatja
                  - remélem, hiánytalanúl - a lovacskákat, melyeket én nagyságos jóltevőmtől kölcsön
                  venni bátorkodtam. De ez nem lehetett máskép, haza kell mennem, az apám rabságban,
                  az anyám gyászban. Nem is az az én becsületes nevem, a mit ottan mondtam, hanem
                  más. Meghallja még nagyságos uram, a mikor elébe állok megköszönni nagy szíves
                  jóságát, Ildikót, kedves barátnénkat tiszteltetjük szépen, valamint köszöntjük
                  alássan kegyelmedet és az egész háznépet. Jó egészség kivánással és mély
                  tisztelettel zárom levelemet. Hű szolgája, az egri diákok.”
            </p>
				<p>
               Összehajtogatta Pali a levelet, kereken, czédulaformára, aztán átadta
                  a csikósnak, a ki parolázott vele:
            </p>
				<p>
               - Rendben lesz minden, öcsém, aminthogy a nevem Kisbedécsi
                  András!
            </p>
				<p>
               - No, az én nevem meg Szíhalmi Pál. Lehet, hogy még én is jót fizetek
                  jóval. Ne feledjen el kegyelmed, áldja meg az Isten!
            </p>
				<p>
               Gyalogszerrel indúlt meg a két egri diák. Vígan fütyörészve, a nagy
                  útnak oda se nézve. Szatmár felé jártak már. Pali errefelé tudta is az utat
                  valamelyest. Tudta, hogy emide hét hosszú mértföldön át az ecsedi láp nyúlik el,
                  azt jó lesz elkerűlniök, mert ott mozog, inog, járkál a föld maga is. Ingoványos
                  mindenfelé, belévesznének abba.
            </p>
				<p>
               Helyes is, rövid is volt az út, a melyre tértek, úton-útfélen
                  elemózsiát is találtak. Itt földi szedert, amott jó, érett, hamvas kökényt.
            </p>
				<p>
               Alig esteledett, már Erdődön voltak, az erdődi vár előtt
                  megálltak.
            </p>
				<p>
               Palinak ugyancsak megdobbant a szive. Hisz itt már minden ismerős. A
                  levegőnek tulajdon olyan édes illata van, mint otthon, azok a fák szegik be az
                  utat, olyan a dudva is, az a bogár is, mint odahaza. Galambok szállnak le a vén
                  erdődi várra: nem váraljaiak-e? Kánya száll a levegőben, a szájában gerle: nem az
                  ő udvarukról hozza-e?
            </p>
				<p>
               A bátor fiú most igazán el volt fogódva, alig tudott szóhoz jutni,
                  pedig Ákos kínozta már. Fáradt volt, hol fognak meghálni.
            </p>
				<p>
               - Hát hol? A várkertben! Ismerek ott egy pompás lugast, pompás
                  gyeppad van benne - mondá Pál vidáman.
            </p>
				<p>
               Bementek a várkertbe. Szabad volt abban a járás. Csudaszép volt ez a
                  kert, pedig emberi kéz nem igen igazgatott rajta. El volt hagyatva a kert is, a
                  vár is. Az egykor oly hatalmas vár most a híres és gazdag Károlyi grófok
                  főtiszttartójának, Szendrey úrnak lakásáúl szolgált. Csendes volt, békés volt, a
                  mily békétlen, a milyen zajos egykor. A mikor még Drágffy Endre, a hatalmas kényúr
                  lakott és uralkodott benne, rémítve a vidéket, uralkodva környékén elevenek és
                  holtak fölött. Olyan gőgös, olyan büszke úr volt egykor. Most számadásokkal
                  foglalkozó csendes irnokok tanyáznak a legszebbik szobájában.
            </p>
				<p>
               Pali ismerte a vár történetét és barátjának beszélt róla egyetmást, a
                  míg az falevelekből párnát csinált a gyeppadra. Pompás fekvő helyük kerűlt,
                  hamarosan le is rúgták a csizmát és lefeküdtek.
            </p>
				<p>
               Alig feküdtek ott pár pillanatig, lassú lépteket és még lassúbb
                  beszédet hallottak. Kilestek a lugas sűrűjén által. Egy fiatal férfi és egy fiatal
                  nő jöttek erre. Karonfogvást jöttek, férj és feleség vagy testvérek lehetnek, -
                  gondolta magában Pali. Pedig nem azok voltak.
            </p>
				<p>
               Az ifjú: Petőfi Sándor; a nő meg jegyese: Szendrey Julia, a ház
                  urának lánya.
            </p>
				<p>
               A mint közelebb értek a lugashoz, Paliék jól hallották, mit beszélnek
                  egymással. Hallották, hogy a nő Petőfi Sándornak szólítja a férfit, a kit Pali egy
                  képről, a mit az ujságban látott, nyomban meg is ismert.
            </p>
				<p>
               - Petőfi! - kiáltotta el magát lelkesedve, hangosan. Nem tudott
                  uralkodni többé magán, szive majd kiszakadt örömében, hogy láthatta Magyarország
                  legnagyobb költőjét, kinek betéve tudta szépséges szép verseit, a melyeknél
                  szebbet nem írt még soha földi ember, sem magyar, sem más nemzetbeli, senki,
                  senki!
            </p>
				<p>
               A nagy Petőfit látta. Azt, a kinek dicsőséges nevét hangoztatta az
                  egész ország. Petőfit, a haza, a szabadság dalnokát, szegények, ügyefogyottak,
                  elnyomottak védelmezőjét, a nép hatalmas barátját.
            </p>
				<p>
               Szíhalmi Pál tudta, mégis alig akarta elhinni, hogy ő az. Hogy Petőfi
                  Sándor is csak olyan ember legyen, mint más, legyen feje, keze, lába, mint más
                  halandónak. Ime, hát ő is csak ember volt, de milyen ember! Meglátszott rajta,
                  hogy kicsoda. Kedves, barna arczú volt, szép, villogó szemei voltak. Egész arczán
                  meglátszott, hogy sok millió ember közűl ő az az egyetlen, a ki gyönyörűségére,
                  nagy lelki örömére szolgál sok millióknak.
            </p>
				<p>
               Pali alig tudta türtőztetni magát, hogy oda ne rohanjon hozzá és meg
                  ne csókolja a kezét ezerszer meg ezerszer. De látta, hogy a költő nagyon el van
                  merűlve, talán most is csudaszép verseinek egyikén gondolkodik. Visszafojtott
                  lélekzettel nézte... szinte könnyes szemekkel nézte, a míg csak arájával együtt
                  eltűnt egészen.
            </p>
				<p>
               Ákos csakhamar elaludt. Pali sokáig ébren volt, a nagy költő nótáit
                  dúdolgatva magában. Aztán elaludt ő is, mélyen, édesen. Olyan szépeket álmodott.
                  Azt álmodta, hogy beszélt Petőfivel, homlokon csókolta és megigérte neki, hogy
                  apját kiszabadítja a börtönből.
            </p>
				<p>
               Szinte sajnálta, a mikor felébredt. Most már vége a szépséges
                  álmoknak.
            </p>
			</div>
			<div type="chapter">
				<head>
               A kazamáta.
            </head>
				<p>
               Kora hajnalban rigófüttyre ébredtek. Nem nyújtózkodtak, talpra
                  ugrottak azonnal.
            </p>
				<p>
               - Jerünk, holnap hajnalban már otthon is lehetünk! - mondá Pali.
            </p>
				<p>
               A kis Viparína már indúlt is előre, nekiszaladt a garádnak, hogy
                  átugorja, Szíhalmi Pál azonban hirtelen az Ákos kabátja után kapott:
            </p>
				<p>
               - Hopp, hó! valami jutott eszembe... Még a kis iskolába jártam
                  Váralján, akkor beszélte a dadám meg a gazdánk, Kolonay bácsi...
            </p>
				<p>
               - Mit! - vágott közbe égő kiváncsisággal Viparína.
            </p>
				<p>
               - Azt, hogy az erdődi vár kertjében, az alsó bástyánál, egy vén
                  fügefa alatt nyilás van. Ez a nyilás egy nagy, hosszú alagútba szolgál, úgy
                  hivják: „a kazamáta”. Hosszú, hosszú... elvezet egészen a szinér-váraljai várig.
                  És ezen át mégis félszer rövidebb az út, mint fenn a föld felett... Hátha
                  megpróbálnók ezen át jutni hazáig?
            </p>
				<p>
               Ákos elhalványodott, de azért azt mondta:
            </p>
				<p>
               - Jerünk.
            </p>
				<p>
               - Nálunk van-e még a fáklyadarab, a mit hazúlról hoztunk?
            </p>
				<p>
               A kis Viparína a kabátja alól kihúzta a fáklyadarabot. Pali ezt
                  Potyoró uramtól kapta, a ki nagyon szeretett temetésre járni a fáklyák és
                  gyertyákért.
            </p>
				<p>
               Ezzel bátran nekiindúlhattak akár egy álló napig tartó éjszakának is.
                  Meg is találták a kazamáta nyilását, neki is indúltak. Nagyon bátran, vígan ment a
                  dolog kezdetben. Az alagút mindegyre szélesbedett előttük s nem volt sötétebb,
                  mint egy szelelőlyukas pincze. Aztán a fala oly sima volt, mint akár egy
                  lakószobáé, sőt simább és fehérebb olyik helyen. Csupa ezüstszin volt a rárakódott
                  salétromtól.
            </p>
				<p>
               A kis Viparína meg nem állhatta, hogy egy pár marok salétromot le ne
                  kaparjon a falról. Örűlnek majd neki otthon, - gondolta magában - de ő maga is
                  örűlt.
            </p>
				<p>
               Mindketten örűltek, a fáklya pompásan lobogott, akadálytalanul
                  mehettek előre. S ha néhol meg is szűkűlt a kazamáta, egyszerre ismét egész nagy
                  bolthajtásos teremmé terjeszkedett ki, a hol falán egykor, két-három évszázaddal
                  ezelőtt, ezüst kupából bort ittak az ősök, a hősök, daliás leventék, lovagok.
            </p>
				<p>
               Pali talált is egy szarvasbőrből való hatalmas keztyűt, most ráférne
                  egy ember fejére is... Milyen nagy ember lehetett, a ki itt feledte úgy kétszáz
                  esztendővel ezelőtt. Avagy talán kripta volt ez a pompás, boltozatos terem? A
                  durva padolaton kövek, törmelék közül egy fényes tárgy csillogott feléjük. Pali
                  utána nyúlt. Egy nagy, betört homlokcsontú, de ép fogú koponya volt. Réműlve
                  ejtette ki kezéből.
            </p>
				<p>
               Most már egy kissé furcsán érezték magukat mind a ketten. Az alagút
                  padmalyáról kövek hullottak le, a mint lépteik neszére menekűltek a denevérek. A
                  kis Viparína szeretett volna visszatérni, de nem mert szólani Palinak. Mentek hát,
                  folyton mentek előre.
            </p>
				<p>
               A föld alatt vezető út mindegyre szűkűlt. A padmalyról lehulló nedves
                  cseppek fölberzelték a fáklya lángját. A fáklya lángjának füstös világa
                  visszatükröződött a fal csillogó kvarczkoczkáin, ezeken a sajátságos színes
                  köveken, melyeket a kis Viparína minduntalan hol aranynak, hol aczélnak nézett.
                  Majd a midőn olyan helyhez értek, a hol a fal selymes fényű faopállal volt
                  kikárpitozva: nem tudott hová lenni bámúlatában. Erőnek erejével ilyen
                  opáltörmelékkel akarta teletömni zsebét. De nem fért már abba semmi. Tele volt
                  minden zsebe almával, körtével, a mit az erdődi várkertből hoztak magukkal.
            </p>
				<p>
               Így mentek, mendegéltek előre. Egyszerre csak a föld alatt egy kis
                  patakhoz értek. Sötét volt a vize s kövér, tömzsi halcsíkokkal volt tele, mint a
                  halas kofa halcsíkos hordója. Átgázoltak a vízen, de a patak újra csak elébük
                  kerűlt. Mindegyre kerűlgette őket. Az utolsó kacskaringója már oly mély volt, hogy
                  sötét, de tiszta vize övig ért. Most már Pali is fázott, sőt a hideg is
                  borzongatta, akár Viparínát. De nem akart többé visszafordulni. Hitte, hogy már
                  nem lehet messze a váraljai nyílás.
            </p>
				<p>
               ...A fáklyájuk fogyott... elfogyott... az erejük gyengűlt... már csak
                  vonszolták magukat előre. A kazamáta egyre szűkűlt: csak guggolva hatolhattak
                  immár lefelé. Így mentek, mentek a sötétbe, reszketve, fázva, utoljára éhezve is.
                  Mióta tart és meddig fog még tartani ez az út? nem is sejtették, de az majdnem
                  bizonyosnak tetszett előttük, hogy már több nap múlt el, mint egy, a mióta
                  megindúltak. Talán kettő, talán három is. És meddig fog még tartani? Talán sohasem
                  ér már véget? Talán itt kell meghalniok, mielőtt látták volna a napvilágot, az
                  otthont?
            </p>
				<p>
               Hasmánt kellett előre csúszniok. Pali csúszott elől, utána Viparína,
                  a ki nyögött és sóhajtott. Mind a ketten véreztek. Pali olykor-olykor hátranyúlt:
                  jön-e utána Ákos? Nem maradt-e el, nem alélt-e el, nem halt-e meg útközben?
                  Ijedten vette észre, hogy nem érzi többé. Épen most, a mikor aranyos, kékes nyilás
                  ragyog előtte, a mikor végre megtalálja a nyilást és kiugrik a nyiláson át. Körűl
                  se nézve, kétségbeesett réműléssel kiáltja bele barátja nevét a kazamátába:
            </p>
				<p>
               - Ákos, Ákos!
            </p>
				<p>
               Egy iszonyatos hang felelt rá vissza: háta mögött a kazamáta
                  egyszerre óriási dübörgéssel omlott össze és elzárta örökre ezt az utat s maga alá
                  temette a hű barátot.
            </p>
				<p>
               Legalább ez a gondolat nyilalt át a Szíhalmi Pál agyán, de ugyanebben
                  a pillanatban gyönge kaczagást hallott. A kis Viparína ott állt előtte: az
                  izgalomban észre se vette, hogy elébe kerűlt egy darabon s hamarabb jutott a
                  szabadba mint ő.
            </p>
				<p>
               Megölelték egymást, aztán elhárították maguk elől azt a cserjét, mely
                  elfogta a látást szemük elől.
            </p>
				<p>
               Egy minden oldalról elzárt, tündéri, mély, meredek szikláktól
                  környezett völgybe jutottak.
            </p>
				<p>
               Hol vannak?
            </p>
				<p>
               Otthon nem, annyi bizonyos. Sőt talán távolabb a hazai földtől, mint
                  valaha. Aligha el nem tévedtek a kazamátában és ott bukkantak ki a napvilágra, a
                  hol keresni valójuk nincsen. Pali, a milyen gyors eszű fiú volt, azonnal látta,
                  hogy nagy bajba kerültek. Szive elszorúlt, sírni szeretett volna, ha nem olyan
                  derék legény, mint a milyen.
            </p>
				<p>
               Azt gondolta, ki is mondta:
            </p>
				<p>
               - No, most itt bajba kerűltünk, lássuk, hogyan szabadúlunk ki
                  belőle.
            </p>
				<p>
               Talán visszatérnek az alagúton?
            </p>
				<p>
               De az alagút kapuja összerogyott, örökre bezárúlt mögöttük. Belátták,
                  hogy arrafelé nem szabadúlhatnak többé. Hanem előre!
            </p>
				<p>
               - Nézzük meg, hol vagyunk! - mondá Pali.
            </p>
				<p>
               Hatalmas nagy fák zárták el előttük az utat. Valóságos lombvár
                  emelkedett velök szemben. Talán valami erdőre bukkantak és annak a mélyében kell
                  most étlen-szomjan vándorolniok? Mindegy, neki vágtak.
            </p>
				<p>
               A nagy ismeretlen fák között nem valami könnyen haladhattak előre.
                  Sűrű, sötét bokrok, mindenféle ragadós és szúrós növevények, testükre akaszkodó
                  indák akadályozták őket előre való törekvésükben. De egyszerre csak, mintha
                  elvágták volna az erdőséget: egy nagy, napsugaras, vidám térségre találtak.
            </p>
				<p>
               Ákos felkiáltott örömében; terhük alatt roskadozó gyümölcsfákat
                  pillantott meg a térség közepén. Körös-körűl pedig illatos, czifra, gyümölcstermő
                  bokrokkal kerített virágágyakat.
            </p>
				<p>
               Valami csudálatos szép kert volt ez, de a melynek, úgy látszott, soha
                  senki nem szedte még le virágát, gyümölcsét. A rózsaligeteket nem érintette
                  kertész keze soha, az arany almaként ragyogó gyümölcsöket nem a gazda rázta le,
                  hanem a szél, a madarak számára.
            </p>
				<p>
               - Hohó! - szólt Pali - vídám világba kerűltünk. Csak azt szeretném
                  tudni, kié ez a kis tündérország? És hogy szabad-e hozzá nyúlnunk a
                  terméséhez?
            </p>
				<p>
               - Hogyne volna szabad! - mondá Ákos - hisz senkié, tehát mindenkié ez
                  a paradicsom. Nincs itt ember sehol, valami erdőség ez, a melyet rajtunk kivűl
                  talán nem ismer senki.
            </p>
				<p>
               - Magam is azt hiszem, hogy valami rejtekhely ez, valaha régen ember
                  volt a gazdája, de most egyedűl a jó Isten parancsol belőle! - tódította Szíhalmi
                  Pál.
            </p>
				<p>
               - No, hát akkor épúgy a mienk, mint a másé! - mondá Ákos, és mert ép
                  egy nagy baraczkfához ért, mindjárt szakított is annak a hamvas, húsos, nagy
                  gyümölcséből.
            </p>
				<p>
               Hát bizony az gyümölcs volt, nem holmi csalóka káprázat, mint a
                  milyennek a fiúk hitték az első pillanatra attól tartván, hogy mint a mesében, a
                  gyümölcs eltünik, mihelyest hozzá nyúlnak. Nem tünt el, ellenkezőleg hullott a
                  fejükre, vállukra, ölükbe nagy finom baraczk, császárkörte, alma, berzenczei
                  szilva, lószemű szilva. Hullott annyiféle gyümölcs, hogy valamennyit nem győzték
                  még csak megkóstolni se.
            </p>
				<p>
               Az igaz, hogy jól megéheztek, de most meg is ebédeltek jól.
                  Lakmározásukat nem zavarta semmi és senki, hiába néztek nagy szemesen erre is,
                  arra is: egy lelket sem láttak. De mégis, mintha valami különösen vékony lábszárú
                  úr közelednék feléjük nagy lassú méltósággal! Megrezzentek tőle egy pillanatra,
                  elnevették magukat egy pillanat múlva: csak egy gólya volt. Egy unatkozó, magános
                  vén gólya, a ki látta, de mégis, mintha észre se vette volna őket. Egy pár
                  lépésnyire tőlük megállt, apró szemével rájuk hunyorgott, a csőrével vágott egyet
                  a levegőben és azzal megfordúlt, nagy lassan más irányba térve. Csakhogy nem
                  beszélt. Bizonyosan ilyenformán szólt volna:
            </p>
				<p>
               - Jó napot! jó napot! Hát mit keresnek erre az úrfiak? No csak
                  mulassanak jól!
            </p>
				<p>
               Mulattak is, örvendtek is kedvükre. A kiállott szenvedéseket, minden
                  nagy bajukat egyszeriben elfelejtették itt a szépséges virágok és drága jó
                  gyümölcsfák közepette. Barátságos, szelid, vidám világ volt itt. A gyümölcsös
                  mostani tulajdonosai, a sok apró madárnép, egy cseppet sem irigykedtek rájuk, hogy
                  ők is odaültek lakomájokhoz. Még csak el sem rebbentek a fáról, melynek ágába a
                  két egri diák belecsimpajkodott; rigó is, ökörszem is csak fütyöréztek vidáman
                  tovább, madárszóval bizonyosan azt mondták: „Egyetek, gyerekek, jut is, marad
                  is!”
            </p>
				<p>
               Lakmározás után egy nagy, szelíd gesztenyefa hűvös árnyékába tértek
                  nyugodni a gyerekek. Ugyan elkelt már nekik a nyugalom, hisz oly régen nem
                  pihentek. A hogy lefeküdtek, el is aludtak nyomban, nem volt szükségük
                  ringatásra.
            </p>
				<p>
               Este volt már, a mikor fölébredtek. Este volt, de hold sütött,
                  nappali világosság árasztotta el a bűvös kertet. Csak most látták, micsoda
                  tündérországba kerűltek itten. Igaz, hogy ez a szépséges ország egy kissé
                  félelmetes vala. Csudálatos csend ült a tájékon, csak a lombok szelíd, halk
                  muzsikája hallatszott. A szellő játszott a leveleken valami nagyon hosszú altató
                  dalt.
            </p>
				<p>
               A fiúk nem mertek egymással hangosan beszélni, csak susogva
                  szóltak:
            </p>
				<p>
               - Jó Isten, nem álmodunk-e? - szólt Pali.
            </p>
				<p>
               - Dehogy álmodunk, itt a markomban egy baraczk! - mondá Ákos.
            </p>
				<p>
               - De ha nem álmodunk, hol vagyunk hát? - folytatá a nagyobbik
                  fiú.
            </p>
				<p>
               - Tündérországban! - mondá a kisebbik reszkető szóval, félve is,
                  örvendve is. Úgy lehet, hitte, hogy a mesékből híres országba jutottak. Hogy ott
                  vannak, talán Pali is hitte egy kicsit. Hiszen itt minden olyan, mint a mesében,
                  csak a szépen szóló szőlő és arany alma hiányzik. Hátha az is itt van
                  valahol?
            </p>
				<p>
               A szépen szóló szőlőt, az arany almát nem találták meg, hanem a
                  gyümölcsösből északnak menve, egy nagyobbacska dombra találtak. Garádicsok
                  szolgáltak föl a dombra, mely mesterségesen lehetett csinálva, olyan szabályos
                  formája volt, mint egy kúpnak. A fiúk egy pár percz alatt fönt voltak az építmény
                  tetején és ottan fölágaskodva néztek körűl.
            </p>
				<p>
               Virágot, fát, cserjét láttak mindenfelől. A sűrű lombok közűl egy
                  helyen kicsillogott egy hatalmas ezüst tükör, bizonyosan valami tó volt. Háznak,
                  emberkéz építette alkotmánynak sehol semmi nyoma. Elhagyatott, óriási és ősrégi
                  kertnek látszott ez a hely, melyet minden oldalról meredek és magas sziklafalak
                  vettek körűl. És ezeken a sziklafalakon kapunak, kijáratnak, még csak hasadéknak
                  sem volt semmi nyoma.
            </p>
				<p>
               E falak közé vannak most bezárva, hogy fognak szabadúlni innen?
            </p>
			</div>
			<div type="chapter">
				<head>
               Tündérország elfoglalása.
            </head>
				<p>
               Kezdetben nem igen sokat törődtek a szabadulással.
            </p>
				<p>
               A bűvös szépségű hely elfelejtette vélök az otthont.
            </p>
				<p>
               Augusztus havának vége felé jártak. Hogy e hónap hányadik napján
                  érkeztek ide, azt nem tudták megállapítani. Valamint azzal sem voltak tisztában,
                  hogy péntek volt-e vagy szombat, mert nem tudták bizonyosan: töltöttek-e éjszakát
                  az alagútban? Ott mindig éjszakai sötétségben jártak.
            </p>
				<p>
               Pali, a megérkezésükre való napon, már visszanyerte lélekjelenlétét s
                  miután megmosdott egy patakocska kristály vizében, így szólott Ákoshoz:
            </p>
				<p>
               - No pajtás, most ugyancsak szép helyre kerűltünk. Hogy hová? azt
                  csak a jó Isten és rajta kivül még nagyon kevés ember tudja. Úgy lehet: a Kárpátok
                  valamely mély völgyében vagyunk, a honnan, a földrajzból tudom, nagy ügygyel
                  bajjal jár, ha éppen nem lehetetlen a kijárat. Legelsőbb is hát az a dolgunk, hogy
                  megismerjük ezt a helyet, megismervén, úgy rendezkedjünk be, hogy több napig, több
                  hétig, talán több hónapig is ellehessünk benne szenvedés nélkül.
            </p>
				<p>
               - Mit tegyünk - kérdé Ákos.
            </p>
				<p>
               - Határozzuk meg, micsoda nap van ma? Úgy vélem, szombat. Maradjunk
                  hát annál, hogy szombat van és irjuk föl ezt a napot valamelyik fa kérgére.
            </p>
				<p>
               Ákos éles kavicscsal egy császárkörtefa hatalmas törzsére
                  rákarczolta: szombat.
            </p>
				<p>
               - Már most - folytatá Pali - mindennap húzunk e szó mellé egy vonást.
                  Hatot egymásután, aztán e hat vonás alá újra mindennap egyet-egyet. Így mindig
                  megtudjuk, micsoda napot írunk és mennyi időt töltünk itten. Jó volna, ha valahogy
                  az órát is tudnók. Majd ha megtudjuk, merre fekszik dél, csinálunk napórát is.
                  Most azonban előbbre való dolog, hogy a tán beálló esőzések ellen védelmezzük
                  magunkat.
            </p>
				<p>
               - Csináljunk házat! - kiáltott föl örömében nagyot ugorva Ákos.
            </p>
				<p>
               - Csináljunk házat, mint Robinson Cruzoe, a puszta szigeten.
            </p>
				<p>
               Mind a ketten ismerték - és vajjon van-e, a ki nem ismeri - a
                  Robinson kalandjairól szóló szép könyvet, melyben legfőképen az van elmondva,
                  miképen segít magán a szegény hajótörött, kit sorsa egy lakatlan, emberektől
                  elhagyatott szigetre vezérel.
            </p>
				<p>
               Az ő sorsuk - úgy gondolták - hasonlatos a Robinson sorsához, de
                  rosszabb is, jobb is amazénál. Rosszabb, mert ők csak gyermekek, míg az férfi
                  volt, de jobb is, mert míg az csak egyedül volt, ők ketten vannak.
            </p>
				<p>
               - Csináljunk házat! Csináljunk házat! - kiáltozta Ákos és örömében
                  alig bírt magával.
            </p>
				<p>
               Az igazat megvallva, mindkettejüknek nagyon tetszett ez a dolog és
                  nyomban el is indulának lakásnak alkalmas területet és ahhoz való anyagot meg
                  szerszámot keresni.
            </p>
				<p>
               Ez volt egyszersmind első felfedező útjok is a titokzatos völgyben,
                  melyet Pál elnevezett az „Arany-alma völgyének.”
            </p>
				<p>
               A gyümölcsösből indultak neki legelső nagy útjoknak. Hogy
                  visszatalálhassanak ide, a merre csak mentek, Ákos a patakparton talált éles
                  kavicscsal egy keresztet vágott a fák kérgébe. Mert útjok mindenütt hatalmas nagy
                  fák között vezetett, százados tölgyek és óriási magasságú fenyvek között. Csakhogy
                  e fák, egy-két óra járásnyira is, úgy voltak ültetve, hogy egyenesen sorban
                  állottak, mint a katonák. Balkézről is egy beláthatatlan hosszúságu sor,
                  jobbkézről is ugyanígy.
            </p>
				<p>
               A fiúk itt mendegéltek előre. Nem igen pihentek, Pali kezdetben meg
                  sem állott, csak Ákos neszelt egyszer-egyszer a harkályok ácsolására és egészen
                  boldog volt, ha megpillantott egy-egy vörös ruhás ácsmestert, a mint faragcsált
                  valami óriási cserfán. Öröme meg épen nem ismert határt, a midőn meglepte a
                  mogyorótörő rigót lakmározás közben. Vörös héjú, piros bélű mogyorót falatozott a
                  rigó.
            </p>
				<p>
               - Adj belőle nekünk is! - szóltak a fiúk.
            </p>
				<p>
               Ettek, aztán tovább mentek. Mindig csak a két sor fa között.
                  Mulatság, öröm ott is akad elég. Szebbnél szebb, aranyos hátú, ritka bogarakra
                  találtak. Bezzeg, ha Egerben volnának most, kincset érne ez a sok ritka bogár.
                  Hejh, de ki tudja, milyen messze estek az egri hegyektől!
            </p>
				<p>
               Mind a két diák nagy bogárgyüjtő volt, minden odvasabb, öregebb fa
                  mellett megállottak egy-egy kicsit. Tudvalévő, hogy ilyen helyeken szeret tanyázni
                  a rovar, Leltek is annyi ritka és ékes bogárra, hogy egy egész gyűjtemény kitelt
                  volna belőle. Ákos két, nagyon kifejlett havasi czinczérre is talált, meg is
                  fogta, a zsebkendőjébe tette ezeket a drága jószágokat, melyekért odahaza vagy
                  Egerben egy-egy huszast is adnának a gyerekek. Épen hogy herkules-bogarat nem
                  találtak, de hát az délszakon él. A mi nagy bogarunk az orrszarvú, ebből találtak
                  is egy óriási példányra, fogtak egy iszonyú pohos münükét is. A nagy potrohú, kis
                  fejű münüke úgy meg volt hízva, hogy nem is menekűlt előlük, egy fogással az Ákos
                  markában volt. Hanem ottan aztán összezsugorodva, mozdúlatlanúl feküdt, mintha
                  kimúlt volna. Ravaszkodott, hogy eldobják és célját el is érte.
            </p>
				<p>
               Bogarászás közben gyorsan és vidáman telt az idő. Egyszer csak azon
                  vették észre magukat, hogy megéheztek; ilyenformán délfelé járhat már az idő. Egy
                  egész délelőttre volt hát szükségök, hogy a fasorból kiérjenek.
            </p>
				<p>
               Tópartra értek. Ez látszott hát az elmúlt éjszaka ezüst tükörnek! De
                  így közelről még szebb. A vize tiszta, mint a legtisztább kútvíz és a hol nem süt
                  rá a nap, le lehet látni a mélyére.
            </p>
				<p>
               A mélye pedig valóságos csudavilág. Mintha csak mesterségesen volna
                  kirakva csillogó kavicsokkal, melyek között, alatt és fölött pettyes pisztrángok
                  kergetőznek, nagy pontyok leskelődnek ezüstös és aranyos színű apró halakra. Ni,
                  ott meg valósággal egy arany hal siklik tova. Hogy kerűl ide és miképen tud itt
                  megélni?
            </p>
				<p>
               Ezer új dolgot láttak itt a gyerekek és ezer kérdést intéztek
                  magukhoz, egymáshoz:
            </p>
				<p>
               - Ni, ni, ez tán halas tó?
            </p>
				<p>
               - Az lesz bizonyosan. De hát amott az a fekete bajúszú valami, ott a
                  sekélyes parton, vajjon nem rák-e?
            </p>
				<p>
               - Halló, hopp! Ott meg tán kecskebéka ugrál be a tóba?
            </p>
				<p>
               A fiúk a tónak még csak egy kis részét látták, a többi rész
                  ligetekbe, nádasokba veszett el. Azaz, dehogy veszett, kicsillogott a lombok meg a
                  nád közűl. A nagy meglepetéstől még magukhoz sem térhettek, nem is szemlélődhettek
                  környöskörűl.
            </p>
				<p>
               Pali nézett előbb körűl és első pillantása is szerencsés volt.
                  Vaslábast pillantott meg a tóparton. Ütött, kopott volt a lábas, rozsdás is
                  ugyancsak, de azért nyomban birtokukba vették és Ákos addig kopácsolta, mig a
                  rozsda levált róla. Nagyon értett az ilyesmihez a kis Viparína, egy pár percz
                  alatt olyan tiszta volt az edény, hogy akár a király is megehette volna belőle a
                  szép asszony főztét.
            </p>
				<p>
               De mihaszna, ha lábos már van is, a mikor nincs mit főzni benne!
            </p>
				<p>
               Nincs-e? Pali nyomban hozzá látott az elemózsiaszerzéshez. Hálójuk
                  nem volt, még csak egy kis horguk se, a lábassal próbált hát egy-két kis halat
                  fogni. Ez sikerűlt is neki, még pedig úgy, hogy a tó sekélyesebb részébe
                  beleállott és nagy hirtelen a fenekére nyomta a lábast. A lábas alá aztán Ákos
                  nagy elővigyázattal benyúlt és kihúzta a zsákmányt, ha akadt. Mert nem ment ám
                  olyan könnyen a dolog, órák teltek el, a míg egy pár pisztrángot s néhány másfajta
                  halat fogtak. Rákot csak egyetlenegyet sikerűlt megcsípniök, ollójával az is
                  megcsipte az Ákos kezét.
            </p>
				<p>
               Haluk is volt, rákjuk is volt, lábasuk is volt már, csak tüzük nem
                  volt még. Azon búslakodtak épen, a mikor Palinak eszébe jutott, a mit még kis
                  iskolás korában a földrajzból tanúlt: hogy a vad emberek száraz fát dörzsölnek
                  egymáshoz, úgy gyújtanak tüzet.
            </p>
				<p>
               Nagy nehezen leltek két darab száraz fát és még nehezebben tüzet
                  csiholtak belőle. Hej, de megizzadtak, megéheztek, kifáradtak, kiállottak addig!
                  Raktak is azután olyan máglyát, hogy akár ökröt is süthettek volna rajta.
            </p>
				<p>
               A lábasban csakhamar főtt, forrott a halpaprikás paprika nélkűl.
                  Valami szegedi halászember bizony jobban megadta volna a savát-borsát, de nekik
                  így is pompásan ízlett. Hát még az a kisebb fajta hal, melyet Ákos egy hegyes
                  mogyoró-pálczára szúrt és úgy pirított meg a pompás parázstűzön!
            </p>
				<p>
               - Pompás, nagyszerü, soh’se ettem még ilyen jót! - mondá az
                  egyik.
            </p>
				<p>
               - Ez még jobb, mint a főtt hal. Kár, hogy egy kis sónk nincsen rája!
                  - mondá a másik.
            </p>
				<p>
               Így hát ugyancsak jól megebédeltek. Még nagy úri módra gyümölcsöt is
                  ettek az ebéd végén. Lehasalva ittak a tó vizéből is és úgy találták, hogy friss
                  és jó víz.
            </p>
				<p>
               Nagyon megtetszett nekik ez a hely, nem lesznek hozzá hűtlenek,
                  gondolták magukban.
            </p>
				<p>
               Hanem azért nem feledték ott magukat sokáig a jó helyen. Jól
                  megrakták a máglyát, hogy tüzük legyen holnapra is, mert nem egykönnyen megy
                  száraz fából tüzet csiholni. Isten kedvező kegyelme járult közre most is, hogy
                  sikerűlt nekik a dolog.
            </p>
				<p>
               Pali nagyon előrelátó fiú volt, gondolt a holnapra mindig. Most is
                  sürgette Ákost:
            </p>
				<p>
               - Előre! nézzünk kalibának való helyet.
            </p>
				<p>
               Csakhamar találtak alkalmatos helyre; még pedig közel a tóhoz.
                  Valaki, áldott legyen a keze munkája, amolyan lugas félét épített oda, szóval, egy
                  kicsiny házat, melynek falait felfutó virágok, vadszőlő alkották. Kőpad és
                  kőasztal állott a lugasban, a legszükségesebb bútorzat, melylyel egyelőre meg
                  kellett elégedniök. Hanem a növényekből alkotott falat, a vékony tetőzetet
                  gyengélték; ezeket pótolniok kell.
            </p>
				<p>
               Nossza, Ákos úrfi azonnal kész volt a tervével.
            </p>
				<p>
               - Verjünk vályogot, víz is, agyag is van itt bőven.
            </p>
				<p>
               Hozzáláttak a vályogvetéshez. A harmadik napon pedig hozzáfogtak az
                  építés munkájához.
            </p>
				<p>
               Törekük, apró szalmájok, az igaz, hogy nem volt, de pótolhatták a nád
                  meg egyéb növevény száraz virágjával, meg kóróval.
            </p>
				<p>
               Szíhalmi Pál és Viparína Ákos vetették a vályogot jó kedvvel, úgy a
                  hogy odahaza a faluvégi czigányoktól tanúlták. Földet kevertek vízzel és a
                  ragacsos agyagba száraz virág pozdorjáját keverték. Botokkal, de ököllel is jól
                  meggyúrták ezt a pépet, aztán négyszögletes koczkákat szárítottak belőle. Egy
                  délután vagy száz ilyen sárkoczkát készítettek és raktak ki a napra száradni.
            </p>
				<p>
               Két álló napig mindig csak ezzel foglalkoztak, azután az építés
                  munkáját kezdték meg, mely kezdetben különösen nehezen ment, nem lévén se
                  állványuk, se létrájuk. Egy falnak a fölhúzása egész napjukba került, míg Pali az
                  erdőben egy kidőlt fenyőre nem talált. Ez a kihalt fa olyan formájú volt, mint egy
                  árbócz: rövid és erős ágai jobbra is, balra is húzódtak, létra helyett
                  szolgálhatott nekik. Ennek a természetes lajtorjának segedelmével könnyebben ment
                  a munka és a mikor a hetedik vonást húzták a gyümölcsös mellett lévő körtefára, az
                  ő különös élő naptárjokra, hát valamennyi fal állott, a tető is be volt ragasztva
                  sárral, sőt egy kis kémény is nyilott rajta. Csinos kis vityilló vált a lugasból,
                  épen hogy ablaka és ajtaja nem volt. Tudniillik régi ajtaja szolgált ablaknak is,
                  ajtónak is.
            </p>
				<p>
               - No, valahogyan még ajtót kell csinálnunk! - mondá Pál. - Mert mit
                  ér a ház ajtó nélkül! És ki kell száritanunk az egész épületet.
            </p>
				<p>
               Ottan mindjárt máglyát raktak a házikóban és tüzeltek két egész
                  napig, a mig falai belűl olyan színűek lettek, akár az égetett tégla.
            </p>
				<p>
               A berendezkedés nem tartott sokáig; mohágyat vetettek a két kőpadra
                  és megvolt a két ágy; a kőasztalra meg rátették a vaslábast, egyetlen edényüket és
                  a mi gyümölcsöt áthoztak a kertből.
            </p>
				<p>
               Gazdag és boldog embereknek érezték magukat, mert meg voltak
                  elégedve. A mi kis bánatuk honvágyuk miatt kerekedett volna, azt elűzte egy új és
                  meglepő fölfedezés.
            </p>
			</div>
			<div type="chapter">
				<head>
               Fölfedezés! két fölfedezés! sok fölfedezés.
            </head>
				<p>
               Fűzfabokrok között befödve, eldúgva, csónakot találtak. Amolyan
                  kicsiny lélekvesztőt, egy ember számára valót. A csónak meglehetősen el volt
                  hanyagolva, iszapos is, rozoga is, egyszóval régi és alig használható
                  alkotmány.
            </p>
				<p>
               A fiúk elhatározták, hogy rendbe hozzák, kitatarozzák, megújítják és
                  birtokukba veszik. Mert kétségen kívűl állónak tartotta Pál is, Ákos is, hogy
                  ebben a lélekvesztőben réges-régen nem ült ember és nem gondozta azt senki, mint a
                  hogy nem gondolt senki ezzel a titokzatos völgygyel. Emberé vagy embereké volt ez
                  a hely valamikor, annyi bizonyos, erre rávall a csónak is. De hogy az az ember
                  vagy azok az emberek végkép kipusztúltak innen: azt száz jel is bizonyítja, ezek
                  között a lélekvesztő is, melyet alig tudtak tisztára mosni. A tatarozás munkája az
                  egész délutánjukba kerűlt, miglen kitetszett a talált jószág igazi színe. Zöld
                  volt a csónak és fenekén beégetve állott: „Ezen ladikocskát építette vala Fürhécz
                  Mihály szögedi hajó-ács mester, az nagyságos Kücsük basa parancsolatjából: Anno
                  1622.”
            </p>
				<p>
               Elbámúltak, el is réműltek egy kissé: hát most ők egy igazi török
                  basa holmijára akadtak? Ákos hátra is nézett, nem jön-e valamerről a basa, czifra
                  turbánban, piros kaftánban, a kezében széles kard...
            </p>
				<p>
               Pali, mintha csak eltalálta volna gondolatát, szólott:
            </p>
				<p>
               - Hát ez az a jó török innettűl vagy kétszáz esztendeje meghalhatott
                  már. Ha az öröksége nem kellett eddig senkinek, bátran hozzája nyúlhatunk mi! Jere
                  ereszszük nyomban a vízre.
            </p>
				<p>
               Egy pár percz múlva a tóban lubiczkolt a kétszáz és egynehány
                  esztendős ladikocska. Még a kötele is, sőt az evező rúdja is meg volt. Az igaz,
                  hogy az első megkorhadt magától, az utóbbiba meg belevette magát a szú.
            </p>
				<p>
               - No, - mondá Pali - ez az evező szolgál még egy pár napot, ha annyi
                  évszázon át fönnmaradt! Én bizony bejárom a tavat, te meg addig menj a
                  gyümölcsösbe, hozz holnapra való eleséget és el ne feledj egyet róni a
                  kalendáriumunkra!
            </p>
				<p>
               Ákos békétlenkedett egy kissé, féltette társát s mikor az már jó
                  messze haladt benn a tóban, még akkor is utána kiabált:
            </p>
				<p>
               - Messzire ne menj, hamar jere vissza!
            </p>
				<p>
               Volt eszébe Pálnak! A milyen erővel csak birta, úgy hajtotta előre
                  csónakját. Valósággal repűlt a víz sima tükrén, mely mind jobban szélesbedett
                  előtte. Talán más tó is ez már? A színe az egészen más: zöldes-kék, mint a
                  tengerszemé, ugyancsak mély lehet, nem jó volna belebukni! - gondolta magában a
                  bátor egri diák, a míg jobbra-balra tekintgetett a tó vidékét nézegetve.
            </p>
				<p>
               Sokkal vadabb vidék volt ez, mint a mit eddig látott. Gyümölcs nem
                  nevetett itt le a sűrű lombú fákról. És az apró, vidám erdei madarak helyett
                  szótalan, komor orvmadarak ágaskodtak a fák tetején. És ezek között egy olyan
                  különös, nevetséges, mégis félelmetes volt, nem tudta róla levenni a szemét. Az is
                  figyelve, bámúlva nézett rája, a míg egyszer aztán kapta magát és nagy károgások
                  közepett berepűlt, egyenest belevágott a csónakába és fölrepűlt az ölébe.
            </p>
				<p>
               Az első pillanatban megrezzent tőle, de a másik pillanatban már
                  nevetett rája: hiszen csak egy holló, egy vén holló volt. Isten tudja, hány éves
                  lehet ez a vénséges vén madár és ki tudja, mióta nem látott embert! Talán épen
                  olyan kis gazdája volt valamikor, mint Pali és most azt hitte, az tért vissza,
                  annak örvendett meg olyan nagyon.
            </p>
				<p>
               A holló nem is ment el többé a diák oldaláról. Csendesen megűlt
                  mellette és ladikázott vele, a mig a tó egy hatalmas sziklatömb alatt egyszerre
                  eltűnt. Tovább erre nem lehetett menniök, a tó is elfogyott, de a völgy is
                  elfogyott, elzárta a magas és tömör sziklafal.
            </p>
				<p>
               Pali kiugrott a partra és széjjelnézett. A mit látott, az bizony nem
                  volt valami vigasztaló: egymással összenőtt, rideg, szürke sziklafalak emelkedtek
                  itt mindenfelé. És még csak egy barlangocska nyilását sem lehetett fölfedeznie,
                  hiába kutatott a fal mellett lévő bokrok között. Ha legalább rovátkák lettek volna
                  a sziklában, akkor legalább reménykedhetett volna abban, hogy valamikor
                  fölkapaszkodhatik a tetőre és azon át szabadúl meg. De mintha emberi kéz igazgatta
                  volna úgy e falakat, hogy megmászhatatlanok és elérhetetlenek legyenek. Nincsen
                  erdő, melyben olyan hosszú szálfa volna, mely felérne a sziklafal valamelyik
                  csúcsáig.
            </p>
				<p>
               - Nem lehet, hát nem lehet! - mormogta magában Pali egészen
                  megbarátkozva azzal a gondolattal, hogy erről megszabadúlniok soha sem lehet. Nem
                  is sopánkodott hát sokáig, hanem fogta magát, beleugrott a csónakba és evezett
                  visszafelé. A holló mindenütt vele. Egészen megbarátkoztak: Pali meg-megsimogatta
                  fekete szárnyait, a holló meg csőrével keresgélt új kis gazdája zsebében.
            </p>
				<p>
               Lassan haladtak lefelé. Pali itt is, ott is megállott egy-egy
                  perczre. Hol valami ritka vízi növényre akadt, hol meg a víz szinén úszó szép
                  madártollra. Úgy látszott, a madarak paradicsoma ez a hely, seregestűl jártak a
                  partokon bibicz és gém, a szárcsák meg épen hogy ki nem tudták a csónakjából,
                  olyan számmal és annyira közel szálldogáltak körűlte. A vén hollóban föl is támadt
                  az orvmadár természete és utánuk kapkodott, természetesen hiába.
            </p>
				<p>
               Palinak föltűnt, hogy emlős állattal még nem találkozott a völgyben.
                  Épen azon gondolkozott, hogy talán nincs is itt olyan, a mikor a holló károgva és
                  berzenkedve nézett a közellevő part egy bizonyos pontja felé. A kis felfedező
                  nyomban arra irányozta csónakját és evezőjével nagyot ütött a partra. Egy különös
                  állat ugrott föl előtte. Olyan, a milyent nem látott soha még. Vagy három láb
                  hosszú volt az állat, mégis különösen hasonlított az egérhez. De csak formájára,
                  mert szőre szép barnás volt. Csak egy pillanatig láthatta a kedves és különös
                  állatot, a lapos farkáról, széles talpú, úszóhártyás lábáról mégis megismerte
                  azonnal, hogy ez a
                  hód
               . A természetrajzban látta ezt a becses prémű és Magyarországon immár
                  kivesző fajtájú állatot, mely olyan ügyes házépítő hírében áll, hogy az állatok
                  között bizonynyal ő a főépítő mester.
            </p>
				<p>
               Jól megjegyezte magának a helyet, hol a hóddal találkozott és
                  elhatározta, hogy legközelebb visszajön errefelé társával, kikutatni a négylábú
                  mérnök téli palotáját, a hova, könyve szerint, az egész hód-familia téli
                  tartózkodásra beköltözik. Most bizonynyal könnyen hozzáférhető lesz, mert a jómódú
                  család összes tagjai szanaszéjjel éldegélnek hűs nyaralóikban, a tóparti
                  likakban.
            </p>
				<p>
               Ákos a tóparton nagyon türelmetlenűl várta már barátját, nem
                  csudálatos hát, ha a nyakába borúlt, a mikor megérkezett. Oly régen nem látták már
                  egymást, órák óta. A holló egy darabig komor képpel nézte az ölelkezőket, aztán
                  hozzálátott a most is égő máglya mellett szétszórt halmaradékhoz.
            </p>
				<p>
               Pali ebéd közben elbeszélte fölfedezéseit. Mindkettejüket nagy
                  örömmel töltötték el. Lakomát is csaptak, almabort is ittak, helyesebben
                  almalevet, melyet nagy mesterkedéssel facsart ki Ákos.
            </p>
				<p>
               Pompásan aludtak az éjjel és a nap már hasukra sütött, a mikor
                  fölébredtek. A mint kinyitották a szemüket, mind a ketten egy gondolaton
                  voltak:
            </p>
				<p>
               - Gyerünk a hódokat keresni!
            </p>
				<p>
               - Gyerünk megnézni a hód palotáit!
            </p>
				<p>
               Egész délelőtt hiába kutatták a rajzokból ismert épületeket. Ebédelni
                  se mentek vissza tanyájokra, habár húsos nagy rákok voltak a tó mellett ásott
                  víztartóban, hova zsákmányukat szokták elhelyezni. Futtában ettek egy kis
                  gyümölcsöt és kóboroltak, bolyongtak tovább, egészen napestig.
            </p>
				<p>
               A nap búcsúzó, vörös fénye ijesztette és vígasztalta meg őket
                  egyszerre. Rátűzött a süppedékes parton álló különös épületekre, melyek mintha
                  föllángoltak, égtek volna tőle.
            </p>
				<p>
               - Tűz, tűz! - kiáltá Ákos.
            </p>
				<p>
               Pali is azt hitte, egy pillanatig, de csakhamar örömrepesve kiáltott
                  föl:
            </p>
				<p>
               - Tűz, tűz, de nem lángol! Megtaláltuk, a mit kerestünk, ott vannak a
                  hódpaloták!
            </p>
				<p>
               Egy pár percz alatt ott voltak és csakugyan olyannak találták, mint a
                  milyennek a leírásokból ismerték ezeket a különös, kúpalakú épületeket, melyek
                  most nyárutón el voltak hagyatva, mint a budapesti úri bérházak. Még a környékén
                  sem találtak egyetlen egy hódot sem, háborítatlanúl, szabadjára vizsgálhatták a
                  pompásan berendezett lakosztályokat, kereshették a magtárt.
            </p>
				<p>
               Túrás-fúrás, pusztítás árán, késő éjszakán, holdfénynél, végre rá is
                  találtak. Be volt az ásva a föld alá, mint a falusiak búzavermei, ki volt
                  pádimentozva fűvel, gazzal, aszú falevéllel, föld alatt vezető folyosók, karcsú
                  alagutak szolgáltak hozzá. És mindössze egy összekuczorodott, nagyon álmos vén hód
                  őrizte a benne összehordott kincset, az is, hogy megpillantotta a fiúkat, oda se
                  hederintett: nyilván úgy vélte, álmodik. Mikor is láthatott ő itten eleven
                  embert!
            </p>
				<p>
               Sok, sok gabonát, tiszta búzát és rozsot is találtak. Ugyancsak
                  munkát adott nekik, a míg kimarkolászták.
            </p>
				<p>
               Éjfél felé járhatott az idő, a mikor zsákmányukkal haza ballagtak.
                  Fáradtak, de igen jó kedvűek voltak.
            </p>
				<p>
               - Lesz hát kenyerünk is! Oh milyen régen vágyom egy kis jó kenyérre!
                  - szólt Ákos.
            </p>
				<p>
               - No, én se fogom otthagyni, ha megsül. De mikor eszünk mi abból?
                  Mert hogy egy pár napig kenyerünk legyen, az nem nagy sor. Arról kell
                  gondoskodnunk, hogy legyen mindig, a míg csak itt maradunk. És a jó Isten tudja,
                  mikor szabadúlhatunk innét? Könnyen lehet, hogy a jövő őszszel sem...
            </p>
				<p>
               - El akarod vetni a búzát? - vágott közbe Ákos.
            </p>
				<p>
               - El. Épen most van az ideje. Majd meglátod: jövőre lesz belőle egy
                  köböl búzánk, - mondá Pali.
            </p>
				<p>
               Ákos egyszerre elszomorodott:
            </p>
				<p>
               - Csak legalább egy vakarót süssünk mostan.
            </p>
				<p>
               - Mire jó az? Hogy belekóstoljunk és a mikor elfogyott, annál inkább
                  érezzük a hiányát?
            </p>
				<p>
               - Nem, nem fogjuk érezni. De olyan jó volna, csak egy
                  kicsinyt...
            </p>
				<p>
               Pali nem akarta kedvét szegni a kisebbiknek. Másnap köveken megtörték
                  a búzát, jól, rosszúl megtisztították a derczétől, aztán vizet melegítettek és
                  meggyúrták a tésztát, persze kovász nélkül, minthogy kovászuk nem volt. Az egri
                  kenyérsütő asszonyok bizony finomabb fehér czipót sütnek, de hát ennek is kenyér
                  formája volt. Estére kisült a vakaró. Ákos azon melegen neki akart esni, de Pál
                  nem engedte:
            </p>
				<p>
               - Hadd hűljön ki előbb!
            </p>
				<p>
               A kis Viparína rimánkodott egy darabig, aztán ráhagyta, hogy jól van,
                  tegyék ki hűlni az éjszakára, reggel aztán megkóstolják.
            </p>
				<p>
               Alig aludt el azonban Pali, kiosont, feltörte a kenyeret és a
                  becsületesen át nem sült, forró tésztából hatalmasokat falatozott. Egyszerre
                  megette a maga részét, a felét.
            </p>
				<p>
               Reggelre kelve, Pali menten meglátta a dolgok állását: a megszegett
                  kenyeret a polczon és a beteg Ákost ágyán nyögve és sohajtozva, képéből
                  kikelve.
            </p>
			</div>
			<div type="chapter">
				<head>
               A baj látogatóba jön, de nem marad sokáig.
            </head>
				<p>
               Az őszi esőzések megkezdődtek, nap nap után mindig esett. Az ég egyre
                  borúlt és mogorva lett.
            </p>
				<p>
               Ákos lázas betegen feküdt mohágyán. Keveset beszélt és igyekezett
                  elfojtani könnyeit. Barátja először is megfeddette:
            </p>
				<p>
               - A mohóságod miatt vagy beteg! Úgy-e mondtam! Már most mit tegyünk,
                  hogy meggyógyulj?
            </p>
				<p>
               A hű barát ápolta, ott ült mellette egész nap, annyi időre hagyta el
                  csak, a míg egy kis ráklevest főzött, egy-egy almát sütött neki.
            </p>
				<p>
               De Ákosnak nem igen kellett az étel. Csak feküdt, feküdt és
                  hallgatta, mint zuhog odakünn az őszi eső. Lassú, sűrű, apró szemei olyan szürkévé
                  teszik a levegőt, mint a por és egyszersmind úgy lehűtik, olyan hideggé teszik,
                  hogy fázni kezd a fekvő helyén, a foga is vaczog bele. Azután meg, különösen
                  estenden, olyan melege támad, hogy Pali nem győzi törűlni róla a forró verejtéket.
                  Mindegyre friss vizet kér és akármilyen hideg is az, melegnek tartja:
            </p>
				<p>
               - Hideget, hidegebbet, meggyúl a belső részem!
            </p>
				<p>
               Csak ápolta, vígasztalta Pali, mindhiába. Egyre betegebb, egyre
                  hallgatagabb, rosszabb kedvű lett. Egy pár nap múlva szavát sem lehetett venni. Ha
                  szólt is, mindössze csak ennyit:
            </p>
				<p>
               - A fejem úgy ég, tégy rá vizes laput... Fektess át a te ágyadba, itt
                  fűtenek alattam!
            </p>
				<p>
               Hallgatagsága lassanként Palira is elragadt. Órahosszat elült a beteg
                  ágya szélén, egy szót se váltott vele. Csend lett a házikóban, ott künn is csend,
                  csak az eső folytonos tompa zúgása, a ház födelén való egyhangú kopogása
                  hallatszott. Meg az öreg holló, a ki bekovártélyozta és jól találta magát náluk,
                  szólalt meg egyszer:
            </p>
				<p>
               - Kár, kvár, kárr!
            </p>
				<p>
               - Kergesd ki ezt a csúnya madarat! - rimánkodott Ákos.
            </p>
				<p>
               Pali kituszkolta az ajtón, de a fekete madár beszállt az ablakon,
                  felkapaszkodott az ablakfára, onnan kiabálta:
            </p>
				<p>
               - Kár, kvár, kárr!
            </p>
				<p>
               Nem lehetett tőle megszabadúlniok. A beteg arczra feküdt, hogy ne
                  lássa, ujjaival bedugta a fülét, hogy ne hallja. Pali elfordúlt és a szeme megtelt
                  könynyel.
            </p>
				<p>
               Beteg barátját, hibájáért eddig is olyan sulyosan megbűnhődött
                  barátját siratta. És a mint a szobába minduntalan berepűlt a fekete holló, az ő
                  lelkébe is minduntalan beférkőzött valami sötét sejtés, hiába űzte, mindhiába
                  kergette: eredj innen, menj vissza sötét erdők sűrűjébe, esős felhők szürke
                  gomolyába, vagy a honnan jöttél.
            </p>
				<p>
               Hesegette minduntalan, visszatért az minduntalan: a fekete holló és a
                  sötét árnyék.
            </p>
				<p>
               Hátha úgy végezte el Isten kegyelme, hogy barátjának, Viparína
                  Ákosnak itt ebben az ismeretlen völgyben, távol minden emberi lélektől, paptól és
                  templomtól, szülőtől és testvértől, meg kell halnia?
            </p>
				<p>
               Szegény Pali szinte jobban szenvedett most, mint beteg barátja.
                  Szomorú sejtések kínozták, sötét árnyékok rémítgették, mintha már is látta volna a
                  halált, a mint berepűlt az ablakon, letoppan a beteg ágyára.
            </p>
				<p>
               - Hess, hess!
            </p>
				<p>
               Minduntalan kergette a hollót, míg végre belefáradt és megtűrte, hogy
                  egyre ott gunyasztott az a mohágy lábánál. Ő maga is, mint egy megázott madár,
                  összegubbaszkodva ült és beteg barátját nézte, mint halványodik, hogyan aszik,
                  fogy az napról-napra. És ott künn egyre szitált az eső. A tó megnövekedve kilépett
                  medréből és csaknem házikójukig verte apró hullámait, melyeken hervadó fák sárga
                  levelei úsztak, ringatóztak, elmerültek.
            </p>
				<p>
               Ha ez így tart még egy pár napig, becsap házukba is az ár; víz
                  árasztja el a szoba padolatát és nő, egyre nő, lassan fölér az ágyig, a
                  betegig...
            </p>
				<p>
               Pali elfojtotta sóhaját, megfékezte kétségbeesését. A betegnek nem
                  szabad tudnia mindezekről. Ha már nem tudja gyógyítani, legalább betegségét nem
                  növeli.
            </p>
				<p>
               Hallgatott hát és gondolkodott azon, hogy a veszedelem esetében
                  miképen menti meg Ákost.
            </p>
				<p>
               Ha dombra lehetne vinni-e? De mikor az már a maga erejéből
                  megfordúlni sem bir. Ha csak a hátán nem viszi el majd az esőben, vízben, tüskén,
                  bokron át?
            </p>
				<p>
               - Hát, ha a jó Isten így végezte, meghalunk itt együtt? - gondolta
                  magában Pali és meg se moczczant helyéről. Nappal várta az éjjelt, éjjel várta a
                  napot. Eleségük is fogyatékán volt már, az állandóan égő máglyát odakünt eloltotta
                  az eső. Elkövetkezének a legvigasztalanabb napok, elérkezett az az este is, a
                  mikor a beteg félrebeszélt, a nagy láztól elvesztette eszméletét, össze-vissza
                  beszélt, egyszerre hallatlan jó kedve támadt. Tánczolni akart volna ágyán, de nem
                  tudott megmozdúlni, nevetett és kurjogatott, ingerkedett mindenféle láthatatlan és
                  ismeretlen fiúkkal.
            </p>
				<p>
               Odakinn, mintha csak cseberből ömlött volna az eső. A víz kezdett
                  beszivárogni az ajtón. A tó egy-egy hulláma már-már a házikó falait
                  nyaldosta.
            </p>
				<p>
               Pali térdre borúlt és imádkozott, összekulcsolván a két kezét, szemét
                  az égfelé emelve, hangosan:
            </p>
				<p>
               „Miatyánk Isten, ki vagy a mennyekben, megszenteltessék a te neved,
                  légyen meg a te akaratod...!”
            </p>
				<p>
               Többször elmondta az imádságot, aztán megkönnyebbűlt szívvel lefeküdt
                  elcsendesűlt, kimerűlt barátja mellé, átfogta annak nyakát és elaludt.
            </p>
				<p>
               Reggelre ébredve látta, hogy Ákos fent űl ágyán és az eső meg
                  elállott. A tó hullámain őszi napsugár játszik a szanaszét úszkáló sárga
                  falevelekkel.
            </p>
				<p>
               Meg voltak mentve. Ákos betegsége hirtelen jobbra fordúlt és az idő
                  is egészen megjavúlt.
            </p>
				<p>
               Az egri diák, mintha újra született volna, látván: újra éledni,
                  gyorsan lábadozni, egészen felépűlni barátját, a ki egy hét múlva már vídáman
                  halászott a tóban, a mig Pali az őszi búza elvetésével és tűzélesztéssel
                  foglalkozott.
            </p>
			</div>
			<div type="chapter">
				<head>
               Nagyon régi dolgok, igen friss ujságok.
            </head>
				<p>
               Egy éjjel medvetőrt állítottak a gyerekek, mert mindenképen meg
                  akartak bizonyosodni arról, hogy vajjon medve-e vagy valami más állat volt az a
                  fekete valami, mely szerte pusztitott az ő gyümölcsös tanyájukon. A tőrt
                  közönséges módra csinálták: kerestek egy nagy és mély üreget, melyet a természet
                  vájt ki a sziklák mentén, azt befödték vékony galylyal, erre meg rátették egy
                  nemrég kimúlt hód testét, fejét fölpeczkelve, mintha élne még és nyitott,
                  értelmes, szomorú szemével mintha maga körűl nézne.
            </p>
				<p>
               A vékony galyak alig bírták meg a hód testét is, hát ha még a maczkó,
                  mert bizonynyal az, lép a vékony bodzafa-boltozatra, menten belezuhan az
                  üregbe.
            </p>
				<p>
               Lakásukon, biztosságban, a szúnyogok ellen nehéz illatú és szagos
                  füstű fenyőhusángokból tüzet raktak, annál melegedtek és virrasztottak.
                  Hallgatóznak, figyelnek minden neszre és a kis Viparína még az éjjel járó madarak
                  zörgését is maczkójárásnak véli. Egyre mondja:
            </p>
				<p>
               - Hallga, hallga, itt jön.
            </p>
				<p>
               A vékony galylyal födött medvetőr várt a medvére, de csak nem jött az
                  éjfélkor sem. Viparína bóbiskolni kezdett a szintén pislákoló tűz mellett. Pali
                  küldte aludni, de a hű társ nem ment nélkűle. Nem, mintha félt volna, egy idő óta
                  barátja komoly és dorgáló szavaira levetkőzte csúnya tulajdonságát, a
                  félszet.
            </p>
				<p>
               Hát virrasztott a két gyermek. Nézték, hogy pitymallik, majd meg
                  beszélgettek.
            </p>
				<p>
               Megint csak arról, hogy milyen jó és szép itten, de...
            </p>
				<p>
               A mi egyképen mind a kettejük szivén feküdt, Pali mégis csak kimondta
                  végre:
            </p>
				<p>
               - De örökké mégsem maradunk tán itten? Hát szüleink? Az édes otthont
                  sohse lássuk ismét?
            </p>
				<p>
               A kis Viparína szeme mindjárt megtelt könynyel. Úgy vágyott, de úgy
                  vágyott haza ő is. Innen a gazdaságból haza a szegénységbe, innen a tágas
                  paradicsomból a kicsiny vityillóba. A nagy szabadságból, a hol úr mindenek felett,
                  oda, a hol a kis harangozó fiú szolgája mindenkinek. Mégis, ha anyja keblén
                  kisírhatná magát, a világ minden kincseért, uraságáért oda nem adná.
            </p>
				<p>
               - Sohse sírj, Ákos, majd csak megszabadúlunk valahogy! - mondá
                  Szíhalmi Pál nagy komolyan.
            </p>
				<p>
               - De hogyan, hogyan?... - kérdezte szinte magamagától aztán. - Hogy
                  jutunk ki ebből a völgyből, melyet mindenfelől meredek sziklák zárnak körűl. És
                  hiába próbáltuk, sem erről, sem amarról nem lehet megmászni. Egy óriási börtönben
                  vagyunk itt, melyet négy sziklafal alkot. Van mindenünk, a mi csak szemünknek s
                  szájunknak kedves, de mégis csak börtönben, s rabok vagyunk... Az egyetlen út,
                  mely kivezetett innét, összeomlott mögöttünk, de vajjon nincs-e egy másik föld
                  alatt vezető út?
            </p>
				<p>
               A mint így tűnődtek, egyszerre csak egy hatalmas bőgést és - bum -
                  egy óriási zuhanást hallottak.
            </p>
				<p>
               - A maczkó, a maczkó meg van fogva! - kiáltott a kis Viparína. Mind a
                  ketten rohantak a tőrhöz.
            </p>
				<p>
               Csakugyan medvét fogtak. A maczkó kicsiny állat volt, egy nagyobb
                  fajta bocs, a mely bizonyára még nem próbálta ezt a mesterséget, mert nem vette
                  komolyra a dolgot. Lent, a mélységben, egész vígan falatozott a hódon, aztán
                  egyet-egyet mormogva, összegubbaszkodva elaludt.
            </p>
				<p>
               A fiúk otthagyták és aludni tértek, hogy majd délre kelve, megnézzék
                  megint és meggondolják: mitévők legyenek vele.
            </p>
				<p>
               Még dél sem volt, már ott voltak a tőrnél, megnézni medve komét. De a
                  maczkó nem sziveskedett őket fogadni, nem volt ott, egyszerűen és röviden eltünt,
                  elpárolgott, akár csak egy csepp harmat, mely volt és nincs.
            </p>
				<p>
               Hová tűnhetett? Hogy ki nem mászhatott, az bizonyos. Az üregnek olyan
                  formája volt, mint egy virágcserépnek, csak ha madárrá változott, akkor juthatott
                  ki innét az ifjú toportyán féreg. Hogy tűnt hát el? Talán meg sem fogták és csak
                  álmodták az egészet. Nem, egész bizonyosak voltak benne: volt... nincs.
            </p>
				<p>
               - Elnyelte a föld? - mondá tréfásan Viparína.
            </p>
				<p>
               - Mondasz valamit! - szólt Pál és egészen belehajolva az üregbe,
                  erősen megvizsgálta annak fenekét. De ott nem tudott felfedezni semmit, hanem
                  oldalt, ott mintha valami nagy lyukat látna, valami nagy feketeséget. Csakugyan,
                  ott egy kijáró volt, valami barlang szája, egy nagy és szabályos nyílás. Egy
                  valóságos kis kapu, melyen át a maczkó megszökött.
            </p>
				<p>
               Szivük megdobbant, csaknem egyszerre kiáltották:
            </p>
				<p>
               - Kapu, kapu!
            </p>
				<p>
               De vajjon hova vezet? Ki-e a szabadba, avagy valami sötét zig-zugos
                  barlangba, melynek vége nincs?
            </p>
				<p>
               Mindegy, meg kell tudniok, bármi áron.
            </p>
				<p>
               - Az ám, de a medve! Hogy megyünk kutatni, a medve egyszerre csak
                  szembefordúl velünk, aztán a föld gyomra helyett az ő gyomrába kerűlünk! - mondá
                  szinte gúnyolódva a kisebbik.
            </p>
				<p>
               - No, no, hát a sűlt galamb nem röpűl a szánkba, akadály van, de majd
                  csak legyőzzük Isten segitségével. Nem megy könnyen, az igaz. Veszedelem is érhet
                  bennünket, de ha túl vagyunk a bajon, közel vagyunk a szabadúláshoz.
            </p>
				<p>
               Pali nyomban terven törte a fejét, hangosan gondolkodott, úgy tett,
                  mintha számolna a táblán:
            </p>
				<p>
               - Az első akadály: a maczkó. Ezt élve vagy halva kézre kell
                  kerítenünk, mert addig nem lehet végére járnunk a föld alatt vezető útnak. Tehát
                  legelsőbben is mitévők legyünk a fekete czimborával? Próbáljuk meg kicsalni.
                  Állitsunk be éjszakára a verembe valami neki kivánatos csemegét, teszem fel egy
                  nagy rakás almát és körtét.
            </p>
				<p>
               A mint mondták, ugy tettek. De hiába: a maczkó nem jött ki a
                  barlangból, még csak bőgéssel sem adott jelt magáról.
            </p>
				<p>
               Vártak egy pár napot, sikertelenűl.
            </p>
				<p>
               - Ha nem jösz, bemegyünk érted! - szólt Pali hirtelen
                  elhatározással.
            </p>
				<p>
               Nyitott bicskáját övéhez szorítva, vállára vetette nyilát. S még az
                  alagúti kirándulásból megmaradt fáklyadarabbal lebocsáttatta magát a verembe.
                  Társa a verem szélén búcsúzkodván tőle, egyre rimánkodott neki, hogy jőjjön
                  vissza, inkább itt vénűljenek meg együtt, mintsem, hogy elveszítse barátját.
                  Szinte sírva fakadt, a mikor barátja eltűnt előle a barlang szájában...
            </p>
				<p>
               Órák teltek el, Viparína még mindig arra a helyre szögezte szemét, a
                  hol barátja eltűnt. Majd lefeküdt a földre és fülét a röghöz szorítva
                  hallgatózott: tompa zúgásnál nem hallott egyebet. De, mintha most valami hatalmas
                  bőgést, majd meg szívtépő sikoltást hallana. Szive összeszorúlt, egész testét
                  halálos verejték verte ki. Alig mert lélegzeni is.
            </p>
				<p>
               Azt se tudta már, hogy él-e, hal-e, mert nem tudta: vajjon élő-e,
                  holt-e legkedvesebb, egyetlen barátja, kit úgy szeretett, mint testvérét, úgy
                  tisztelt, mint apját.
            </p>
				<p>
               Nem törődött estével, hideggel, mindezeket mostan úgyszólván észre
                  sem vette. Ébren volt és úgy vélte, álmodik! Didergett és kigombolta a kabátját
                  is. Reszkető ajka félig hangosan rebegte egy és ugyanazt az imát.
            </p>
				<p>
               - Ákos, Ákos! - rázta föl egyszerre egy hang, mintha föld alúl
                  jönne.
            </p>
				<p>
               Ákos lenézett az üregbe és visszakiáltott:
            </p>
				<p>
               - Pali!
            </p>
				<p>
               - Én vagyok, rendben van a kötél?
            </p>
				<p>
               - Rendben.
            </p>
				<p>
               - Vigyázz, fogd meg.
            </p>
				<p>
               Egy pár pillanat alatt ismét egymás karjaiban voltak. Ölelkeztek,
                  csókolóztak, mintha évek óta nem látták volna egymást. Ákos sírt örömében. Pali
                  csitította:
            </p>
				<p>
               - Ugyan ne bolondozzál! Nevess inkább velem, azt hiszem, ütött
                  szabadúlásunk órája.
            </p>
				<p>
               - Hogy, hogy?
            </p>
				<p>
               - A barlang, melyet jól, rosszúl átkutattam, azt hiszem,
                  összeköttetésben van az alagúttal, a melyen ide jöttünk. Úgy láttam, félig
                  emberkéz munkája...
            </p>
				<p>
               - Hát a medve?
            </p>
				<p>
               - A becsületes állatot nem találtam. Erősen hiszem, hogy nem volt
                  elég óvatos és bezuhant valami mélységbe, vagy megszorúlt valami szűk helyen s nem
                  mozdúlhat se ki, se be. Most könnyen beszélek róla, de az egész föld alatt vezető
                  úton folytonosan tartottam tőle, hogy egyszerre csak szembe kerűl velem. Bicskám
                  és fatőröm folyton-folyvást előttem kutatott a sötétben, hogy ha megtalálom, ne
                  legyen módja egyet is többet morognia. A mint a barlang száján bevilágítottam,
                  bizonyos voltam benne, hogy valami nagy közelségben hozzám nem lehet. Egyetlen,
                  szűk, de embermagasságnyi, úgylátszik, egykor emberjárta, szűk utczára találtam.
                  Ebben mentem előre, előre. Fél óra hosszat tarthatott ez az út, a mig egyszerre
                  kiszélesedett és három még szűkebb, még kisebb út nyílott belőle. Benéztem
                  mindegyikbe s azt választottam, mely nyugatra nyílott. Ezen haladtam aztán előre
                  egészen addig, a míg egyszerre egy fal állta utamat. A falon semmi különöset nem
                  találtam, mindössze egy négyszögü kis, alig egy-két lábnyi simára csiszolt
                  márványkövet, melyen török betükkel valami írás áll. Megkopogtattam a falat és
                  tompa hangot adott, tehát túlnan ürességnek kell lenni. Ürességnek, napvilágnak,
                  talán - szabadságnak.
            </p>
				<p>
               Elmélyedve, mind a ketten azon gondolkoztak, mi módon is lehetne azt
                  a falat bezúzni.
            </p>
				<p>
               Arra való szerszámaik nem igen voltak, mert nem lehetett arra valónak
                  nevezni azt az egynehány kőkalapácsot, melyet régebben, egy kis barlangban
                  találtak. Nohát megpróbálják ezekkel. A türelem rózsát terem és a kőkalapácsokkal
                  végre csak beverik a kőfalat is. Csak türelem, türelem, ezzel csudákat lehet
                  mívelni. Pali olvasott arról a rabról, a ki pókokat szelídített meg börtönében és
                  patkányokkal barátkozott.
            </p>
				<p>
               Két hét alatt a két fiú szorgalmas és nehéz munkáját siker koronázta:
                  a fal beomlott és ők beléptek egy nagy, fényes terembe.
            </p>
				<p>
               Fényes volt, nagy volt, fényesebb és nagyobb, mint a milyent emberkéz
                  készített valaha.
            </p>
				<p>
               A félkör alakban hajló padmalyról hatalmas, csillogó lámpások lógtak
                  le. Olyan nagyok és czifrák, mint a milyenek némely fővárosi szinházban láthatók.
                  Csillogtak ezek a lámpások, pedig nem voltak kristályból valók, csak cseppkőből.
                  Úgy villogtak, ragyogtak, hogy káprázott belé a szemük. És a mikor oldalt
                  tekintettek: ott meg templomi székek emelkedtek, ékesen, magasan, szintén
                  cseppkőből. Maga a föld is, mintha efajta kővel lett volna kipallózva: szép volt,
                  szép, de nem valami kényelmes. Minduntalan megbotlottak valami nagy, czifra
                  kővirágban.
            </p>
				<p>
               A barlangteremben kellemes meleg volt, pedig valamelyik sarkában
                  „búvó” patak hűs vize bugyogott fölfelé. Egy pár lépésen át tartott a patakocska
                  és hirtelen eltűnt óriási kőliliomok között.
            </p>
				<p>
               - Hol vannak a denevérek, hol a baglyok? - tudakolta Ákos.
            </p>
				<p>
               Az eféle barlanglakóknak nagyon világos és kényelmes volt ez a hely.
                  Vidámabb, kedvesebb madarak jártak erre.
            </p>
				<p>
               - Ni, szirti fecske! - kiáltotta el magát Pali.
            </p>
				<p>
               Csakugyan kedves madárka volt, mely elsuhant fölöttük és egyenesen
                  fölszállt egy szószékre. Úgy megcsicsergett! Oh, be szépen dicsérte a jó Istent!
                  De micsoda fekete, különös kövön is ült meg?
            </p>
				<p>
               Fölmásztak megnézni a különös követ, hát látták, hogy az egy ódon,
                  megfeketedett, összeszáradt, de mégis ép biblia.
            </p>
				<p>
               Egy fekete kötésű öreg biblia, melyet okvetlenül ember hozott ide. De
                  vajjon ki és mikor feledhette itt a drága könyvet, melynek úgy megörűltek, mintha
                  élő, kedves jó emberekkel találkoztak volna.
            </p>
				<p>
               Fölütötték első lapját és azon latin szóval írva találták: Pécsi
                  Simon tulajdona 16... A többi szám láthatatlanul kopott.
            </p>
				<p>
               - Kétszáz esztendős könyv! Kétszáz esztendeje hagyta valaki itten! -
                  kiáltott föllelkesedve Pál.
            </p>
				<p>
               Mindkettőjüket nagyon meghatotta ez a felfedezés. Olvastak a
                  könyvből, az beszélt hozzájok ismerős, régi dolgokról. Szinte elkábúltak a kedves
                  betűktől, pedig azok hidegen sorakoztak egymás mellé. Igen ám, de az egymás mellé
                  sorakozó betűkből értelmes szavak és a szavakból mondatok lettek. A mondatokból
                  pedig megértették, mi történt, sok, sok idővel ennek előtte. Most látták csak,
                  milyen a kicsiny betű hatalma.
            </p>
				<p>
               Pali mélyen elgondolkodott, kezében tartván a könyvet és nézegetvén a
                  Pécsi Simon írását. És egyszerre megvilágosodott emlékezete, fölkiáltott:
            </p>
				<p>
               - Te, Ákos, tudom már, hol vagyunk.
            </p>
				<p>
               - Hol?
            </p>
				<p>
               - Erdély valamelyik völgyében.
            </p>
				<p>
               - Honnan gondolod?
            </p>
				<p>
               - Ebből a könyvből, erről a névről.
            </p>
				<p>
               - Ki volt az a Pécsi Simon?
            </p>
				<p>
               - Hát nem emlékszel már? Olvastuk az én nagy történelmemből, hogy
                  micsoda híres, első ember volt az annak idején Erdélyországban.
            </p>
				<p>
               - Hát hogyan kerűlt volna az ide, ebbe a barlangba?
            </p>
				<p>
               - Úgy, hogy Pécsi Simon olyan ember volt, a ki keresztény létére nem
                  a vasárnapot ülte meg ünnepnek, hanem a szombatot. Már pedig az ilyen embereket
                  üldözte a fejedelem, hát azok barlangokba, elhagyatott templomokba, romok közé
                  vagy a föld alá gyülekezének szombatot dicsérni, bibliát olvasni. Mindez pedig
                  csak a Királyhágón túl volt, hát a hol a „főszombatos” a bibliát ott feledte, ott
                  bizonyosan Erdélyország van már. Különben lehet, hogy rosszul okoskodom, ámbátor
                  nekem úgy tetszik, jó nyomon járok. Hiszen azt se tudjuk, meddig időztünk a
                  kazamátában. Lehet, hogy két napon át is kúsztunk előre, és a napot nem tudtuk
                  megkülönböztetni az éjszakától. Két nap alatt pedig a rendes úton is el lehet
                  jutni Erdélybe, hát még a föld alatt vezető, titkos rövid úton.
            </p>
				<p>
               - De én - veté közbe Ákos - azt nem értem, hogyan maradt itt a Pécsi
                  Simon bibliája!
            </p>
				<p>
               - Bohó! Hát könnyen. A fejedelem katonái ráütöttek a szombatot
                  dicsérőkre, azok menekűltek arra, a merre tudtak és így a nagy sietségben maradt
                  itt a szent könyv.
            </p>
				<p>
               - Az bizony lehet! - mondá Ákos. De mindjárt nyomban volt kérdezni
                  valója: - Vajjon merre menekűlhettek?
            </p>
				<p>
               - Azt is megtudhatjuk vagy kitalálhatjuk. Gyerünk, nézzünk szét,
                  nincs-e a teremből többféle kijárat?
            </p>
				<p>
               Nem sokáig kellett keresgélniök: kettőre is találtak. Az egyik szűk
                  volt, csak hasmánt lehetett volna kikutatni, de a másik, a délről nyiló üreg olyan
                  magas volt, mint egy alacsonyabb fajta folyosó. Homályos volt ugyan mindjárt az
                  elején, beljebb pedig sötét, de azért egész bátran bandukolhattak benne előre. De
                  csak egy negyed óráig, mert ott hirtelen két nagy vasas láda zárta el előlük az
                  utat.
            </p>
				<p>
               Mi van ezekben a ládákban? Hej jó volna megtudni, de honnan hozzanak
                  ide lakatost, a ki kinyitja?
            </p>
				<p>
               Talán nincs is bezárva. Ma szép szerencsénk van ugyis, kisértsük meg,
                  hátha könnyen nyilik, - mondá Pali. Csakugyan nyitva volt mind a kettő és nem nagy
                  erőfeszítéssel hozzá fértek tartalmához. Pali belemarkolt az egyikbe, hát valami
                  száraz, szemcsés, a sötétben egy kissé villogó por maradt a kezében.
            </p>
				<p>
               - Vajjon mi lehet ez? Bandi legyek, ha nem puskapor!
            </p>
				<p>
               - No, én meg puskát adok a porhoz! - szólt Ákos és a másik ládából
                  fegyvert húzott kifelé.
            </p>
				<p>
               - Ez csak az igazi szerencse! - szólt Pali, ki apjával már nem
                  egyszer vadászott - most már nem félünk se rossz embertől, se vadállattól. Húst is
                  eszünk, csak golyóbist is találjunk és jó legyen ez a temérdek puskapor, mely elég
                  volna egy ármádiának!
            </p>
				<p>
               Találtak golyóbist is sokfélét, fegyvert is vagy húszat, hát vígan
                  másztak kifelé.
            </p>
				<p>
               A bocscsal nem találkoztak útközben sehol és az jó szerencséje is
                  volt a bocsnak.
            </p>
			</div>
			<div type="chapter">
				<head>
               Egy pajtás kerül.
            </head>
				<p>
               A fegyvereket kitisztogatták a rozsdától és megpróbálták a puskaport.
                  Száraz volt az még, jól fogott tüzet, pedig ki tudja, hány esztendeje feküdhetett
                  már ott. Az igaz, hogy száraz barlangban. Vajjon kik vihették oda? Akárki tette,
                  jól cselekedte, gondolták magukban.
            </p>
				<p>
               Lassanként biztos helyre, száraz tisztásra hordták a puskaport is, a
                  mi nem volt valami könnyű munka, mert egy mázsánál is többet nyomott az. A
                  fegyvereket a házban helyezték el, környöskörűl aggatván a falakat, mint a
                  kaszárnyákban szokták.
            </p>
				<p>
               Találtak egy kardot is, széles pengéjű, nehéz huszárkardot, azt
                  kiélesítették a kövön és kinevezték konyhakésnek, baltának, fűrésznek, szóval
                  ráruházták mind ama szerszámok tisztét, a melyek háztartásukból hiányoztak.
            </p>
				<p>
               Nagy szolgálatokat tett most nekik ez a soknevü szerszám, mert
                  elkövetkezett annak az ideje, hogy lakásuk megerősítéséről és téli kamaráról
                  gondoskodjanak.
            </p>
				<p>
               Rovásos naptáruk szerint szeptember végén jártak és a zöldszínű völgy
                  aranyosvörösre változott. Megjött a dér, durva arczát odanyomkodta a növények
                  gyöngéd képéhez és azok menten megvörösödtek tőle. A fenyveket kivéve, piroslott
                  minden fa, különösen a gyümölcsöt termők, melyeknek ritka lombjai közűl alma,
                  körte, naspolya és őszi baraczk aranyos színe ragyogott. Gyermekfej nagyságú
                  birsalmák, almányi szilvák potyogtak a földre minduntalan.
            </p>
				<p>
               Csak rövid emlékezetű mandulafák tévesztették el a kalendáriumot,
                  feledkeztek meg arról, hogy most lombok hullatása, őszi idő, álom következik;
                  kapták magukat, újra kivirítottak és rózsás-fehér viráguk illattal töltötte be az
                  egész völgyet.
            </p>
				<p>
               A fiúkat nem szédítette el a jó illat, megbámúlták a másodvirágzást
                  és téli elemózsia gyűjtéséhez fogtak.
            </p>
				<p>
               Legelőször is megszedték a gyümölcsfákat, a téli körte és a későn érő
                  naspolya kivételével. Aztán egy kisebb, száraz sziklabarlangot kerestek és abba
                  valósággal befalazták a friss gyümölcs egy részét. A szilvatermést meg az
                  almaszüret eredményének egy részét megaszalták, tudniillik kitették szárítani a
                  napra és mindaddig otthagyták, míg a nap ki nem szítta belőlük a friss
                  nedvet.
            </p>
				<p>
               Aztán a soknevű szerszám segedelmével padlást csináltak házikójukra
                  és abba hordták föl az aszalt gyümölcsöt.
            </p>
				<p>
               Pali úgy számított, hogy ha késő tavaszig sem ütne szabadúlásuk
                  órája, akkor sem halnak itt éhen, még ha az összehordott gyümölcsön kivül egyéb
                  eledelük nem is akad, ha a tó befagy is és nem férnek hozzá a rákokhoz sem. Még
                  akkor sem, ha ama reménységük, hogy húsételt is szerezhetnek, csalóka reménységnek
                  bizonyúl.
            </p>
				<p>
               Aggódásuk, előrelátásuk okos volt, ámbátor ezúttal nem vala rá
                  szükség. A Pali első vadászatai ugyan nem jártak sikerrel, de október havában
                  állandóan kedvezett neki a szerencse. Nagyon sok vadmadarat lőtt és a völgy
                  éjszaki részében, sziklafal mentén, tóparton rátalált egy megsebesült
                  zergére.
            </p>
				<p>
               A kedves, szép állatnak a hátsó lábai voltak megsebesítve, még pedig
                  félreismerhetetlenűl seréttel és így vértócsában ülve, kénytelen volt bevárni
                  Palit, a ki elébb rá akart lőni, de szerencsére hamar észrevette, hogy a szegény
                  állat úgy sem menekűlhet előle. Olyan szelíden, szomorúan nézett rá, mintha csak
                  azt akarta volna mondani:
            </p>
				<p>
               „Bántottak, meglőttek, ládd-e?”
            </p>
				<p>
               De hát ki bántotta, ki lőtte meg a zergét?... tanakodott magában
                  Pali, míg az állat sebesűlt lábait kötötte be keserű lapulevéllel.
            </p>
				<p>
               Széjjelnézett. Köröskörűl embernek semmi nyoma. Talán valahol a
                  sűrűben rejtezik. Pali elkiáltotta magát:
            </p>
				<p>
               - Ki jár itt? Feleljen!
            </p>
				<p>
               A szikla visszaverte hangját, az felelt, csak az volt itt.
            </p>
				<p>
               Pali feléje fordúlt, hátha arról fedez föl valami nyomot. Nem kellett
                  sokáig keresgélnie. Látta, hogy a sziklafal egy helyütt, a csúcsától egészen a
                  lábáig véres. A zerge bizonyára a sziklatetőről zuhant alá, megvérezvén esése
                  közben a kiálló darabokat.
            </p>
				<p>
               Tehát a tetőn túl emberek vannak, azok lőtték meg, azok elől menekűlt
                  a zerge is erre felé, a hová a vadász vagy a vadászok nem követhették.
            </p>
				<p>
               Miért nem követhették a vadászok a zergét? Mert a sziklaút ott
                  annyira vad, járhatatlan lehet, hogy az állatok legügyesebbje, a zerge sem tud
                  menekűlni rajta. Felelte a maga kérdésére maga a kis Szíhalmi és megsimogatván
                  beteg kis rabját, így szólt:
            </p>
				<p>
               - Zergécském, kis állatocskám! Ha te most beszélni tudnál.
            </p>
				<p>
               Ha beszélni tudott volna! Elmondhatna most neki mindent, hol is
                  vannak tulajdonképen, miféle nép lakja ezt a környéket, messze van-e innen, távol
                  esik-e az ő szülőföldje?
            </p>
				<p>
               De hát a zerge nem tudott beszélni, csak néma szóval, a szeme
                  beszédével szólott hozzá:
            </p>
				<p>
               - Úgy-e, nem bántasz? Nem vétesz ellenem, úgy-e? Elhagyatott beteg,
                  szerencsétlen vagyok, védj meg inkább!
            </p>
				<p>
               Pali forrásvizet hozott a kalapjában, megitatta betegét és hangos
                  szóval vigasztalta:
            </p>
				<p>
               - Ne félj, nem lesz bántódásod. Haza viszlek, megetetlek, van nekem
                  otthon egy kis barátom, friss füvet, kövéret, illatosat hoz neked a rétről.
            </p>
				<p>
               Nagy fáradsággal ugyan, de mégis csak haza czipelte Pali a rabúl
                  ejtett szép állatot. Bezzeg volt öröme Ákosnak. Legelőször is az jutott
                  eszébe:
            </p>
				<p>
               - No, végre vadhust is fogunk enni.
            </p>
				<p>
               - Ebbe ugyan nem vásik a fogad - mondá Pál egy kicsit bosszúsan.
            </p>
				<p>
               Hamarosan egy kis istállót rögtönöztek a zergének, ott gyógyították,
                  ott etetgették. Ákos is nagyon megszerette, dehogy kivánta vérét venni.
            </p>
				<p>
               Egy hét alatt tökéletesen meggyógyult a beteg. Olyanokat ugrott, majd
                  kiugrott az istállóból. Nem nézett már olyan szomorúan, újra a sziklákon óhajtott
                  volna ugrálni. Elfeledte a régi dolgot. Egy éjszaka meg is akart szökni, de Pali
                  észrevette:
            </p>
				<p>
               - Hohó, zergécském, hát a hála? Már te csak itt maradsz velünk, a míg
                  mi itt maradunk.
            </p>
				<p>
               Ott is maradt és bár megszelídíteniök nem sikerült, erkölcsre még sem
                  maradt egészen vad, szíves örömest eljátszott, elévődött a vén hollóval, ha ez
                  épen ráért és nem volt rossz kedve.
            </p>
			</div>
			<div type="chapter">
				<head>
               Penteku, Pe
               nteku!
            </head>
				<p>
               Izgatottan, bizony egy kis félszszel várták az igazi hideg időjárást.
                  Hogyan fognak kitelelni? Sokat gondolkoztak ezen a kérdésen.
            </p>
				<p>
               Nyári ruhájuk elrongyollott. Testi ruhájuk tehát nem felelt meg a
                  következendő évszaknak.
            </p>
				<p>
               Ágyneműjök sem biztatta őket valami nagy melegséggel. Csak moha volt,
                  igaz, hogy mindenféle moha, puha is, kemény is, zöld is, sárga is. Takarójok
                  épenséggel nem volt eddig, de most már alighanem szükség volna rája. Kínos
                  keservesen készítettek is kettőt nádból. Nádpálczikákat kötöztek össze és annak a
                  tetejére mohát erősítettek jól, rosszúl, de vastagon. Bizonyos, hogy nem fagynak
                  meg alatta, különösen, ha erősen fűtenek nappal.
            </p>
				<p>
               Volt itt annyi tüzelőfa, hogy akár egész Budapest szegényeit el
                  lehetett volna látni belőle.
            </p>
				<p>
               A miben tökéletes hiányosságot szenvedtek, az a gyertya volt.
                  Sehogysem tudtak rájönni a gyertyamártás mesterségére. Annak aztán nagyon
                  megörűltek, a mikor fölfedezték, hogy a fenyőfák vékony galyai elég türhetően,
                  rendesen világítanak. A kard segítségével csináltak vagy ezer darab ilyen
                  fagyertyát.
            </p>
				<p>
               Nagyban készűltek a tél elébe. Sietniök is kellett, mert mind
                  rövidebbek lettek a napok, a völgybe olykor besurranó szél mind fagyosabb, az ég
                  mind szürkébb. A fák és a növények is lassanként aludni tértek. Az ágak, a bokrok
                  levetették ruhájukat és mez nélkűl vártak téli takarójukra, a jó puha pihére, a
                  hóra.
            </p>
				<p>
               - Én már nem is bánnám, ha esnék! - szólt Pali barátjához a kit
                  egészen elszomorított ez az idő.
            </p>
				<p>
               - Máskor én is úgy örültem neki, de most félek tőle! - felelte
                  Ákos.
            </p>
				<p>
               - Félni. Balga beszéd. Hogy szabad félni akármitől is? Aztán épen a
                  kedves, drága hótól.
            </p>
				<p>
               - Nem tudom, mit szeretsz rajta olyan nagyon! - mondá a kis Viparína
                  s majd ajkát biggyesztve kérdé: - Vajjon mi hasznunkra van az a hó?
            </p>
				<p>
               - Mi hasznunkra? Hát te csak azt szereted, a mi a te hasznodra van?
                  No, ez ugyan szép dolog.
            </p>
				<p>
               Pali oktatni kezdte a kisebbiket, míg az ríva nem fakadt, hogy ő
                  milyen rossz, haszontalan gyerek. Utóvégre is az oktató vigasztalta a
                  tanítványt:
            </p>
				<p>
               - Nem baj, majd megtanúlod te ezeket, nem vagy te olyan rossz fiú. Ha
                  az volnál, nem is pazarolnám rád a szót...
            </p>
				<p>
               Akár szerették, akár nem szerették a havat, megjött az még is.
                  November hónap valamelyik utolsó napján hullott le először a szép fehér hó...
            </p>
				<p>
               Két nap, két éjjel esett folytonosan. A fiúk az ajtó küszöbén ülve,
                  tűznél melegedve nézték. Most már örvendett neki Ákos is, hisz olyan kedves, szép
                  volt mindez. Az egész völgyön szelídség, nyugalom, álmosság lett úrrá. Pusztán a
                  naptárt eltévesztő mandulafák békétlenkedtek és a hó alól kidugdosták rózsaszínű
                  virágaikat.
            </p>
				<p>
               Hogy megállt a hóesés, nagyon szép, napfényes, de jó hideg idő
                  következett. Ákosnak nem akaródzott kimenni. Pál azonban maradni nem tudott,
                  fölbuzogott benne a vadászvér.
            </p>
				<p>
               Egy régi módi, kovás puskát vállára vetett és naphosszant is bújta a
                  völgy erdőségeit és az nem volt előtte olyan rejtelmes többé, mint ezelőtt. A
                  nemrég sötét sűrűségek szépen kitárták titkaikat és megmutogatták neki: merre van
                  a róka koma viskója, hol bújik a tapsifüles nyúl, merre tért aludni az öreg,
                  mogorva borz.
            </p>
				<p>
               Mint régi időkben kisérték kitanított gyorsszárnyú vadászsólymok az
                  úrfiakat, úgy kisérte Pált téli cserkészéseiben a vén, lomha, de néha különösen
                  eszes holló. A lövés durranásától félt ugyan kezdetben, de később, a mikor látta,
                  hogy neki nem, csakis egy vigyázatlan nyúlnak, vagy elbizakodott rókának esik
                  baja, hát föl se vette, sőt később meg is szerette. És ha nem jött kapóra
                  semmiféle vad és Pali szünetelt, még nógatta is, csipkedvén a lábát.
            </p>
				<p>
               A vizi vadászatokról sem maradt el, mikor ezeket próbálgatta a kis
                  vadász a csudálatosképen jég nélkűl maradt tavon. Lassan-lassan a gazda is, a
                  szárnyas vadászinas is egészen beletanúltak ebbe a mesterségbe és ritkán tértek
                  haza zsákmány nélkűl.
            </p>
				<p>
               Ákos meg a szakácsságban szerzett ügyességet, saját találmányú
                  pecsenyeforgatón sütötte a húst és csak azt sajnálta, hogy tésztát nem lehet
                  csinálni nyúlpecsenyéből.
            </p>
				<p>
               Nagyobbfajta vadat, szerencsére, nem láttak egész deczember havában.
                  Néha estenden, vacsorájuknál űlve, hallották ugyan a vacsorakereső farkasok
                  üvöltését, de nem tudták kivenni, hogy a völgy melyik részéből vagy azon túl
                  hallatszik-e? Különben sem törődtek vele sokat, házikójuk elég biztosságot
                  szerzett nekik és a fenyőfavessző világánál úgy érezték magukat, mint valami
                  városi szobában szelíd téli estén.
            </p>
				<p>
               Felkuporodtak ágyokra és a míg az ajtóban ropogott az örökösen égő
                  zsarátnok: olvastak a Pécsi Simon bibliájából. Egy-egy fejezetet elolvastak
                  tízszer is, úgy, hogy betéve is tudták már egyes részeit.
            </p>
				<p>
               Így telt el deczember hónap és így a karácsonyi ünnep.
            </p>
				<p>
               Nem állított nekik karácsonyfát senki, hanem mégis ott állott előttük
                  egy egész karácsonyfaerdő; a fenyves.
            </p>
				<p>
               Pali nem tudta kiszámítani: micsoda napra esik karácsony, hát
                  szabadon választott két decemberi napon ünnepelték. Az ünnep pedig abból állott,
                  hogy nem mozdúltak ki a házból és egész napon át beszélgettek egymással.
            </p>
				<p>
               Sok beszélni valójuk nem volt. Annyira összeszoktak már, úgy ismerték
                  már egymást hosszas és folytonos együttélés után. Úgyszólván, az egymás
                  gondolatait is tudták már.
            </p>
				<p>
               Leginkább a szabadúlás lehetőségéről, a menekűlés terveiről volt szó
                  közöttük. Ezenkivül sokat okoskodtak azon is, hogy itten való életüket mennél
                  kellemesebbé és biztosabbá tegyék. Okosságuk, buzgalmuk, munkaszeretetük teremtett
                  is nekik elég kényelmes otthont és ha nem is nagyon bőséges, de elég kellemes
                  életet. Ám azt semmiféle buzgalommal nem tudták kieszelni, hogy a hajuk rövidebb
                  legyen. Úgy megnőtt az itt tartózkodásuk egy pár hónapja alatt, hogy valósággal be
                  lehetett volna fonni, mint a leányokét. Mennél gazdagabb volt a hajuk, annál
                  fogyatékosabb vala ruhájuk, ámbár a csinosságra itt is sokat adó Pali minden módon
                  arra törekedett, hogy ezen a bajon segítsen. A huszárkard segítségével szabott is
                  két gallért rókabőrből. Ő maga vadász-kaczagányt is viselt, mint az Árpádkorabeli
                  ősök.
            </p>
				<p>
               Furán volt öltözve, az igaz különösen a mikor vadászni járt oda, de
                  barátján kívűl csupán az öreg holló bámulhatta meg. A nyughatatlan fekete madár, a
                  kivel Pali különösen szeretett lenni, oly annyira, hogy a kedveért egy nagyon is
                  kellemetlen deczemberi napon is elment bújni a havas erdőt. A hollónak nagy kedve
                  volt ezen a napon. Szállt is, amint az utolsó időben nem cselekedett szívesen. És
                  a mikor oda értek, a hol a sziklatömb alatt a beteg zergét találták meg egykor,
                  valósággal tánczolt, sőt vén létére bukfenczet is hányt az öles hóban.
            </p>
				<p>
               De egyszerre, mintha csak sürgős dolga támadt volna, fogta magát és
                  egy pár száz lépésnyire a szikla lábához szállott és onnan károgott Pali felé,
                  mintha hitta volna.
            </p>
				<p>
               Pali odasietett és nagy rémülettel, de egyszersmind nagy örömmel
                  látta, hogy a holló egy emberi alak fölött károg. Odalépett a havon elterült
                  emberhez és megdöbbenve látta, hogy szeme le van csukva, arcza sárga egészen,
                  körülötte vértócsa. Tán lezuhant a sziklatetőről és meghalt.
            </p>
				<p>
               Szánalommal és szomorúsággal hajolt le Pali föléje és ruhájáról
                  látta, hogy a míg élt, oláh lehetett. Egy szegény oláh kecskevadász, a ki eltévedt
                  vagy menekűlt valami veszedelem elől és megbotolván, lezuhant ide, az iszonyú
                  mélységbe. Könnyes szemmel vizsgálgatta Pali a halott tagjait. Hátha valami életet
                  fedezne föl benne, föltépte mellén bekecsét és némi irtózattal ugyan, mellén
                  hallgatódzott.
            </p>
				<p>
               - A szíve ver még! - kiáltott föl hangosan és örömében az ő szíve
                  ugyancsak elkezdett dobogni.
            </p>
				<p>
               Hóval kezdte dörzsölni a szerencsétlenül járt embert és az
                  lassan-lassan magához tért, kinyitotta szemét, föllélegzett, majd tagjait
                  próbálgatta: nem törtek-e el?
            </p>
				<p>
               - Ki vagy, mi történt veled! - kiáltott rá Szíhalmi Pál, de az oláh
                  csak nyöszörgéssel felelt.
            </p>
				<p>
               És addig nyöszörgött, próbálgatta karját, lábát, a míg egyszerre csak
                  felugrott, ill’a berek, nádak, erek, fogta magát és a puskás, nagyhajú, torzonborz
                  fiú elől az erdő felé menekűlt.
            </p>
				<p>
               Pali ebben a pillanatban emlékezett a Robinson vad emberére, Péntekre
                  és így szólt magában:
            </p>
				<p>
               - Nem szabadúlsz előlem olyan könnyen, Péntek!
            </p>
				<p>
               Ijeszgetésképen nyomban ráfogta a vissza-visszafelé tekintgető
                  menekülőre fegyverét:
            </p>
				<p>
               - Megállj, mert lelőlek!
            </p>
				<p>
               A szakálas férfi térdre rogyott, összetette két kezét és siralmas
                  hangon, oláhul esdekelt:
            </p>
				<p>
               - Kegyelem, kegyelem, méltóságos úr!
            </p>
				<p>
               - Gyere ide! - szólt Pali magyarul, a mit az oláh nem értett.
            </p>
				<p>
               Ismételte hát neki latin nyelven, a mi az oláhok nyelvével némi
                  rokonságban van és az oláh mindjárt megértette. Odament hozzá, kegyelmes úrnak
                  nevezte, csókolni akarta kezét, a lábát, a ruháját. Pali nem engedte meg, hanem
                  fölszólította, hogy jőjjön vele haza, ott ád neki ételt, italt és nem lesz
                  bántódása. Mindezeket részint latin szóval, részint néma jelekkel,
                  kézmozdulatokkal mondotta el neki. Mindent megértett és hálásan vigyorgott
                  Palira.
            </p>
				<p>
               Ákos épen egy nyúl földarabolásával volt elfoglalva, a mikor barátja
                  a vendéggel vagy fogolylyal, az ő Péntekjükkel megérkezett. Nem akart hinni a
                  szemének, megtörűlte, nem káprázik-e? Nem káprázott, egy beszélő élő ember jött
                  felé, egy alázatos, engedelmes, egészen megzavart oláh, a ki megijedt tőle is,
                  mégis hozzáfutott, hogy kezet csókoljon neki.
            </p>
				<p>
               Pali elbeszélte, mint találták meg a hollóval együtt az oláh
                  Pénteket, a ki Juonnak nevezte magát. De ők megmaradtak a kedves elbeszélésből
                  ismert Péntek név mellett, hiába mondogatta a kecskevadász egyre: Juon Stán
                  Harhula!
            </p>
				<p>
               - Harhula a nagyapád! - mondá Pali tréfásan, - a te neved Péntek,
                  tanúld meg, azt mondom.
            </p>
				<p>
               - Penteku, Penteku! - ismételgette vigyorogva Juon.
            </p>
				<p>
               Jól befalatozott aztán a pompás nyúlpörköltből, megjött a kedve,
                  kinyílt a szája és szavakkal, jelekkel megmagyarázta: ki ő és merre van
                  hazája?
            </p>
			</div>
			<div type="chapter">
				<head>
               Élet vagy halál.
            </head>
				<p>
               Csakugyan szegény kecskepásztor volt kecskenyáj nélkűl. Volt neki
                  szép nagy mekegő, szakállas, vidám kecskenyája, de elvették, megették.
            </p>
				<p>
               - Kik? - kérdé Pál.
            </p>
				<p>
               Juon magyarázgatta, hogy kicsodák, de a fiúk csak nagy nehezen
                  értették meg.
            </p>
				<p>
               - A katonák? - kérdezték tőle.
            </p>
				<p>
               Az oláh igent intett a fejével.
            </p>
				<p>
               - Miféle katonák? - folytatta Pali magyarúl is, latinúl is,
                  kézbeszéddel is szólván.
            </p>
				<p>
               - Kossuthului, Kossuthului!
            </p>
				<p>
               Megint csak nem értették, megint csak gondolkodniok kellett ezen az
                  egy szavon is, a míg valamelyikük kisütötte, hogy a híres Kossuthról, a lánglelkű
                  magyarról, Magyarország legnagyobb szónokáról beszél Juon itt össze-vissza
                  mindenfélét. Hogyan volnának Kossuthnak katonái, hisz az csak egyszerű polgár,
                  nagyszerű beszédeket tart, az igaz, ők is hallották Egerben...
            </p>
				<p>
               De hátha történt azóta valami, a mióta ők itt élnek, távol a
                  világtól? Vajjon mi történhetett?
            </p>
				<p>
               - Betört a török, a német, a muszka? Háborúság van az országban? -
                  töprengettek rajta.
            </p>
				<p>
               Péntekjüktől egyszerre nem tudtak többet kivenni, mint hogy ott künn
                  harcz és háború van, verekednek a magyarok az ellenséggel és hogy az oláh
                  nemzetség is az ellenséggel tart, de ő, már mint Juon, nem, a világért sem!
            </p>
				<p>
               - Szeretem is, hogy így van! - mondá neki Pali keményen is, szívesen
                  is.
            </p>
				<p>
               Ma még úgyis vendégjük volt az atyafi, jól kellett bánniok vele.
                  Szivesen is látták, meg is traktálták és Pali átengedte neki éjszakára ágyát, ő
                  maga meg Ákoshoz huzódott.
            </p>
				<p>
               Egész éjjel egy pillanatra sem jött álom szemére, annyira
                  foglalkoztatta, izgatta a kecskevadász elbeszélése a nagy harczról, a mi a fejök
                  fölött dúl. Vajjon kiszabadúlt-e már a rabságból édes jó apja? Vajjon ott van-e a
                  magyar hadseregben? Merre jár most, hol villogtatja vitézi kardját, mert ha él:
                  bizonyára villogtatja vitézűl! Nyitott szemmel, álmatlanúl álmodozott és látta,
                  hallotta nagy csaták tűzét, zúgását. Látta, mily szépen leng a világ legszebb
                  zászlója, háromszinű, nemzetiszín zászlónk! Várfokon, szuronyerdőben, füstölgő
                  romokon, fújó paripák és holttestek fölött, mindenütt csak ez a zászló lobog.
            </p>
				<p>
               Juont szolgálatukba fogadták és megértették vele, milyen állapotban
                  vannak itt, hogy innen bajos a kimenetel. Juon ugyancsak kötötte az ebet a
                  karóhoz, hogy ő így meg úgy talál innen kiutat, de bizony nem talált. Hanem azt
                  meg tudta mondani, hol vannak.
            </p>
				<p>
               Hát csakugyan Erdély egy mély sziklavölgyében voltak, egy
                  hozzáférhetetlen helyen, mely felűlről őserdőnek látszik, ámbár a néphagyomány
                  másnak tartja! török basa bűvös kertjének, melyet évszázakkal ezelőtt ültetett egy
                  Kücsük nevű dúsgazdag muzulmán. Törökök mindenható úrának, a fényes padisahnak
                  szerencsétlen öcscse, kit bátyjának haragja üldözött az egész világon át. Mint az
                  árnyék, úgy járt a szegény basával ez a rettenetes harag, mindenütt elérte,
                  mindenhonnan kizavarta, a mig rá nem talált erre a rejtett, hozzáférhetetlen,
                  csudálatos helyre. Itt aztán elfogyott az árnyék, elszállt az örökös félelem a
                  basa lelkéből. Paradicsommá varázsolta át a sziklaodút, palotát épített, családot
                  alapított benne, boldog lett, vídám lett, most is él, ha meg nem halt!
            </p>
				<p>
               De bizony meghalt! És hamvai talán ott nyugosznak a homokgúla alatt,
                  a hol a három cziprus és az a turbános kő áll. A fiúk csak most méltatták először
                  igazán figyelmükre ezt az emléket. Mondogatták is egymásnak:
            </p>
				<p>
               - Annak a népmondának csakugyan igaza lehet.
            </p>
				<p>
               - De vajjon ki temette el innen a legutolsó embert? - kérdezte
                  mintegy magától Ákos.
            </p>
				<p>
               - Még életében elmenekűlhetett azon a kazamátán, melyen mi tévedtünk
                  ide! - felelte Pali.
            </p>
				<p>
               De nem igen érdekelte őket többé a völgy, még a zergét is szabadon
                  eresztette Pali, mondván:
            </p>
				<p>
               - Menj, kis barátunk, légy te is szabad!
            </p>
				<p>
               Ugy érezték, hogy ütött szabadúlásuk órája. A Juon félig-meddig
                  megértett beszéde egészen föllelkesítette őket, elvette minden nyugalmukat.
                  Különösen Szíhalmi Pál volt izgatott, minduntalan hallgatódzott a sziklafalakon és
                  egészen boldog volt, ha meghallotta az ágyúszót.
            </p>
				<p>
               Mert ugyancsak ágyúztak körűlöttük.
            </p>
				<p>
               Ki, kire? azt nem tudták. A kecskepásztor beszédéből csak az volt
                  bizonyos, hogy harczban áll az egész magyarság, az iskolák be vannak zárva, a
                  nagyobb diákok és tanáraik fölcsaptak katonának. Anya nem félti gyermekét a
                  veszedelemtől, hanem küldi a csatába: feleség férjétől, ara vőlegényétől könny
                  nélkül búcsuzik, pedig azt sem tudja: látja-e még viszont?
            </p>
				<p>
               Feltámadt a nemzet, kiütött a szabadságharcz. Nem tudták a fiúk, de
                  megérezték mégis és nem birtak magukkal többé. Nem volt se álmuk, se étvágyuk, még
                  egymással beszélgetni se tudtak.
            </p>
				<p>
               Ott hallgatództak mindegyre a sziklafal mellett vagy ölükben
                  nyugtatott kézzel hallgatagon bámúltak maguk elé. Hogy szabadúljanak innen, azon
                  gondolkoztak mindaketten. De hiába, semmit se tudtak kitalálni. Egészen
                  belekábúltak a tervelgetésbe és az összes házi gondokat a megszelídűlt Juonra
                  bizták.
            </p>
				<p>
               Palinak hetekig szavát sem lehetett venni, hanem egyszerre, hirtelen
                  megjött a jó kedve.
            </p>
				<p>
               Észrevette, hogy egy darabon elvonult a hó a sziklafalról és a mi nem
                  is ritka eset, egy jó hosszú, mély tágas nyílást repesztett rajta. Napokig
                  elnézegette, vizsgálgatta ezt a hasadékot, a míg egy gondolat megérett a
                  fejében.
            </p>
				<p>
               Elhatározta, hogy úgy cselekszik, mint a hogy a vasútépítésnél látta:
                  puskaporral fölrobbantja a sziklát és az így megnyílt kapun át szabadúl meg
                  társával együtt.
            </p>
			</div>
			<div type="chapter">
				<head>
               Menekülés.
            </head>
				<p>
               Négy álló napig tartott, míg Ákos és Juon segedelmével teletömte
                  puskaporral a hasadékokat. Azok nem tudták: mi végre történik mindez és Pál nem is
                  igen magyarázgatott nekik. Tervét titkolta barátja előtt is, hogy félelemmel ne
                  töltse el. Elég izgalomban élt ő maga úgy is. Teljességgel nem volt bizonyos
                  abban, hogy tervével czélt ér. És ha a sziklafal szétrobbantása sikerűl is, vajjon
                  nem fizet-e életével társainak megszabadúlásaért? Nem sujtják-e agyon a
                  szerte-robbanó kőszilánkok.
            </p>
				<p>
               Minden erejéből azon igyekezett, hogy ez ne történhessék meg és több
                  darabból mintegy húsz öl hosszúságú nádpálczát illesztett össze. A válságos
                  pillanatban annak egyig végére tüzes üszköt szorít és hirtelen a hasadék
                  puskaporához érteti. Alig érteti oda, menekűl az ellenkező irányba.
            </p>
				<p>
               Szerdai napon, napkeltekor, kezében a húsz öles kanóczczal és egy égő
                  fadarabbal a puskaporos sziklához surrant.
            </p>
				<p>
               Még egy kissé sötétes volt itten, hanem keleten már biborpirban égtek
                  a zuzmarás, hóvirágoktól roskadozó fák.
            </p>
				<p>
               Szíhalmi Pál nem nézett többé hátra, csak előre. Nem tünődött többé
                  tervén, hanem cselekedett.
            </p>
				<p>
               ...Iszonyatos zúgás harsogott végig a levegőn és elfojtott egy tompa
                  sikoltást. A mikor a füstfelhő eloszlott, a kövek megálltak: a völgy nyitva, a
                  sziklának csak a lába volt meg, a többi hitvány forgács...
            </p>
				<p>
               A nagy tett végre volt hajtva, de elkövetője vérében feküdt, nem
                  messze a sziklától.
            </p>
				<p>
               Mikor a kis Viparína és az oláh Péntek lélekszakadva megérkeztek, már
                  a megnyílt kapun át a robbanásra ide rohant honvédtüzéreket találták a vérző test
                  körűl.
            </p>
				<p>
               Mert hisz éppen ebben az időben vivatik vala dicsőséges
                  szabadságharczunk.
            </p>
				<p>
               És a kik itt teremtek: a dicső szabadságharcz dicsőséges katonái,
                  élükön az ezredes, a kiszabadult rab: Szíhalmi Gábor. (Ily gyorsan fordult a
                  koczka!)
            </p>
				<p>
               Az ezredes lehajolt a megsebesült gyermek fölé és amint
                  megpillantotta annak arczát, örömében és ijedelmében szinte meginogott a lába.
                  Beszéde pillanatokra elállott, a mint lerogyott gyermekéhez. Majd fölocsúdván,
                  kezét tördelve jajongott:
            </p>
				<p>
               - Fiam, élsz-e, szólj, irgalmazz!
            </p>
				<p>
               Szíhalmi Pál kinyitotta végre szemét és az első pillanatban
                  megismerte apját és olyan egyszerű dolognak tartotta, hogy itt van az.
                  Felkapaszkodott hozzá, megölelte:
            </p>
				<p>
               - Apám!
            </p>
				<p>
               - Édes kis fiam! Élsz, nincs semmi bajod?
            </p>
				<p>
               - Nincs semmi, csak egy-két szikladarab... egy kis parittyázás volt
                  az egész...
            </p>
				<p>
               A kis Viparína tapsolt, ugrált örömében.
            </p>
				<p>
               - Él, él! - kiabálta a bámészkodó katonák fülébe, egyenként
                  külön-külön.
            </p>
				<p>
               Egyszerre csak meggyökerezett a lába egy öreg katona előtt.
            </p>
				<p>
               Bizony az apja volt, az egyházfi, mert az volt itt a dobos, az egész
                  ezred dobosa.
            </p>
				<p>
               A tisztek között is akadtak ismerősre: a latin tanárukra, a ki
                  szintén nagyon megörült nekik és menten elmondta az ezredes úrnak, hogy a fia és
                  annak a barátja derék fiúk, ámbátor kicsapott diákok.
            </p>
				<p>
               - Két héttel elutazásuk után - szólt egykori tanáruk - Potyoró bátya
                  kivallotta, hogy ő volt a madár elvivője és ti ártatlanok vagytok. Az igazgató írt
                  is utánatok, de nem találtak meg benneteket sehol... Hol is ődöngöttetek?
            </p>
				<p>
               Szíhalmi Gábor ezredes magához szorítván gyermekének a fejét,
                  mosolygott és válaszolt helyette:
            </p>
				<p>
               - Hát a szabolcsi kis királynál... Az ám, minduntalan ír rám az öreg,
                  hol van az én fiam, előteremtsem, mert a kis Ildikó nem tudja elfeledni, egyre
                  emlegeti... Ha majd megnőnek, jók lesznek: egy párt akar belőlük csinálni. Helyes
                  lesz ez, fiam.
            </p>
				<p>
               Pali egy kissé elpirúlt, szégyenkezett egy kissé, de csakhamar
                  lelkesedve szólt:
            </p>
				<p>
               - Előbb azonban harczolni akarok a hazáért apámékkal, fölvesznek-e
                  maguk közé?
            </p>
				<p>
               - Hogy ne, ezt a derék fiút! - kiáltották körülötte a katonák.
            </p>
				<p>
               - Hát engem? - szólalt meg egyszerre a dobos mögűl egy siralmas hang,
                  az Ákosé.
            </p>
				<p>
               - Te csöppség! - kiáltott rá az apja - hisz a földből se látszol ki,
                  várj, amíg megnősz!
            </p>
				<p>
               Barátja kedveért fölvették őt is, legalább ágyútisztogatónak. Piros
                  kalpagot kaptak mindjárt mindaketten.
            </p>
				<p>
               Pihentek aztán egyet s úgy mentek együtt vígan a csatába, a magyar
                  szabadság oltalmára. Apa a fiával, tanár a tanítványával.
            </p>
				<p>
               Mert így volt ez akkor.
            </p>
				<p>
               És ha szükség lenne rá ujólag, így lenne megint.
            </p>
			</div>
		</body>
	</text>
</TEI>