<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01024" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egy bolond száz bajt csinál</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">27102</measure>
				<measure unit="pages">70</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egy bolond száz bajt csinál</title>
					<date>2003-08-21</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00600/01024"/>
					<respStmt>
						<resp>Original Electronic Edition</resp>
						<name>Takáts Béla</name>
						<name>Szabolcsi József</name>
						<name>Werner Zsolt</name>
						<name>Juhász Lehel</name>
						<name>Drótos László</name>
					</respStmt>
				</bibl>
				<bibl type="firstEdition">
					<title>Egy bolond száz bajt csinál</title>
					<author>Rejtő Jenő</author>
					<date>1969</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T7"/>
			</textDesc>
		</profileDesc>
		<revisionDesc>
			<change when="2021-07-07"/>
		</revisionDesc>
	</teiHeader>
	<text>
		<body>
			<div type="chapter">
				<head>Bevezetés</head>
				<p>A fellobogózott városház előtt impozáns rendben várta a tömeg, hogy a
                    polgármester elmondja jubileumi beszédét, ám helyette, általános csodálkozásra,
                    egy kancsal, óriási harcsabajuszos egyén jelent meg az erkélyen, kezében fehér
                    cérnakesztyű, fején helyes kis piaci kosár, és barátságosan integetett.
                    Társaságában egy sovány, magas, de jóképű, napbarnított, szőke fiatalember is
                    kilépett a nép elé, sárga cilinderben, félszemén fekete monokli.</p>
				<p>A kancsal óriás negédes léptekkel előrejött, és néhány csókot hintett a nép felé,
                    míg a fiatalember felállt az erkély peremére, és most látszott rajta, hogy rövid
                    bundája alatt talpig lobogóba öltözött. Mielőtt az ünnepi néptömeg magához
                    térhetett volna ámulatából, harsány szónoklatba fogott.</p>
				<p>- Tisztelt fele- és egész barátaim! Én, ifjabb Lord Hontings, Daughter Hill
                    örökös grófja, valamint barátom, Vucli Tóbiás, az önműködő villamosjegy
                    feltalálója, hivatva érezzük magunkat hogy üdvözöljünk benneteket, kik e nagy
                    melegben szónoklatokra vártok itt, kínos kötelességből. Nagy marhaság ez,
                    felebarátaim, és ez ünnepi kényelmetlenség helyett ajánlom, hogy menjünk át
                    valamennyien egy jó kocsmába, néhány krigli sörre!</p>
				<p>- Milyen igaza van - protezsálta barátja szónoklatát a kecses, kancsal,
                    harcsabajuszú óriás, akinek vörös orra olyan hatalmas és tömpe volt, mintha
                    máris odavágtak volna hozzá egy paradicsomot a szónoklatok végén. Helyeslése
                    annyira meghatotta a társát, hogy átölelte a kancsalt és jobbról-balról
                    megcsókolta, majd folytatta harsány szónoklatát.</p>
				<p>- Mit hencegjünk avval, hogy ez az ócska porfészek, ahonnan nyeregedző dratvát,
                    néhány tejterméket és meggyfa pipaszárakat szállítanak a városba, már nyolcszáz
                    éve fennáll? Örüljünk, hogy ilyen körülmények ellenére egyáltalában fennáll! Ne
                    haragudjon a tisztelt lakosság, de nyolcszáz év alatt a leghülyébb polgárok is
                    megtanulhattak volna már tejterméken, dratván és meggyfa pipaszáron kívül valami
                    mást is csinálni.</p>
				<p>- De mennyire! - szólt csókot hintve és mosolyogva a másik, felkapaszkodva a
                    társa mellé. Ez sírva megölelte szolidáris barátját, majd egy váratlan retorikai
                    fordulattal így folytatta beszédét:</p>
				<p>- Ajánlom hát, hogy Ellen Grace-t, a világ legbűbájosabb táncosnőjét válasszák
                    meg a csúf, kövér polgármester helyett a város vezetőjének, és kezeskedem, hogy
                    ez esetben itt olyan vidám közigazgatás veszi kezdetét, amitől újabb nyolcszáz
                    éven át naponta hajnalig részegeskedik az egész város!</p>
				<p>- Éljen! - üvöltötte a kancsal. És a nép még mindig nem tudta, hogy mire vélje az
                    esetet.</p>
				<p>Most azonban sikerült kívülről betörni a tanácsterem hatalmas ajtaját, és onnan
                    az erkélyre nyomulnia nyolc-tíz markos rendőrnek és városi altisztnek.</p>
				<p>És elkezdődött az ütközet.</p>
				<p>A fiatalember és a harcsabajuszú óriás kemény ellenfeleknek bizonyultak. Az első
                    két pofontól heten kilencfelé röpködtek, és ekkor ádázan belevetették magukat a
                    korlátról a támadók csoportjába. Végül is alulmaradtak a nagyszerű tusában, de
                    ordítás, szitok, üvegajtó, világítógömb, zászlórúd csörömpölése, recsegése
                    töltötte be az erkély felől a teret, és a fiatalember a talpig cafatokra tépett
                    angol lobogóban felpattant a korlátra.</p>
				<p>- Emberek! Belénk fojtják az őszinte igazságot! Elnyomják a... - Elnyomták. Egy
                    hurkot dobtak hátulról a nyakába, lerántották, és végül mindkettőjüket jól
                    megkötözve, a sivító vármegyei mentőkocsi beszállította a londoni highgate-i
                    szanatóriumba, ahonnan elszöktek.</p>
			</div>
			<div type="chapter">
				<head>Első fejezet</head>
				<p>Az olvasó joggal aggódhat.</p>
				<p>Milyen regény következhet ilyen bevezetés után?</p>
				<p>Sajnos, semmi jót nem mondhatok. A helyzet a későbbiek folyamán még bolondabbul
                    fejtetőre áll. Pedig a bevezetésnél lehetetlenebbre aligha fordulhat valami.</p>
				<p>És mégis.</p>
				<p>Az olvasónak olyan eseményekkel kell számolni, amelyek meghaladják az átlagember
                    elképzelését.</p>
				<p>Nem tartozik regényünkre, hogy miképp került a két különleges egyén Tolwer
                    Citybe, hogy honnan szerzett Daughter Hill örökös grófja rövid bundát és egy jól
                    szabott angol lobogót, továbbá óriási és kancsal barátja sikkes piaci kosarat
                    kalapnak. Nem is foglalkozunk tovább Tolwer City lakosaival, akiket bizonyára
                    vérig sértett a nyeregedző dratvának, a tejtermékeknek és meggyfa pipaszáraknak
                    méltánytalan lebecsülése.</p>
				<p>Azt talán mondanom sem kell, hogy az eltávolított szónok azon indítványát, hogy
                    Ellen Grace művésznőt válasszák meg a kisváros polgármesterévé, megvitatás
                    tárgyává sem tették.</p>
				<p>E regényünkre csupán az tartozik, hogy a két szökevény elmebeteg, kik egyben
                    teljesen részegek is voltak, kötéllel rögzített állapotban megérkezett a
                    highgate-i szanatóriumba, ahonnan kétnapos kalandjukra indultak, az őrök
                    éberségét kijátszva.</p>
				<p>Itt azután gondos, de határozott kezek eljuttatták őket a betegszobáikba, és
                    intézkedés történt, hogy külön ápoló vigyázzon rájuk, nehogy szökésük
                    megismétlődhessék. Ezen idő alatt az ápoltak vagy szónokok, az ember igazán nem
                    is tudja, hogy nevezze őket, mélységes álomba merülve kipihenték a részegséget,
                    a nyilvános szereplést és az ezzel együtt járó, hosszas kézitusát.</p>
				<p>Történetünkre elsősorban is az tartozik, amit sem Tolwer City polgárai, sem az
                    ügy többi résztvevője nem tudott. Az, hogy a két ember közül az egyik, Sir Felix
                    nem volt bolond. Természetesen két holtrészeg ember elmeállapota akkor is kevés
                    eltérést fog mutatni, ha az egyik józan állapotban normális.</p>
				<p>Egyáltalán, ez komplikált dolog az elmeállapottal.</p>
				<p>Ha egy diplomata felmászik az utcai lámpára, elviszik a mentők. Ha egy
                    villanyszerelő teszi, semmi baj. Ha ugyanez a villanyszerelő jegyzéket nyújt át
                    egy nagyhatalomnak, nyomban beszállítják. Mind a jegyzék átadása, mind a
                    lámpaoszlopra mászás lehet teljesen normális és szükségszerű cselekedet, és
                    lehet komoly kórtünet.</p>
				<p>Egy távoli rokonom könnyűipari részvényekben spekulált, és a szomszédban lakó
                    egyetemi orvostudós szerint, aki követte tőzsdei tanácsát, ez a rokonom nagyon
                    okos. A háziorvosa szerint gyógyíthatatlan elmebeteg. Nekem is feltűnt, hogy
                    egyszer be akarta vezetni a fél bajusz és fél szakáll viselet divatját. Ha ezzel
                    sok pénzt keres, úgy ezért is nagyon okos ember hírébe kerül.</p>
				<p>Én azonban csak azt akarom közölni, hogy Sir Felix, Daughter Hill örökös grófja,
                    valamennyi ismerőse szerint teljesen épelméjű volt. Épelméjűsége mellett
                    tanúskodik az a körülmény is, hogy nem azért vitették be a highgate-i
                    szanatóriumba, mert tombolt.</p>
				<p>Elhatározta, hogy megnősül. Talán ha ehelyett tombol, úgy sohasem kerül az ősi
                    kastélyból a bolondokházába.</p>
				<p>Famíliája szempontjából régebben is kínosan hatott világias gondolkodásmódja és a
                    hagyományoktól eltérő életmódja, de ez még nem okozott volna különösebb
                    bonyodalmakat.</p>
				<p>Daughter Hill grófjai egy ősi várkastélyban éltek, az angol szigetbirodalmon
                    belül, külön splendid isolationben. A legidősebb családtag a hitbizományszerű
                    vagyon ura. Mindig a közvetlen leszármazott örökli a vagyont, melyből a többiek
                    csak haszonélvezetet kapnak.</p>
				<p>Már a gyermek Felix furcsa hajlandóságról tett tanúságot, amikor atyját arra
                    kérte, hogy a hagyományos cambridge-i főiskola helyett Londonban neveltesse. Az
                    atyában is szunnyadhatott némi különleges vér, mert a fiúnak ezt az
                    indokolatlan kívánságát teljesítette.</p>
				<p>Talán ha a korán elhunyt atya, Sir Oliver, az egykori várúr, fiának e kívánságát
                    nem teljesíti, úgy Sir Felix nem lesz később a highgate-i elmegyógyintézet
                    lakója, és nem kerül sor a Tolwer City nyolcszáz éves fennállása alkalmából
                    elmondott szónoklatára. A londoni környezetben, úgy látszik, sok népies szokást
                    szívott fel magába az ifjú természete. Egyszer például híre jött, hogy díjat
                    nyert valami kerékpárversenyen.</p>
				<p>Ekkor már nagybátyja, Lord Arthur Hontings lett Daughter Hill második grófja
                    (többek közt a Balmoral Főudvari Csillag-rend Nagykeresztjének tulajdonosa).
                    Szögletes fejű, duzzadt szemhéjú, vörös pillájú, álmos tekintetű, enyhén
                    pocakos, magas egyén volt. Furcsa, nehezen kavaró nyelvvel gyúrta szét a
                    szavakat, és májfoltos, nagy keze közben mint két idegen tárgy, bábszerű
                    mozdulatlansággal pihent a combjain. Esetleg jobbjával roppant állkapcsát
                    dörzsölgette. Nagyon finom és régimódi ruhákat viselt. Ő volt az elhunyt
                    legidősebb Hontings fiának gyámja nagykorúságáig, amikor a család címeit,
                    vagyonát, birtokait mint a hitbizomány néhai urának egyetlen törvényes utóda
                    átveszi.</p>
				<p>A Daughter Hill-i ősi várkastélyban együtt élt e család számos álmatag, nemesi
                    tagja. Ezen főurak nagyfokú aggodalommal és mérsékelt rokonszenvvel figyelték
                    Sir Felix majoreszkó világi, úgyszólván népies természetét. Így például nevéhez
                    méltatlan motorkerékpározó szenvedélyét, megalázóan jó rugbyeredményeit, profán
                    kártyázó és kocsmázó tömegszórakozásait, cukrászleánykákkal és áruházi
                    elárusítónőkkel folytatott liezonjait, méltóság nélküli közös mulatozásait
                    diáktársaival. Olyan hírek jutottak el a vén Daughter Hill-i várkastélyba, hogy
                    a család komoly aggodalommal tekintett az ifjú jövője elé.</p>
				<p>Azért mégis villámcsapásként hatott a gőgös, mohos várkastély lakóira, amikor a
                    roppant birtok, történelmi kiváltságok, címek és kitüntetések egyetlen örököse,
                    huszonnegyedik évét betöltve, megérkezett a Daughter Hill-i boltozatos, hatalmas
                    cinteremben egybegyűlt család elé, és végiglépkedett közöttük egy ennivalóan
                    kedves, fitos, grimaszra hajlamos, jelenleg kissé ijedt művésznővel az Examiner
                    kardalos táncosnői közül.</p>
				<p>- Ez Ellen Grace, a menyasszonyom - újságolta örömmel a félálomban várakozó
                    család tagjainak, kik között az idősebbek a katakombák falán aszalódó, antik
                    szerzetesek földi maradványaira emlékeztettek, míg az ifjabbak vegyipari úton
                    előállított, még kezdetleges kivitelben sikerült emberi teremtményekre.</p>
				<p>- Ellen vagyok... - szólt a bájos hölgy kecses, de kurta bókkal, behajló jobb
                    térde mögött lekoppanó bal cipőorral.</p>
				<p>Walter Jeremias Hontings, alpecsétőr és Burkhman grófja (az ezüstgyapjas rend
                    keresztjének tulajdonosa) később meg mert volna esküdni, hogy Sir Oliver
                    Hontings, ki Oroszlánszívű Richárddal végigverekedte a Szentföldet, megmozdult
                    rámájában, és szorosabbra fogta buzogányát.</p>
				<p>A bársonykabátos, agg Sir Evans Hontings, a királyi ménesek főtanácsadója (örökös
                    tiszteletbeli régens, Sub Victoria Et Fillias Rex stb. stb.) úgy érezte, hogy
                    köszvényes bántalmai kiújulnak, és csontvázsovány termete kétrét görnyedve
                    támaszkodott ébenfa botjára, miközben hang nélkül elhagyta a cintermet.</p>
				<p>A család többi tagja mozdulatlanul ült az ősi képek alatt, olyan harmonikus
                    viszonylatban ezekkel, mintha kiegészítő domborművei lennének a falon függő
                    szépapáiknak.</p>
				<p>- Anton majd egy vendégszobát nyit Miss... Miss... Helénnek... - mondta
                    szétmázolt, álmos szavakkal Sir Arthur, örökös pear és Daughter Hill második
                    grófja (többek között a Balmoral Főudvari-rend Csillag Nagykeresztjének
                    tulajdonosa). - És azt ajánlom, hogy most valamennyien vonuljunk vissza.</p>
				<p>Ellen örökké mosolygó, csöpp szája nyitva maradt a csodálkozástól, amíg a sok
                    ódivatú, hosszúkás arcú főúr és főúrhölgy elhagyta a boltozatos cintermet.
                    Érezte, hogy ha éjfélkor lenne tanúja e jelenetnek, idegsokkszerű rohamot kapna
                    ijedtében e kísérteties látványtól.</p>
				<p>Így sajnos elnevette magát.</p>
				<p>Lady Anna Emerencia miatt. Lady Anna Emerencia Hontings, egy hetvenhárom éves,
                    hajadon családtag, valamennyiük között a legmagasabbra nőtt, és arca olyan fehér
                    volt, mint aki hosszú ideig befalazva élt. Soványságával együtt, így
                    víziószerűvé hangsúlyozódott a lénye. És ezt a hangsúlyt megkétszerezte egy
                    szokatlanul széles szalag a hajában, ódon, csuklóban és nyakán tapadó ruhája,
                    lefüggő csipkedíszekkel. Egy ilyen lecsüngő csipkedísz beleakadt a lépcsőnél
                    felállított lovagi páncélzatba.</p>
				<p>- Ah... ah... Még ez is! - rikoltotta dühösen és ijedten.</p>
				<p>- Majd én segítek! - lépett hozzá készségesen Ellen Grace, de mielőtt még
                    érinthette volna, a kísérteties hölgy felvetett fejjel így sipított rá:</p>
				<p>- Ön!... Ön ne közeledjék... Ah, hisz ez borzalom! Egy Sir Felix ilyen
                    eltévelyedetten! - Csak úgy remegett a hajába fűzött szalag, amikor ezt
                    mondta.</p>
				<p>- Kérem, kérem! - szólt Ellen Grace dühösen. - Nem tudtam, hogy a jóindulat
                    további szerencsétlenséget jelent személyemben. Ha ön igazi nemes,
                    asszonyom...</p>
				<p>- Azonnal hagyja abba! Én leány vagyok!</p>
				<p>- Ezt én abbahagyom, és kár, hogy ön már régen nem hagyta abba. Leánynak lenni
                    nem jó! Még a legelőkelőbb hölgy is jól teszi, ha férjhez megy idővel. És
                    mondhatom - ezt már a többiek felé fordulva mondotta -, nagyon szépen
                    viselkedtek velem, akit végre is Felix hívott ide!</p>
				<p>Közben Anna Emerencia, mint valami özönvíz előtti, roppant hattyú ős, kilibegett
                    a teremből, otthagyva egy darab csipkét a lovagi páncélon, Sir Arthur pedig
                    Ellen Grace-hez lépett:</p>
				<p>- Csakugyan elnézését kell kérnem, Miss... Miss...</p>
				<p>- Ellen Grace - mondta határozottan Felix.</p>
				<p>- Igen... tehát Miss Ellen Grace. Ön természetesen a család vendége, és nem tehet
                    arról, hogy Sir Felix kissé különös helyzetbe hozta... Ha megengedi, tehát
                    visszavonulunk.</p>
				<p>A család úri vontatottsággal elvonult.</p>
				<p>Végre kettesben maradtak a történelmi ódonságú csarnokban, a fitos görl és a
                    Temze strandján barnára égett, vigyorgó majoreszkó.</p>
				<p>- Fel a fejjel, Ellen - szólt, és vidáman hátba vágta a lányt, hogy az csuklott
                    egyet. - Furcsa bácsik és nénik az én rokonaim, de alig kellemetlenek. Anton
                    majd a szobádba vezet, és ha nincs kifogásod ellene, később felkereslek.</p>
				<p>Az ősz, lóarcú, fekete libériás lakáj mozdulatlanul állt az ajtóban.</p>
				<p>- Te... Te nem jössz velem, Felix? - kérdezte a lány bizonytalanul.</p>
				<p>- Beszélek az öreg Arthurral, kijár a tekintélyének, hogy unatkozzam vele
                    időnként.</p>
				<p>- De... - és körülnézett szeppenten - én félek...</p>
				<p>- Felesleges. A kísértetek úgy elbújnak egy mésalliance kilátásai elől, hogy
                    szellemidéző legyen a talpán, aki előhívja őket. Különben pedig mitől félsz?</p>
				<p>- Hogy... - arra mutatott, amerre elment a főúri család. - “Azok” megvernek, ha
                    nem vagy velem.</p>
				<p>Felix szívből felkacagott, magához rántotta a lányt, és megcsókolta.</p>
				<p>- Nem, itt még asszonyt nem vertek meg! Előfordult a régi szép időkben, hogy
                    olykor lefejezték egyiket vagy másikat, és beszélnek egy renitens hitvesről, kit
                    tanácstalan férje végül is kénytelen volt az egyik toronyszobába befalaztatni,
                    de megalázó inzultus Daughter Hillben még hölgyet nem ért.</p>
				<p>Ellen kissé nyugodtabban követte a lakájt.</p>
				<p>Csoda, hogy a félkör alakú vendégszobában a csúcsíves ágy nem roskadt magába szó
                    nélkül a bőröndből előkerülő profán csipkék, illatszeres üvegek, képes
                    magazinok, cigaretta, öngyújtó és hasonló holmiktól.</p>
				<p>Ezen helyiségben, a francia forradalom idején, a Capet család két hölgytagja
                    töltötte el az emigráció idejét.</p>
				<p>Az ágy egy nyikkanásba múló sóhajjal eltűrte, hogy eme Ellen Grace hanyagul
                    végighemperedjék rajta, elővegye kedvenc magazinját, és csokoládét rágcsáljon,
                    majd cigarettázva várja, hogy azt az angyali Felixet viszontlássa.</p>
				<p>Közben egy alattomos, ijedt egér pillantásától követve, csokoládétól maszatos
                    kezeit a baldachin pompás lefüggő selymébe törölte.</p>
				<p>Ezalatt Arthur lord, aki visszatért a cinterembe, álmos, vörös pillái mögül
                    kíváncsian nézegette gyámfiát, hogy mi okozhatta a vesztét ennek a látszólag
                    egészséges fiatalembernek.</p>
				<p>- Mai rossz tréfád - szólt mélázva - meghaladja csúf tetteidet is, amikor őseid
                    nevével megnyerted a sussexi díjugratást. Nem teszem szóvá az ökölvívó
                    bajnokságot, mert ezt mégis... ifjú korod menti valamelyest. De ha meggondolom,
                    hogy boldogult nagyatyád nem vállalta a miniszterelnökséget, mert félt, hogy így
                    lenyomtatják újságokba a nevét, és néhány pennyért bárki megveheti...</p>
				<p>- Igen, az öreg nagyon okos volt, de sok tekintetben kissé bogaras - ez volt
                    minden, amit a nagykorú várúr mondott.</p>
				<p>- Nézd, Felicitas - szólt Sir Arthur merengve, és roppant állát simogatta közben.
                    - Hogy a vér vízzé válik, az rendben van. Illetve nincs rendben, de tény.
                    Előfordulhat. Azonban fontos, hogy a világ ilyen szomorú élettani
                    elváltozásokról ne értesüljön. Le kell tehát tenned Miss Lillian...</p>
				<p>- Ellen Grace.</p>
				<p>- Igen?... Hm... No, nem baj. Szóval, le kell tenned szándékodról, mert egyetlen
                    örököse vagy az ősi névnek, rangnak vagyonnak és...</p>
				<p>- Unalmas vagy, Sir Arthur. Magam határozom el, hogy mit teszek és mit nem.
                    Pókhálós kastélyunkért és komikus gőgötök miatt egyetlen vidám napot sem áldozok
                    életemből.</p>
				<p>És nevetett.</p>
				<p>- Nézz ide! - Sir Arthur a falra mutatott. - Ez a négy kép Daughter Hill
                    történetét ábrázolja. Az első kép egy viking bárka, amely kiköt a csúcs keleti
                    lejtője alatt, a tengerparton, és Hódító Eck nevű ősöd zsoldosaival partra
                    száll. A másik kép ama sátortábort ábrázolja, amelyet száz évvel később a római
                    légiók sem bírtak elsöpörni e tájról, sőt nagy részüket a Rőt Jakab nevű ősöd
                    hadai elpusztították a környékről. Ezen a harmadik képen láthatod a Daughter
                    Hill-i vár romját, amikor, magukat a király hadainak álcázva, lázadók kértek
                    bebocsátást, és amikor már belül voltak, leölték a katonáinkat, és felgyújtották
                    a várat. És itt láthatod a negyedik képet, midőn háromszáz év előtt Nagyvonalú
                    Richárd újjáépíttette Daughter Hillt! Ekkor adományozta őfelsége, hogy
                    csalárdság áldozatai többé ne lehessünk, ama kiváltságot, mely szerint minden
                    embert, ki fegyveresen jelenik meg a vár előtt vagy a várban, nyomban
                    elpusztíthatunk! Azért volt az uralkodói kegy, hogy Angliának ez a dicsőségekben
                    megvénült támasza, Daughter Hill vára minden ármány és veszély ellenére
                    fennmaradjon. Ez a páratlan jog ma is érvényben van! És ezt a jogot csak olyan
                    várurak gyakorolhatják, akiknek hűsége és hagyománytisztelete a biztosíték,
                    hogy e jogukkal élve csak védői lesznek a törvénynek, de nem csorbítói. Tudd
                    meg, hogy a nagygyakorlatok idején, amikor Daughter Hill vendégül látja őfelsége
                    tisztjeit, ezek minden fegyvert a táborban hagynak, mielőtt várunk udvarára
                    lépnének. Hagyományos jogunkat még őfelsége hadserege is tiszteli! - Kipirultan
                    hadonászott, és egy polc felé fordult, amelyen ócska fóliánsok porosodtak
                    emberemlékezet óta. - Nézd ezt a tíz kötetet. A család történetét és hagyományát
                    foglalják magukban. E család különösen nagy volt abban, hogy elődeik dicsőségét
                    a hagyományok szertartásszerű tiszteletével fenntartsa. De te nem törődsz velük!
                    Te víkendre jársz és regattázol! Halld tehát válaszomat a bejelentésedre...</p>
				<p>- Sir Arthur, sajnos, unalmasan beszélsz, mint egy kiöregedett szpíker, és
                    kenetteljesen is, mint valami vidéki népoktató. De azért halljam tehát a
                    válaszodat.</p>
				<p>- Az ilyenfajta beszédet megrendült egészségi állapotoddal hozom összefüggésbe.
                    Képtelenség előttem, hogy őseiddel szemben...</p>
				<p>- Tisztelem és szeretem az őseimet, elsősorban mert békén hagynak, és békében
                    pihennek. És nem is olyan biztos, hogy a te pártodon lennének. Kérdés, hogy
                    Hódító Eck vagy Nagyvonalú Richárd milyen álláspontra helyezkedtek volna, ha a
                    táskagramofon, az ökölvívás és a motorkerékpározás letűnt koruk vívmányaihoz
                    tartoznak. Ami a múltból átszármazik a jelenbe, az csak hagyomány, és ezek
                    között lehet olyasmi, amit valamelyik ős tiltott vagy helyeselt. De ami a
                    múltban nem volt, csak mostanában létezik, azt te nem tilthatod őseim nevében.
                    Az ő idejükben nem ismerték a regattát, de történetesen a vikingek szerettek
                    hajózni. A víkendezést nem ismerték, tehát nem is tilthatták. De nem létezett az
                    ő korukban Ellen Grace sem, mert mindössze tizenkilenc éves, így az ő személye
                    ellen nem tiltakozhatsz őseim nevében.</p>
				<p>- Elég! Jegyezd meg, hogy amíg e négy kép itt függ a falon, amíg ezek a kötetek
                    itt sorakoznak a polcon, addig ne várd, hogy a család beleegyezik Miss... izé,
                    Ellennel tervezett házasságodba!</p>
				<p>... Másnap reggel, amint Sir Arthur belépett a nappaliba, szinte elszédült
                    meglepetésében: a Daughter Hill-i vár történetét ábrázoló négy festmény helyén
                    más képek függtek! Legszembeötlőbb volt a Demimonde című párizsi lap
                    mellékletéből kivágott táncosnő fotográfiája, aki megoldotta ama világraszóló
                    problémát, hogy miképpen lehetséges egyetlen selyemzsebkendőből egy minden
                    tekintetben kifogástalan táncosnői ruhát szabni. Mellette a New York Magazin-ból
                    származó chicagói vágóhidak látképe függött; a harmadik ősi kép helyét egy
                    francia revü jelenete foglalta el, és végül, a negyedik ős ábrázolás pótlása:
                    egy csecsemő és egy doboz színes lenyomata, azon felhívással, hogy lehetőleg
                    mindenki egyen napjában többször valami különös nevű, vitaminos tápanyagot. A
                    tíz kötet helyén ott sorakoztak Ellen Grace és Sir Felix összes művei, amiket
                    poggyászaikból előkerestek, jobbára vicces, tréfás regények.</p>
			</div>
			<div type="chapter">
				<head>Második fejezet</head>
				<p>A highgate-i elmegyógyintézet két részből álló főépületéhez néhány pavilon is
                    tartozott! A pompás angolkerten keresztül nyomban látható volt a főút, amely a
                    többinél jóval szélesebb és népesebb is volt. Ebből vezettek a kisebb
                    mellékutcácskák, olajfákkal és délszaki növényekkel beültetve. Jókora park
                    terült el a highgate-i magaslat körül, hogy a kijáró betegek kedvükre
                    sétálgathassanak.</p>
				<p>A főút végén díszpálmák mögé rejtett, boltozatos, márványdíszes kapubejárat
                    fogadta az érkezőket. Az intézet zárt jellege - mivel zárt osztálya is volt a
                    highgate-i elmegyógyintézetnek - semmiben sem nyilvánult meg, ha valaki az
                    épületet és a parkot szemügyre vette.</p>
				<p>A főépület bejárata után hatalmas, szinte szabályos kör alakú, modern előcsarnok
                    fogadta az érkezőket. Az előcsarnok falaira, közepes kivitelű mozaikok fölé,
                    latin mondatokat talált helyesnek elhelyezni az építész, többek között
                    ilyeneket: “Bátor légy, sokra mégy!” vagy: “Ép testben ép elme!” stb.</p>
				<p>A jobb oldalt teljesen betöltötte a porta, ahol Mr. Milton állt nap mint nap
                    hadsegédeivel a helyzet magaslatán.</p>
				<p>Ezek a hadsegédek úgynevezett boyok voltak. A betegek vagy látogatók kívánságára
                    bárhova elszáguldoztak és visszatértek. Mr. Milton már nagyon öreg volt, de még
                    mindig nélkülözhetetlen, mert azok közé a kevesek közé tartozott, akik minden
                    csínját-bínját ismerték az intézetnek.</p>
				<p>A kör alakú hallból vezetett a főlépcső az emeletekre, és innen nyílt néhány
                    mellékfolyosó, de senki sem hagyhatta el az épületet anélkül, hogy a hallon
                    áthaladjon. Itt jelent meg egy nap, röviddel Sir Felix Daughter Hill-i
                    látogatása után Arthur Hontings Lord, Daughter Hill első grófjának
                    atyahelyettese (többek közt a Balmoral Főudvari Csillag-rend Nagykeresztjének
                    tulajdonosa).</p>
				<p>Személyesen Palmers tanár úrral akart beszélni.</p>
				<p>Kivételesen sikerült e nagyúrnak a tanár elé jutnia, holott ez a délelőtti
                    órákban ritkán fogadott, és egyébként se volt könnyű bejutni hozzá. Palmers
                    egyetemi tanárnak a városi lakásán kívül az intézetben is kétszobás lakrész állt
                    rendelkezésére, az emeletnek azon a részén, ahol a főápolónő és néhány orvos
                    lakott.</p>
				<p>Lord Arthur elmondotta a tanárnak, hogy milyen különleges tüneteket észlelt az
                    öccsén. Kiváltképp az elcserélt családi képek ügyét hozta elő, de néhány
                    előzményt elmulasztott megemlíteni.</p>
				<p>- Képzelheti tanár úr, mennyire megdöbbentem, midőn az ősi képek helyett
                    mindenféle profán magazinoldalak kerültek a keretekbe!</p>
				<p>- És különben is zavarosan viselkedett Sir Felix?</p>
				<p>- Teljesen! Az egész család a legnagyobb megdöbbenéssel vette észre például, hogy
                    egy ifjú színésznőt hoz magával az ősi kastélyba Londonból!</p>
				<p>- A családnak az a kívánsága, hogy Sir Felixet megfigyeljük?</p>
				<p>- Több! Sir Felixet nem szabad addig az épületből kiengedni, amíg egy történelmi
                    családot nevetségessé tehet!</p>
				<p>- Hogy ebből az épületből mikor szabad kiengedni valakit, azt én döntöm el, ha
                    nem veszi rossz néven, Sir.</p>
				<p>- Mondanom sem kell - folytatta, kikerülve a megjegyzést, Lord Hontings -, hogy
                    az itt-tartózkodás és a szükséges eljárás költségeit tetszés szerint határozza
                    meg a tanár úr.</p>
				<p>Palmers felállt, és hűvösen ezt mondta:</p>
				<p>- Most megbocsát, de kezdődik a vizitem.</p>
				<p>Egy pillanatig farkasszemet néztek egymással. A tanár tekintetében elutasító
                    tartózkodás volt.</p>
				<p>Ezután Lord Arthur elhagyta a tanár szobáját, és érintkezésbe került Gordon
                    főorvossal - az intézmény egyik fő egyéniségével -, akiről később még szó
                    esik.</p>
				<p>- Szeretnék minden feltűnést elkerülni.</p>
				<p>- Ez a mi célunk is, Sir - felelte a szolgálatkész Mr. Gordon. - Van egy bevált
                    módszer, amellyel vonakodó gyanús egyéneket...</p>
				<p>- Feltételezem, hogy Sir Felix Hontingst nem tartja gyanús egyénnek.</p>
				<p>- Tisztára orvosi értelemben használtam a kifejezést.</p>
				<p>- Az más. Az orvosi gyanú nem sértő.</p>
				<p>- Tehát bevált módszer, hogy mondjuk, önt felvesszük mint elmebeteget...</p>
				<p>- Ezt azonnal vonja vissza! - hüledezett Lord Arthur.</p>
				<p>- Szíveskedjék meghallgatni. Mi telefonon értesítenénk Sir Felixet, hogy ön itt
                    vizsgáltatja magát, mert gyanús...</p>
				<p>- Ismételten kérem, hogy ezt ne alkalmazza!</p>
				<p>- Szóval, hogy ön felvétette magát, és kéri, hogy Sir Felix látogassa meg. Ha
                    azután Sir Felix megjelenik az intézményben, már módunkban áll őt tapintatosan
                    itt tartani.</p>
				<p>- Remélem azonban, hogy a tapintatosan szó nem üres kifejezés.</p>
				<p>- Sir! Jagodek főápoló tapintat tekintetében a legfinnyásabb követelményeknek is
                    megfelel.</p>
				<p>Jagodek főápoló egy méter kilencven magas volt, és könnyedén meghajlította vagy
                    eltörte az öntött vasat.</p>
				<p>- Ezek szerint azt hiszem, hogy a legsürgősebb teendőket megbeszéltük.</p>
				<p>- Magam is azt hiszem. Lordságod nyugodt lehet abban, hogy a legjobb kezekre
                    bízta nevelt fiát.</p>
				<p>- Mennyi ideig tart a megfigyelés?</p>
				<p>- Hát, kérem... Mielőtt a tanár úr bizonyítványával elbocsátanak valakit az
                    intézményből, ritkán múlik el hat-nyolc hétnél kevesebb.</p>
				<p>- Ez nem számít. Azt hiszem, jót fog tenni Sir Felixnek, ha egy ideig nem él
                    társadalmi életet. A fő, hogy a megfigyelés alapos legyen.</p>
				<p>Így került Sir Felix, a Lord telefonhívása alapján, Palmers highgate-i
                    elmegyógyintézetébe, és bármilyen tapintatosan is eszközölték a beteg
                    visszatartását, Jagodek bal felső, nagy őrlőfoga áldozatul esett az ügynek, és
                    ezt most egy vékony láncon a mellényzsebében hordta, az órája mellett.</p>
			</div>
			<div type="chapter">
				<head>Harmadik fejezet</head>
				<p>Ezután következett Sir Felix ismeretsége és mélyebb barátsága Vucli Tóbiással,
                    aki az önműködő villamos szakaszjegyet feltalálta, és ez okból tartózkodott a
                    highgate-i intézetben.</p>
				<p>Ugyanis Sir Felix nem fogta fel tragikusan a sorsát. Amikor este bejött hozzá
                    Palmers tanár, négykézláb körüljárt a szobában, ugatott, és kérte, hogy oltsák
                    be veszettség ellen.</p>
				<p>A rövid bokszmeccs után, amellyel a zárt osztályra jutott, mert a többség
                    legyőzte, elsősorban nevetett. Az egész históriát ostobaságnak tartotta, és egy
                    pillanatig sem hitte, hogy hosszabb ideig itt tarthatják. A fényűző módon
                    berendezett szanatórium nem volt valami ijesztő, és miután visszaadta Jagodek
                    főápolónak bal felső nagy őrlőfogát, egy kedves hölggyel találta magát
                    szemben.</p>
				<p>A hölgy szőke volt, bús arcú, nagyon szép, kissé telt idomú, és ruhájával jobban
                    illett volna valamelyik ötórai teadélutánra, mint egy szanatóriumba.</p>
				<p>Egyike volt az intézmény specialitásainak, hogy az aránylag nyugodtabb betegeket
                    a főápolónő fogadta.</p>
				<p>- Bocsánat - szólt mosolyogva Sir Felix, és megigazította a csonkot, amely
                    nyakkendőjéből megmaradt -, néhány fickóval nézeteltérésem volt.</p>
				<p>- Ön Sir Felix?</p>
				<p>- E pillanatban nem tudom biztosan. Állítólag Daughter Hill örökös grófja egy
                    életen át nem bonyolódhatik ilyen szituációkba...</p>
				<p>- Önnel szemben senki nem volt erőszakos - mondta kedvesen -, ön kényszerítette
                    az alkalmazottakat, hogy kötelességüket teljesítsék.</p>
				<p>- Ön egyike az intézet orvosnőinek?</p>
				<p>- Hilde Negrin vagyok, a főápolónő - és nyomban tovább csevegett. - Megjegyzem,
                    félig orvosnak számítok, már van néhány félévem. Nem akar uzsonnázni?</p>
				<p>A szanatórium minden osztályán pazar helyiség állt rendelkezésére az ápoltaknak,
                    társalgás és étkezés céljaira.</p>
				<p>- Először arra volnék kíváncsi, ha nem veszi rossz néven, hogy miért hoztak
                    voltaképpen ide? Én egy üzenetet kaptam, hogy nagybátyám beteg...</p>
				<p>- Hát ez nem tartozik rám - felelte a szőke, szép főápolónő mosolyogva.</p>
				<p>Ő inkább azért volt itt, hogy megnyugtassa a betegeket. Illetve, hogy szépségével
                    nyugtalanságot keltsen, és ez az ellennyugtalanság valamilyen orvosi elgondolás
                    szerint azonos a nyugalommal.</p>
				<p>Ha valaki dühös, mert néhány ápoló elbánt vele, annak a legteljesebb nyugalomnak
                    megfelelő állapot, ha egy szép nő jelenléte izgalomba hozza. Ezért Hilde Negrin
                    nem szívesen beszélt az újonnan érkező aktuális kérdéseiről, hanem inkább karon
                    fogta, és uzsonnázni ment vele.</p>
				<p>Ez olykor sikerült, olykor nem.</p>
				<p>Sir Felix esetében sikerült, mivel Daughter Hill örökös grófja a nagy verekedés
                    után rendkívül megéhezett. A főápolónő azután bemutatta Vucli Tóbiásnak, és
                    ezzel végleg lekötötte Sir Felix figyelmét.</p>
				<p>Az önműködő szakaszjegy feltalálója egy négyszögletű kazettát hordott magánál
                    állandóan, és bemutatta találmányát. Ez a találmány annyira bonyolult volt,
                    annyira érthetetlen és végcéljában semmiféle tekintetben nem praktikus, hogy Sir
                    Felix nyomban megbarátkozott Vucli Tóbiással.</p>
				<p>Szerette a bogaras embereket. Itt aztán volt elég.</p>
				<p>Vucli Tóbiással azonban komoly barátságot kötöttek, mert ennek olyan feje volt,
                    mint egy sült halé.</p>
				<p>A fentiek után történt a két beteg szökése, majd pedig a bevezetésben leírt
                    szereplésük Tolwer City jubileumán, amikor az erkélyről Sir Felix nagy beszéde
                    után mindkettőjüket ismét beszállították a highgate-i elmegyógyintézetbe.</p>
			</div>
			<div type="chapter">
				<head>Negyedik fejezet</head>
				<p>Ellen Grace figyelmét elkerülte a lapokban közölt hír, amelyben megemlítik Sir
                    Felix és Vucli Tóbiás szereplését Tolwer City városában és
                    visszaszállíttatásukat az intézetbe. Ellen Grace várta, hogy vőlegénye
                    felkeresse.</p>
				<p>- El se tudod képzelni, milyenek voltak - magyarázta a fivérének, aki meg szokta
                    várni a színháznál. Mert Ellen Grace eljegyzése után továbbra is megmaradt a
                    színház kötelékében. Közölte Felixszel, hogy önálló kenyérkeresetéről csak akkor
                    mond le, ha majd nőül veszi.</p>
				<p>- Kikről beszélsz? - kérdezte Bob, a fivér.</p>
				<p>- Lent voltunk Felixszel a családnál. Ott volt például egy Emerencia nevű,
                    hosszú, női mágnás, akit eddig csak kísértetnek tudtam volna elképzelni. Azután
                    egy Sir Evans, olyan arccal, amilyennel szobor lehetne a Trafalgar
                    Square-en.</p>
				<p>- És kedvesek voltak hozzád?</p>
				<p>- Hát, ahogy vesszük... - felelte, és kissé elpirult. - Tudod, ezek más emberek,
                    más a kedvességük és izé...</p>
				<p>Csendesen bandukoltak. Bob tisztában volt mindennel. Azonban ki törődik az
                    ősnemesi angol családdal. A fő, hogy ez a Felix egy remek pofa, szereti Ellent,
                    és nagyszerűen ért a motorhoz. Bob ugyanis tagja volt egy londoni
                    motorkerékpárklubnak, és szenvedélyesen érdekelte minden, ami a motorral
                    összefüggött, a ventillátortól a repülőgépig.</p>
				<p>Amikor már vagy nyolcadik napja semmi hírt nem kapott Felix felől, Ellen Grace
                    leutazott Daughter Hillbe. Merészen és teljes nyugalommal egy bérkocsin
                    megjelent a várkastély előtt, és bebocsátást kért. Úgy mondta, hogy Sir
                    Evansszel kíván beszélni, mivel a többiek nevét elfelejtette.</p>
				<p>Egyike az ódon vár örökké fennmaradó rejtélyeinek, hogy miért fogadta Ellen
                    Grace-t Sir Evans. De itt már a hatszázas évek elején az is előfordult, hogy
                    fényes nappal egy vasvitézt láttak a kastély tornyán, magasra tartott, villámot
                    szóró karddal.</p>
				<p>Sir Arthur is jelen volt Ellen Grace fogadásánál.</p>
				<p>- Bocsánat, hogy csak így jelentettem magam... - lihegte kissé ijedten, a fényes
                    díszteremben.</p>
				<p>- Nem tesz semmit - legyintett Sir Evans, és egészen másfelé nézett.</p>
				<p>- Nem ez a kérdés - szólt Sir Arthur. - Úgy tudom, hogy ön színművésznő.</p>
				<p>- Igen - felelte készségesen -, a Madison Hall revüjében szerepelek most. Persze,
                    önök ritkán jutnak hozzá, hogy egy rendes revüt lássanak.</p>
				<p>A két főúr kissé elgondolkodva összenézett.</p>
				<p>- Nem emlékszem ilyesmire családunkban - felelte Sir Evans.</p>
				<p>- De ez aligha fontos - vélte Sir Arthur.</p>
				<p>- Kérem, én úgyszólván mindennap találkozom Sir Felixszel...</p>
				<p>- Igazán?</p>
				<p>A kérdés úgy hangzott, mintha a földre dobtak volna valamit, és koppanna. A lány
                    nem tudta, mit kezdjen ezekkel a meredten üldögélő, idős urakkal. Ezek úgy
                    beszélnek vele, mintha itt sem lenne.</p>
				<p>- Tessék nekem megmondani - bökte ki végre egyenesen -, hogy hol van Félix?</p>
				<p>- Ezt semmi körülmények között sem fogjuk megtenni - felelte álmatagon Sir
                    Arthur.</p>
				<p>- Én a menyasszonya vagyok!</p>
				<p>- Tagadom!</p>
				<p>- Szóval, mert én a menyasszonya vagyok, önök eltüntették Felixet!</p>
				<p>- Nem zárkózunk el a kérdés humánus megoldása elől...</p>
				<p>Vagy kétezer font jelent meg Sir Arthur bágyadt, májfoltos kezében, enyhén
                    rózsaszín szőrzetű, lapátszerű ujjai között, a belső zsebéből. Örökre
                    elérhetetlen, mesebeli kincs egy kis táncosnő számára. A nő elvette a pénzt, és
                    apró kezének egy olyan erélyes mozdulatával csapta az arcába Sir Arthur
                    Hontingsnak (többek között a Balmorel Főudvari Csillag-rend Nagykeresztjének
                    tulajdonosa), hogy ennek néhány másodpercig káprázott a szeme. Azután elébe
                    toppant, ökölbe szorított kézzel.</p>
				<p>- Hol van Felix?!... Maguk?... Maguk - ijedt lihegéssel fejezte be -, maguk
                    biztos befalazták!</p>
				<p>Sir Arthur szomorúan bólogatott.</p>
				<p>- Kár, hogy nem előbb szólt... Ez a kézenfekvő, jobb megoldás senkinek sem jutott
                    az eszébe... - És némi nosztalgiával nézett a toronyszobák felé vezető
                    lépcsőkre: - Mit csináljak? Elfelejtettük...</p>
				<p>A lány egyenesen a rendőrségre ment. Onnan egyenesen és félreérthetetlenül
                    elutasították azon feljelentésével, hogy a lordoknál befalaztak vagy vasra verve
                    a pincebörtönbe löktek egy családtagot.</p>
				<p>- Miss Grace, ezt nem hiszem, de ha így van is, mit tehetünk? Van ennek
                    bizonyítéka? Mert akkor értesítem Londonban az udvarnagyi bíróságot, és egy-két
                    hónap alatt kijöhet a végzés, egy főnemesekből álló bizottsággal együtt, hogy
                    megidézzék a család valamelyik tagját.</p>
				<p>- Hiszen addig meghal! Ez őrültség! Tartsanak házkutatást!</p>
				<p>- Már várkutatásra gondol, Miss Grace? Ezt éppúgy kívánhatja tőlem, mint hogy
                    állítsam meg azonnal a robogó expresszt, mert megölnek rajta valakit. Hallgasson
                    rám: ha a Hontings Lordok csakugyan befalazzák valamelyik rokonukat, amit kissé
                    merész állításnak vélek, de feltéve és meg nem engedve, illetve csak feltéve,
                    mert engedély adásra vagy megtagadásra nem vagyok illetékes, még diszkúzió
                    formájában sem, őlordságaikat illetően, mondom, ha befalaztak vagy
                    kaszásverembe fasírtnak hajítottak bele egy mélyen tisztelt, legmagasabb
                    rokonukat, ez ellen sem tehetne senki semmit. Ami speciel engem illet, semmiféle
                    esetben sem intézhetek kérdést egy Lord Sir Hontingshoz, és ami a kutatást
                    illeti, nekik törvény adta joguk engem átkutatni, mielőtt belépek hozzájuk, mert
                    a vár királyi keggyel külön terület, ahol még ma is nyomban lelőhetik azt, aki
                    fegyverrel lép be, legyen az gumibot vagy flóbertpisztoly, de hogy én ott
                    kutathassak, vagy akár csak előleges kérelem nélkül belépjek, az éppolyan
                    feladvány számomra, mint a kör négyszögesítése.</p>
				<p>Azért mégis megtudta Ellen, hogy mi történt rendkívüli vőlegényével. Ez valahogy
                    egy lapot juttatott hozzá, a Highgate magaslatán épült, elsőrangú tébolydából,
                    ezzel a szöveggel:</p>
				<p>“My Dear Dear!</p>
				<p>Ezek a kiszáradt múmiák egy bolondházba csukattak. A koszt jó, csak nagyon
                    vigyáznak rám, és Vucli Tóbiás néven lett egy jó barátom, aki feltalálta az
                    önműködő villamosjegyet. Nincs semmi baj! Imádlak, és gondolj rám, és ne félj,
                    ezt a disznóságot megemlegetik a várkastélyban pókhálósodó, bágyadt múmiák.</p>
				<p>Csókol</p>
				<p>Felixed.”</p>
				<p>Mint az események mutatták, a levélben kissé elfogultan pókhálós múmiáknak
                    nevezett rokonok az esetet csakugyan megemlegették már az első szökése után. De
                    hogy később még mennyire megemlegetik, arról a regény írójának sem volt még
                    fogalma akkor, amikor Ellen Grace-t az eseményekről értesítette. Mert ami
                    elkövetkezett, azt a legkorábban partra szállt, évezred előtti viking ős
                    csontjaitól kezdve, a jövő században születendő legújabb Daughter Hill-i
                    grófokig mindenkinek illenék megemlíteni, minden élő és holt családtagnak.</p>
			</div>
			<div type="chapter">
				<head>Ötödik fejezet</head>
				<p>Jelenleg azonban Jagodek főápoló és társainak felügyelete mellett, abban a nagy,
                    márványmedencés, pompás fürdőcsarnokban tartózkodik őlordsága, amely ha csak a
                    prospektusból nézzük, elsőrangú fedett uszodának látszik, de külön minden
                    személyre egy-egy medencével, igen sok zuhannyal, pihenőpaddal és izé.</p>
				<p>A prospektus fő előnye, hogy a padokhoz erősített szíjak és a szíjakkal
                    lerögzített beteg fürdőzők a képen nem látszanak. Sőt, előnye a képnek, hogy
                    Jagodek főápoló sem látszik, roppant termetével, tésztaszerű, kissé elmázolt
                    arcával.</p>
				<p>Ebben a teremben az álmából ébredt Sir Felix meglehetősen hideg zuhanyozásban
                    részesült, majd úgynevezett pakolás után egy heverőpadra került. Vucli Tóbiás,
                    már heverés utáni állapotban, egy asztal mellett ült, örökös papírokkal teli
                    mappájával, és megelégedetten írta sürgető felhívásait, részint a
                    villamostársaság jegyosztályához, részint az angol királyhoz, akit mellesleg
                    drámai egyszerűséggel figyelmeztetett, hogy további mellőzése esetén jelentést
                    tesz a pénzügyminiszternek önműködő és Marconi rendszerű villamosjegy-szabadalma
                    ügyében.</p>
				<p>Az ügy már jó néhány éve nem kerülhetett tető alá, mert Vucli Tóbiás szerint
                    (ezt, ha kell, tanúkkal is igazolhatja) előnyös megjelenése miatt, közös
                    hölgyismerősök által mellőzött férfi vetélytársai intrikálnak ellene.</p>
				<p>Az egyetlen Sir Felix, Daughter Hill örökös grófja fogadta nagystílű megértéssel
                    az önműködő (Marconi rendszerű) villamosjegyek ügyét, és hajlandó volt a további
                    kísérletek finanszírozására is.</p>
				<p>Sajnos, a hatósági cselszövések - írta újabb memorandumának százötvenedik oldalán
                    Vucli (régebben Wuthley) Tóbiás - e nemes úr pártfogását is lehetetlenné tették.
                    Találmányának propagálásában Tolwer City lakossága előtt is elgáncsolták.
                    Annyira, hogy az orrát is betörték, ami nyilvánvalóvá teszi a személye elleni
                    machinációt. Ezt nyolcvantól usque százhúszig terjedhető elszenvedett pofon
                    útján is igazolja. Felelősségének teljes tudatában kéri tehát az uralkodót, hogy
                    amennyiben éppen nincs más dolga, szombaton négy és hat között, a látogatási
                    időben keresse fel, és itt mindent megbeszélhetnek személyesen, zavartalanul. Ha
                    kedves akar lenni, hozzon cigarettát magával.</p>
				<p>Jagodek, az importált svájci ápoló, Lord Hontingshoz lépett.</p>
				<p>- Sir! Soron kívüli látogatója érkezett.</p>
				<p>- Már többször közöltem magával, Jagodek - felelte a nyakig becsomagolt ifjú -,
                    hogy ilyenkor nem vagyok Sir! Hideg pakolásban megkövetelem a Priznic of Wales
                    címet.</p>
				<p>A lord felöltözött, és a szobájába ment.</p>
				<p>A szobájában gyámja várakozott rá.</p>
				<p>- És te még ide mersz jönni? - kérdezte meglepetten Sir Felix.</p>
				<p>Sir Arthur nem tudta, mit feleljen.</p>
				<p>Felfogása szerint nem volt igazságtalan eljárás Sir Felicitast ide internálni.
                    Hogy valami nincs rendben nála odafenn, az bizonyos.</p>
				<p>- Mondd meg legalább, miért teszed ezeket a lehetetlen dolgokat.</p>
				<p>- Parancsolj: amikor ide behoztatok, te négyszemközt figyelmeztettél elmebajom
                    természetére. Ha leteszek házassági tervemről, az jóindulatúan befolyásolná a
                    betegséget, ha nem teszek le róla, akkor előreláthatólag rosszabbodik a baj, és
                    tán egész életemet itt kell töltenem. Nota bene, ez rokonszenvesebb hely az ősi
                    kastélynál. És az itteni bolondok értelmesebbek az ottani családtagoknál.
                    Mármost vedd tudomásul a hadüzenetet: magam is rájöttem, hogy bolond vagyok. És
                    mindaddig bolond leszek, amíg ezt a hitvány eljárást a nyilvánosság előtt
                    töredelmesen be nem ismeritek. Lehet, hogy holnap megjelenek Epsomban, a
                    derbyn, és málnaszörpöt árulok vagy négykézláb állok a Buckingham palota előtt
                    és kukorékolok, még nem határoztam.</p>
				<p>A döntésre való tekintet nélkül, mindkét verzió puszta említésétől Sir Arthur
                    halálosan elsápadt.</p>
				<p>- Gondoskodni fogunk - szólt tompán -, hogy e szörnyűségek egyike se fordulhasson
                    elő.</p>
				<p>Felix elgondolkozott. Úgy látszott, hogy más elhatározás érlelődött meg
                    benne.</p>
				<p>- Ide hallgass, Sir Arthur: volna egy közbevető indítványom. Küldd el nekem
                    családunk és családi hagyományaink történetét, azokat a régi fóliánsokat, hogy
                    végre egyszer én is kellően áttanulmányozhassam. Lehet, hogy megtetszik nekem
                    őseink sokféle követelménye a hagyományok tiszteletét illetően.</p>
				<p>- És lemondasz Ellen Grace-ről?</p>
				<p>- Csak e feltétellel olvashatom el a tulajdonomat képező könyveket?</p>
				<p>- A könyveket természetesen meg fogod kapni. Mindig sok örömet jelent számomra,
                    ha a hagyományainkat tanulmányozod.</p>
				<p>- Ha tudni akarod, a hagyományok legnagyobb megsértése volt az a mód, amellyel
                    Anna Emerencia néni Ellen Grace-szel elbánt. A vendégjog tiszteleténél, azt
                    hiszem, ősibb hagyományunk nincs!</p>
				<p>- Sem a helyzetet, sem az állapotodat nem tartom alkalmasnak arra, hogy ezt
                    megvitassuk. E naptól kezdve egyébként, kívánságomra, külön ápoló fog rád
                    vigyázni.</p>
			</div>
			<div type="chapter">
				<head>Hatodik fejezet</head>
				<p>Felix már másnap megkapta a könyveket, és nyomban hozzáfogott, hogy buzgón
                    tanulmányozza őseinek életét és ama hagyományokat, amelyekkel egyes kitűnő
                    cselekedetüket akarták megóvni az enyészettől. Mert e hagyományok célja
                    elsősorban az volt, hogy a hálás utódok bizonyos módon naponta megemlékezzenek a
                    letűnt elődök dicső tetteiről.</p>
				<p>Felix egyre nagyobb csodálkozással olvasta ezeket a könyveket, egyre meglepettebb
                    elmélyüléssel forgatta a lapokat, mintha nagyon különös dolgokra jönne rá.</p>
				<p>Vele szemben cerberusa, a most már kizárólag az ő felügyeletével megbízott
                    Jagodek, A szép hiéna karmaiban című szerelmi regényt olvasta, és vajas kenyeret
                    evett parizerrel. Őelőtte a pasas a fóliánsokkal egyáltalán nem újság, ilyenek
                    itt általában vannak. Azután egy szép napon kijelentik, hogy feltaláltak valamit
                    vagy aranycsinálók lettek.</p>
				<p>- Mondja, Jagodek, tudja maga, hogy mi az a tradíció?</p>
				<p>- Hát kérem... mi itt a betegekről csak azt tudjuk, hogy nyugodtak-e vagy
                    nyugtalanok, de a betegségüket nem mondják meg. De ha jól emlékszem, ez valami
                    idegsokkszerű dolognak a neve. Inkább az idegosztályon fordul elő... </p>
				<p>- Nem jól értett, öregem. Például tradíció, hogy ősidők óta a Lord Major,
                    megválasztásakor, egy zsákra ül.</p>
				<p>- Kényelmetlen lehet.</p>
				<p>- Szóval, régimódi szokások ápolása, melyek egyben az ősök erényeinek tiszteletét
                    jelentik: ez a tradíció, a hagyomány. Ebben a sok könyvben csupa ilyesmiről
                    írnak.</p>
				<p>- Azt hiszem, jobban tenné, ha ilyen vidámakat olvasna, mint A szép hiéna
                    karmaiban című regény.</p>
				<p>- Hm... Nem jó hasonlat egy hölgyre a hiéna.</p>
				<p>- Miért? A hölgy is alattomos és veszedelmes.</p>
				<p>- De a hiéna rossz szagú is, viszont egy veszélyes hölgy a valódi Atkinson
                    illatánál kezdődik. Csak szerettem volna tudni, hogy mi a véleménye az olyan
                    hagyományról, hogy mert egy ős kimentett valakit a vízből, bizonyos utódainak
                    minden reggel jéghideg tóban kell megfürödniök...</p>
				<p>- Hát speciel ezt a hagyományt itt mi is ápoljuk, zuhany és pakolás formájában,
                    mint ősi szokást. Azt hiszem, ennek is az az alapja, hogy valaha, nagyon régen
                    egy nyugtalan beteget beleejtettek a hideg vizes medencébe, és az jót tett
                    neki.</p>
				<p>- Ez nem hagyomány, ez egy megfigyelés praktikus eredménye. Csak akkor hagyomány,
                    ha valamiféle eseményt emlékezetessé tesz. Például ha magának volt egy dédapja,
                    aki nevezetes volt valamiről, és azóta utódai naponta valamit cselekszenek, ami
                    emlékeztet őrá.</p>
				<p>- Ilyen is van nálunk a családban, kérem, pedig mi nem vagyunk örökös grófok. A
                    nagyapám hatszáz fontot vett fel a szőlőre, mert van egy kis szőlőnk, és azóta
                    az apám, a két testvérem meg én is rendszeresen kell hogy emlékezzünk erre a
                    nevezetességre, amikor törlesztjük a tőkét és a kamatokat.</p>
				<p>Jagodek előadásmódján megérződött, hogy az esetből kifolyólag nem tartozik a
                    hagyománytisztelők közé, viszont Sir Felix valamilyen oknál fogva súlyt
                    helyezett arra, hogy az óriási, szeplős és vörös hajú, dühítően flegmatikus
                    őrzője tudjon valamit a hagyományokról.</p>
				<p>- Nézze, Jagodek, megint nem találta el. Nagy államférfiaink mondották, hogy
                    Anglia a hagyományaival áll vagy bukik. Ezért nálunk sohasem helyeznek
                    hatályon kívül törvényt. Bíróságaink még ma is érvényesnek ismerik el az ötszáz
                    év előtti halásztörvényeket.</p>
				<p>- Ez nagyon érdekes. Mert magam is szoktam halászni. Csak mostanában nem érek rá.
                    Szerintem leghelyesebb volna, ha ledőlne egy félórára, amitől ez a nyugtalansága
                    elmúlik.</p>
				<p>Felix tovább olvasta a fóliánsokat. Ha nem volna szerelmes Ellen Grace-be,
                    kellemesebbnek találta volna a highgate-i szanatóriumot az ősi várnál. Igazán
                    mindent megtettek, hogy az intézménynek ne legyen kórházi jellege. Két szárnyból
                    állt a szanatórium, egy nyílt osztályból idegbetegek részére és zártból az
                    elmebajosok számára, ahová Sir Felixet is internáltatta a család. A
                    márványoszlopos, világos, szép, hatalmas folyosók, képekkel és szőnyegekkel, a
                    tágas, nagy ablakú társalgók, az előkelő hotelekre emlékeztető hall, az
                    ugyancsak hotelszerűen berendezett, hipermodern bútorzatú, erkélyes szobák
                    mind-mind azt a célt szolgálták, hogy a betegek ne érezzék sorsukat
                    súlyosnak.</p>
				<p>Jagodek tanácsa ellenére Felix nem dőlt le, csak megszakította a fóliánsok
                    tanulmányozását, és lement a szanatórium halljába, amely egyben társalgó is
                    volt. De milyen gyönyörű!</p>
				<p>A vasrácsokat az ablakokon bearanyozták, és a hatalmas terasz, ahol az uzsonnát
                    fogyasztották a fenn járó betegek, szinte teljesen szabadnak látszott. Azt a
                    vékony, főurak számára készült, finom acélhálót a könyöklő előtt szinte végig
                    befutotta a vadszőlő.</p>
				<p>Igazán bűbájos volt!</p>
				<p>Az ápolók aranygombos, kék libériában, a hotelhall személyzetének hatottak. Csak
                    amikor Birbaum úr, mert sietett az étkezéssel, zsebébe töltötte a kakaót, hogy
                    felvigye a szobájába, és midőn Hughesné ezen mosolygott, ami természetesen
                    annyira bántotta ennek a komoly embernek az önérzetét, hogy őnagyságát nyomban
                    meg akarta fojtani, akkor a közelben diszkréten foglalatoskodó libériásokról
                    kiderült, hogy képesek három másodperc alatt Birbaum urat szinte feltűnés nélkül
                    eltávolítani a helyiségből.</p>
				<p>Felix már a folyosón mosolyogva nézegette a haladéktalanul nyomába szegődött
                    Jagodeket.</p>
				<p>- Mi történik, öregem, ha én innen, megszököm? - kérdezte a főápolót.</p>
				<p>- Nem létezik. De vegyük mint feltevést - felelte Jagodek. - Amennyiben
                    megszökne, Sir, és sérülései ellenére kijutna az épületből, elveszíteném
                    állásomat.</p>
				<p>- Ne felejtse el, Jagodek, hogy ez esetben tudni fogom a kötelességemet, és nem
                    hagyom éhen halni.</p>
				<p>A vidám, kifogástalanul elegáns Sir Felix nyájas mosollyal üdvözölte
                    uzsonnázgató, agybajos kollégáit, és őszinte részvéttel érdeklődött Mr.
                    Prosleynél, hogy kuruttyolnak-e a békák a fejében. Ennek az úrnak ugyanis,
                    előadása szerint, fürdés közben hallójáratain keresztül egy ebihal az agyába
                    siklott, és ott megnövekedett, sőt rejtélyes módon családot alapított, és
                    utódaival együtt, ha esőre jár az idő, felmásznak az agyának tetejére, ahol az
                    egész família kuruttyolni kezd. Már néhány éve itt készítik elő a műtétre,
                    amellyel majd eltávolítják fejéből Mr. Murdockot és gyermekeit. Az idős úr
                    szerint ugyanis a főbékát Mr. Murdocknak hívják.</p>
				<p>Ezután üdvözölte a zongoraművészt, aki már nyolc éve nem beszél egy szót sem. Van
                    egy húrozatlan zongorája, azon játszik állandóan elmélyülten, és olyan lelkes
                    komolysággal, hogy ritkás hajszálai csak úgy rezegnek, ha belefekszik egy-egy
                    jelentősebb akkordba. A muzsikát csak ő hallja a néma billentyűzetről, aminek
                    oka, hogy egy koncertjén kifütyülték, és azóta méltatlannak tartja az embereket
                    arra, hogy mennyei játékát élvezzék.</p>
				<p>Aztán pár szót csevegett a molett, mosolygós, elegáns Lady Nortonnal.</p>
				<p>- Ön ragyogóan szép ma, Lady Anna - bókolt kézcsók után.</p>
				<p>- Ön pedig mindig kedves, Sir Felix. Húsz férjemet öltem meg, de ha maga közöttük
                    lett volna, talán még ma is él.</p>
				<p>- Még mindig erre a csacskaságra gondol? Férjeit eltemették, itt a tavasz, itt az
                    uzsonna, igyunk habos kávét, Lady Anna.</p>
				<p>A Lady, ki azt állította magáról, hogy húsz férjét ölte meg, valójában egy
                    citybeli kiskereskedő felesége volt. Nem tarthatott igényt a Lady Anna
                    megszólításra sem, mert leánynevén Safranek Annának hívták, és osztrák
                    származású volt. Tehát ha nem volt is lordok gyermeke, némi nagyúri kivételezés
                    megillethette szülőföldje miatt, mivel egy ausztriai Anna volt.</p>
				<p>És Felix hozzáfogott az uzsonnához és a húsz elpusztított hitves történetének
                    meghallgatásához, amit a Lady minden ilyen alkalommal elmesélt.</p>
				<p>Most váratlanul belépett valaki a nagy, szárnyas ajtón, és a földön térdeplő, ősz
                    szakállú, kövér Mr. Rolland, felpillantva a padlón körbefutó kisvasútjáról,
                    vidáman kiáltotta a társalgó megszokott refrénjét, amellyel a debütáló, friss
                    betegeket üdvözölték.</p>
				<p>- Új fiú!</p>
				<p>- Új fiú!... - szállt a vidám jelszó körbe: - Új fiú! Új fiú!</p>
				<p>Az új fiú egy lány volt.</p>
				<p>De micsoda feltűnő és ijesztő jelenség! Padlót söprő, sleppes, fekete
                    csipkeruhájában, csuklónál zárt ujjal, zárt nyakkal, középen megkötve;
                    tollseprűszerűen széthulló konttyal, amely alatt olyan szalag díszlett, hogy egy
                    hárommotoros bombavető légcsavarjának is beillett volna, keblén egy tenyérnyi
                    üvegbross, kezében csontlegyező, lábain valami hegyes, ódon, hosszú, papucsszerű
                    topán, és az arcát valami krémes púderrel úgy kifehérítette, hogy minden
                    kísértet riadtan menekült volna előle, ha így látja egy elhagyatott kastély
                    keresztfolyosóján.</p>
				<p>Ehhez képzeljük el, hogy szemeit néha kimeresztette, mint aki vizionál, néha
                    pedig méltóságteljesen lehunyta, legyezgetve magát, és emelt állal lépegetett,
                    vén és őrült hattyúkra emlékeztetve.</p>
				<p>Az első pillanatban szinte pánik támadt. Az “új fiú” ijesztő volt. Különösen,
                    mikor rekedtes, síri hangon, valahova a levegőbe bámulva, lankadtan nyújtott
                    karral így szólt:</p>
				<p>- Ó, istenem!... Anton, a lakáj hozzon egy habos csokoládét a várbörtönökből...
                    és kuglófot, kuglófot - búgta megtörten, és kissé összecsuklott a termete: -
                    kuglófot, mert éhes vagyok, és pont tizenkettőkor kezdődik a hazajárás...</p>
				<p>Felixnek torkán akadt a sütemény, és előbb köhögési, majd nevetési rohamot
                    kapott. Nagy Isten! Ez Ellen!</p>
				<p>Ellen Grace mint műőrült!!</p>
				<p>Mr. Prosley az ápoltak nevében eléje sietett a szemmel láthatóan magas rangú
                    hölgynek:</p>
				<p>- Milady! Nevem Mr. Edward Prosley, azt hiszem, már hallott rólam. Egy világhírű
                    műtét várományosa vagyok, agyamban a békák.</p>
				<p>- Ó, hogyne!... - szólt cérnavékony, síri hangon és roskadozva. - Önt említették
                    nekem a túlvilágon. Mert én kétszáz év előtt a mai Trafalgar Square
                    főpályaudvarának helyén máglyára léptem.</p>
				<p>- Az szerencsét jelent - jegyezte meg Gandhi, kikukkantva lepedőjéből.</p>
				<p>A szakállas, kövér úr föltápászkodott a földről, otthagyta a vasútját, és a
                    méltóságteljesen vonuló, előkelő hölgyhöz lépett.</p>
				<p>- Nevem Mr. Archibald Rolland. Igazságtalanul nyugalmazott állomásfőnök vagyok.
                    Örvendek e találkozás kellemes karamboljának. Szeretnénk tudni valamennyien,
                    hogy Milady néhai személyében kit gyászoljunk körünkben?</p>
				<p>Felix csípte magát, hogy ne röhögjön, és csak bámulta menyasszonyát, aki, egy
                    számára nagyon ismerős mozdulattal, felvetett fejjel és lehunyt szemmel így
                    szólt:</p>
				<p>- Nevem Anna Emerencia Hontings, örökös pearné, az aranygyapjas és
                    térdszalag-rendek bizományosa, és mint ilyen, a Fehér Rózsa miatt vérpadra
                    léptem. Elégett hamvaimat szétszórták, de én azóta uzsonna után, naponta négy és
                    nyolc között, nyugtalan hazajárással bolyongok...</p>
				<p>- Kegyeskedjék a teraszra bolyongani - jelentette Jagodek -, az uzsonna készen
                    várja megboldogultságodat.</p>
				<p>- Köszönöm... - sírta a mészfehér új fiú. - De mondja csak, jó ember, hol lehet
                    itt éjfélkor hazajárni?</p>
				<p>- Itt nem lehet. Ez szanatórium, és nem hotel. Csak a rokonok felelősségére
                    engedjük ki, és mindenki köteles nyolc óra előtt hazajárni, még ez esetben is -
                    felelte a prózai főápoló.</p>
				<p>- Ott ül egy csinos, ifjú herceg, ama csúf, kövér, világi teremtéssel. Anton,
                    vigye oda a pajzsot a kávéval és a kuglóffal.</p>
				<p>Felix tudomásul vette, hogy nem szabad Ellent felismernie, tehát kezet csókolt,
                    bemutatkozott:</p>
				<p>- Lord Hontings vagyok.</p>
				<p>- Az öcsém!</p>
				<p>És erre muszáj volt röhögni, mert Ellen Grace tizenkilenc éves volt, és
                    állítólagos öccse huszonnégy múlt. Ellen ezután tapintatos módon úgy rendezte,
                    hogy kettesben maradjanak. Először csak a fogait vicsorította ausztriai Annára,
                    később meg akarta fogni az egyik szemét, hogy valódi-e, végül egy vontatott,
                    szórakozott mozdulattal ölébe döntött egy csésze kávét, mire kapott egy pofont,
                    mire ő két kézzel belemarkolt a molett hölgy szőke hajkoronájába, mire aztán
                    jött Jagodek, és rendet csinált.</p>
				<p>Végül vőlegény és menyasszony kettesben maradtak.</p>
				<p>- Ellen! Megőrültél?</p>
				<p>- Természetes, ha itt vagyok.</p>
				<p>- Ezt nem engedem.</p>
				<p>- Melletted a helyem, Felix. És különben is tudni akarom, hogy mi történt, mi a
                    szándékod?</p>
				<p>- Hát nehéz a helyzet... Mert amíg bolonddá vagyok nyilvánítva, nem lehet
                    nősülni. Nagyon jó tervem volt, de elkövettem egy ostobaságot. Botrányokat
                    akartam okozni, hogy a sok gőgös oligarcha belebetegedjen, megunja, és véget
                    vessen ennek a hitvány módszernek. Sajnos nem gondoltam arra, hogy elfognak a
                    városháza erkélyén. És most Jagodek, az a markos, hatalmas fráter, csakis rám
                    vigyáz.</p>
				<p>- Mindegy - kacsintott ravaszul a kísértet, és egy kedves mosoly erejéig kiesett
                    a szerepéből -, meglógunk, öregem!</p>
				<p>- Hogyan?</p>
				<p>- Máris van egy tervem...</p>
				<p>És elmondta. És Felixnek minden önuralmára szüksége volt, hogy a vérpadon és
                    máglyán sommásan kivégzett, több száz éves Emerencia Annát ne csókolja össze
                    ott az uzsonnaasztalnál, agybeteg sorstársai szeme láttára.</p>
			</div>
			<div type="chapter">
				<head>Hetedik fejezet</head>
				<p>Az intézmény megszokta, hogy délután négytől hatig, de még inkább éjféltől
                    hajnalig Anna Emerencia hazajár. Pontban tizenkét órakor ágya fejénél csengett
                    egy ébresztőóra, hogy el ne késsen, ha örök álma túlságosan mély, és Anna
                    Emerencia, pizsamája fölé egy hosszú hálóinget öltve, felhúzva vörös, hegyes
                    papucsát, hunyt szemmel, két karját kinyújtva, közlekedni kezdett összevissza a
                    folyosókon.</p>
				<p>Hagyták.</p>
				<p>Ebben az intézményben mindenki nyugodtan élhetett rögeszméje szerint, ha ezt
                    csendben tette, és a többi beteget nem bántotta. Annyi folyosó van, olyan
                    hatalmas az épület, hadd járkáljon lépcsőkön le-fel, a keresztfolyosók közeinél
                    félelmesen, halkan búgva. Nem árt vele senkinek.</p>
				<p>Felix viszont nyugtalan álmokról panaszkodott, és altatót kért. A gyógyszer
                    csodálatos hatással volt rá. Úgy hortyogott, hogy szinte rezegtek a falak.</p>
				<p>Eleinte Jagodek nyugtalanul betekingetett a féltve őrzött ifjúhoz, de azután
                    megszokta, hogy az rövid megszakításokkal reggelig hortyog. És miután megszokta,
                    Felix, aki mellesleg altatóját minden este kiöntötte, a hortyogás hangálcája
                    segélyével nyugodtan reszelhette szobájának ablakrácsát.</p>
				<p>A reszelőt és egyéb holmikat Ellen fivére, Bob hozta be Anna Emerencia néven
                    kísértetté vált testvérének, látogatásai alkalmával. Bob a komolytalan egyének
                    között gyorsan szövődő szimpátia maximális hevével rajongott Sir Felixért,
                    akinek két motorkerékpárját és három autóját tette tönkre, és különben is minden
                    őrültségre rávehette húga udvarlóját. Ők hárman tökéletes, zárt körű társaságot
                    képeztek, azon alapszabállyal, hogy mindenen röhögni kell, és az életben csak
                    pozőrök számára fordulnak elő komoly dolgok.</p>
				<p>Így hát a legfinomabb acélreszelőt, a legerősebb kötelet csempészte be húgához,
                    és a kritikus éjszakán önmagát is becsempészte. Az orvosi vizit idejére a húga
                    ágya alatt húzta meg magát.</p>
				<p>Az éjfél utáni kísérteties órákban, midőn Felix hortyogása, éppen szünetelt,
                    megjelent szobája előtt Ellen, szellem egyenruhájában vagy inkább egyeningében,
                    és így suttogott Jagodekhez:</p>
				<p>- A várbörtön ablakából most ereszkedett le ama Felicitas, kit fogva tartanak,
                    mert szerelmével ostromolni merészelt, míg éltem.</p>
				<p>Az elmondottak ellenére Jagodek megértette, miről van szó, és egy ugrással Felix
                    szobájában termett. Késő! Az ablakrács elreszelve, egy hosszú kötél függ róla a
                    kertig.</p>
				<p>Az egész épületben hangos berregéssel megszólaltak a csengők! A kert magas,
                    tüskésdróttal óvott falán nem juthat ki élő!</p>
				<p>Ápolók, orvosok hada rohant a parkba. Palmers tanár a haját tépi! Most motorzúgás
                    hallatszik, a kapuhoz rohannak, késő...</p>
				<p>Kijutott ez az ördög!</p>
				<p>Egy Harley-Davidson motoron sebesen elvágtat, kedvenc, sárga kamgarnruhája van
                    rajta, és még az az őrült sárga cilinder is a fején van, és máris eltűnik az
                    országút fordulójánál.</p>
				<p>Jagodek természetesen röpül. Valamit még mormog ott magában, hogy úgyse szívesen
                    őriz normális embereket.</p>
				<p>Rádióüzenet mindenfelé. A highgate-i elmegyógyintézetből ez és ez az őrült, ilyen
                    és ilyen személyleírással, megszökött, kézre kerítőjének jutalom, az ön- és
                    közveszélyes egyént kéretik nyomban, erőszakkal is beszállítani a legközelebbi
                    őrszobára.</p>
				<p>Az ön- és közveszélyes egyén ezalatt kiosont a szobájából, ahol eddig az ágy
                    alatt kucorgott.</p>
				<p>Természetesen Bob volt az, aki megfelelő külsőségekkel idejében elrobogott a
                    motorkerékpáron, és néhány mérföld után a sárga cilinder helyett feltette
                    sapkáját. Amikor London környékén feltartóztatták, elmondta, hogy felfigyelt
                    útközben egy sárga cilinderes motorosra, mert az kis zsokéostorral verte
                    száguldás közben a gépét.</p>
				<p>Felix az emeleti gyógyszerdepóba osont, és meghúzta magát a demizsonokkal,
                    zsákokkal, ládákkal, kötszerbálákkal, vattacsomagokkal telt helyiségben.</p>
				<p>Elgondolkozott. Van valami értelme annak, ha azt hiszik, hogy megszökött, és ő
                    ahelyett itt kuksol a depóban? Mindenesetre megszűnt a markos Jagodek fedezete.
                    És mert néha a vak sors is úgy rendezi, hogy kedves és vidám emberek ostobaságai
                    a precízen előkészített stratégiával is felérjenek, az történt, hogy Ellen
                    bosszúból kreált Anna Emerencia kísértetjátéka az előállott helyzetben
                    zseniálisnak bizonyult.</p>
				<p>A kísértet éjszakai csavargása közben mindig talált egy óvatlan pillanatot,
                    amikor besurranhatott a depóba, némi élelemmel és a változatlan
                    leleményességgel csempésző Bob jóvoltából egy üveg egész kitűnő skót whiskyvel,
                    továbbá a délutáni lapokkal.</p>
				<p>Viszont mint végleges életforma nem állandósulhatott, hogy Felix a bolondház
                    depójában éljen, és menyasszonya mint kísértet bolyongjon.</p>
				<p>Azután itt van új jó barátja, akit semmi esetre sem hagyhat sorsára; Vucli
                    Tóbiás, az önműködő villamosjegyek sorsüldözött feltalálója. Őt is ki kell
                    szabadítani.</p>
				<p>Elsősorban levelet írt családjának, mivel lassanként a depó egyik nagyobb
                    szekrényét mindenfélével otthoniasan berendezte. A levélben ez állt:</p>
				<p>“Cseppet sem kedves rokonaim!</p>
				<p>Átlag kéthetes időközökben gondoskodni fogok, hogy ősi nevünk valamennyi angol
                    lap első oldalán szerepeljen, és havonta egyszer a világ valamennyi lapjában
                    címoldalon emlékeznek majd meg velem kapcsolatban a Hontingsok nevéről.</p>
				<p>Ez csak addig tart, amíg (cseppet sem) kedves családom, ugyancsak az első oldalán
                    a Times-nek, nem teszi közzé, hogy elmegyógyintézetbe való elhelyezésem és ott
                    tartásom tévedés volt, amiről úgy az orvos, mint az (egyáltalában nem) tisztelt
                    família meggyőződött.</p>
				<p>(Távolról sem) szívből üdvözöl benneteket</p>
				<p>Felix”</p>
				<p>Bob, aki tréfás fiú volt, leutazott Daughterbe, és ott dobta be a levelet, hogy a
                    családban pánik keletkezzék, és a vidéket elárassza a helybéli hatóság
                    járőrökkel, polgári és egyenruhás rendőrökkel, csendőrökkel, végül még
                    katonasággal is.</p>
				<p>Így lett Bob újságíró.</p>
				<p>Először kidobták az Esti Harald-tól, ahol jelentkezett, hogy egy daughteri
                    vendéglő előtt meginterjúvolta a keresett őrültet.</p>
				<p>Másnap kiderült, hogy az őrült daughteri postabélyegzővel levelezett, és Bobot
                    nyomban visszahívták a laphoz. Jövő heti szenzációja volt egy újabb interjú a
                    kísértetiesen eltűnt, elmebeteg lorddal, amit az saját aláírásával is
                    hitelesített.</p>
				<p>Bob nem volt hajlandó elárulni, hogy hol és mikor találkozott az őrülttel, ki
                    szerinte túlságosan is épelméjű, és ennek bebizonyítására harcot folytat.
                    Kirobbanó szenzáció volt az őrült saját kezével leírt másolata ama
                    ultimátumszerű leveléről, amelyet Daughterben feladott. Egyben közölte, hogy
                    elsőrangúan maszkírozza magát, és övig érő szakállal, mezőőrként bolyong a
                    vidéken. A megjelent nyilatkozatból kifolyóan egy mezőőrt őrizetbe vettek, és
                    szegény majdnem meghalt rémületében, mikor egy rendőrtiszt fölényes mosollyal
                    nagyot rántott a szakállán. Némi szőrzete ugyan kiszakadt, de egészbe véve a
                    szakáll és a rántást követő ordítás eloszlatott minden gyanút. Viszont Bobot
                    hivatalos és magándetektívek légiója követte, eredménytelenül. A
                    szerkesztőségbe ment, meglátogatta szerencsétlen, elmebeteg testvérét, kávéházba
                    járt és lóversenyre, de egyetlen pillanatot sem tölthetett ellenőrzés
                    nélkül.</p>
				<p>A prefektus kis híján idegrohamot kapott, amikor a szakadatlan szigorú ellenőrzés
                    ellenére, amit jegyzőkönyvek, sőt fényképfelvételek is bizonyítottak, a lap
                    leközölt egy újabb nyilatkozatot, sőt egy jól sikerült fényképet is Sir
                    Felixről, aki a fényképen a címlapjáról felismerhető, huszonnégy óra előtt
                    megjelent Irland Magazin-t tartja a kezében.</p>
				<p>Ezután rendőr-tisztviselők keveredtek gyanúba, továbbá Bob agg lakásadójának is
                    megrántották diadalmas harcsabajuszát, végül teljesen tanácstalanul álltak a
                    megfoghatatlan, élő csodával szemben.</p>
				<p>Arra igazán senki sem gondolt, hogy az elfűrészelt ablakrács és a kötél, valamint
                    a sárga cilinderes motorozó ellenére, Sir Felix ott bújik meg, ahol senki sem
                    keresi: az elmegyógyintézet épületében. A históriát csak az értheti meg, aki
                    azt kísérteties oldaláról fogja fel, mert csak így jöhetne rá arra, hogy a
                    bolondház közkedvelt, szelíd hazajáró lelke mint összekötő tiszt működik a
                    gyógyszerdepó és a riporter között.</p>
				<p>De lassan közelgett a kéthetes terminus, és Sir Felixnek valamit tennie kellett,
                    ha szavának akart állani. Elsősorban érintkezésbe lépett Vucli Tóbiással.</p>
				<p>Vucli Tóbiást Felix azok közé az elmebetegek közé sorolta, akik teljesen
                    normálisak, sőt logikusak mindaddig, amíg kényszerképzetük nem kerül szóba.</p>
				<p>A kezdő orvosok sokszor a fanatikus egyéneket összetévesztik a rögeszmés
                    elmebetegekkel. Ha a beteg nem az önműködő villamosjegyet vagy hasonló fizikai
                    képtelenséget tekinti sürgősen megvalósítandó reformnak, hanem a többtermelést
                    vagy a serdületlenek által készített péksütemények fokozott állami ellenőrzését,
                    úgy lehet, hogy később miniszter lesz vagy publicista.</p>
				<p>A rög- és valódi eszmék fanatikus ismételgetése ma még nincs precízen elhatárolva
                    az orvostudomány előtt. Ezért olykor nagy reformerekről későn derül ki, hogy
                    eszméjük nem valódi volt, hanem rög. De ilyenkor már nem lehet kezelni őket,
                    mert magas pozíciót, nagy tekintélyt, és világraszóló érdemrendet kaptak. Az
                    ilyeneket pedig még meg lehetne menteni, a középszerűség és a nyomor számára
                    alkalmas időben történő orvosi beavatkozással.</p>
				<p>Annak az olvasónak pedig, aki ellentmondást lát a betegek következetes, logikus
                    eljárása és gyógyíthatatlan elmebaja között, azt javaslom, hogy tessék
                    elmeorvoshoz fordulni. Már úgy értem, felvilágosításért. Ott igenis megtudhatja,
                    hogy egyes egyének hosszú időn át képesek feltűnően okosan viselkedni
                    (megjegyzem olykor éppen ez a baj), és kizárólag akkor ölnek, ha valaki kétségbe
                    vonja, hogy egyik fülük vagy mindkét vakbelük színaranyból van. Ezt is megértem.
                    Udvarias ember ne vonja kétségbe, amit a másik állít. És a szerveinket illetőleg
                    aranyfogról vagy ezüst fejtetőről sűrűn hallhatunk, tehát miért ne lehetne
                    valakinek a vakbele is nemesfémből? A mai kor vívmányai mellett? Hogy viszont
                    valakinek két vakbele van, azt sem cáfolhatjuk teljes bizonyossággal, mert az
                    orvostudomány szerint egy vakbél éppolyan felesleges, mint kettő. Ebből is
                    láthatjuk, hogy a bolond ember eléggé logikus, csak az épelméjűek bírálata
                    felületes.</p>
				<p>Vucli Tóbiás egy reggel ágya mellett gondosan őrzött szabadalmi rajzai között egy
                    levelet talált.</p>
				<p>“Dear Mr. Vucli!</p>
				<p>Szabadalmáról és az intrikákról egy külföldi nagyhatalommal összeköttetésbe
                    léptem. A nagyhatalom elhatározta, hogy sötét, de eredményes aknamunkával
                    kiszabadítja Önt, mert így újonnan szervezett hadserege számára megvásárolhatja
                    az önműködő villamosjegy szabadalmát. Némi átalakítással katonai szakértők
                    szerint jó támadófegyver válhat belőle. Részleteket most nem közölhetek.
                    Szíveskedjék ma éjszaka a depóba fáradni, ahol e pillanatban meghúzom magam.
                    Természetesen a legnagyobb titoktartás! Kérem soraimat nyomban megsemmisíteni!
                    Éljen a villamosjegy!</p>
				<p>Sir Felix!”</p>
				<p>Éjjel egy órakor megjelent a depóban Vucli Tóbiás, hálóöltözékében, amely, régi
                    meggyőződése szerint, igazi feltalálónál csak egyféle lehet: a skót
                    ulánusvadászok egyenruhája, a dudával. Speciel ebben az épületben, a késő éji
                    órák ellenére is, bárki feltűnés nélkül közlekedhetett ilyen hálóöltözékben.
                    Talán, ha pizsamában járkál, gyanút kelt.</p>
				<p>- Uram! Ön az én patrónusom, és nevét ezért egyszer még az egész világ ismerni
                    fogja. Hogy találmányom egyszer még az emberiség kincse lesz, annak kifejezetten
                    ön az oka.</p>
				<p>Felix keményen megszorította a kezét.</p>
				<p>- Esetleg letagadom, és nem lehet rám bizonyítani. Mindenesetre köszönöm a
                    bizalmát.</p>
				<p>Felix szerette önmagát szórakoztatni. És így nemegyszer különleges feleleteket
                    adott Vucli úrnak, amit ez a hangsúly lelkessége következtében egyáltalában nem
                    értett, és ilyenkor hálakönnyek tódultak szemébe.</p>
				<p>- Barátom! - felelte meghatva. - Megengedem, hogy ön is barátjának nevezzen mától
                    fogva.</p>
				<p>- Engedje, hogy megcsókoljam a kezét! - és mert Vucli úr engedte volna, tehát a
                    feje fölé emelte a tepsi formájú, roppant kacsót, majd néhány menüettlépést tett
                    barátja és kollégája körül. - A Hontingsoknál ez nagyobb hódolat a kézcsóknál.
                    Most pedig a következőkről van szó: hallott ön valamit Fultonról vagy
                    Galileiről?</p>
				<p>- Azt hiszem... az én osztályomon nincsenek, de úgy rémlik, hogy a
                    B-pavilonban....</p>
				<p>- Nem érti. Ezek feltalálók! Fulton a gőzgépet találta fel, és első útjánál kis
                    híján agyonverték. Galilei a föld vonzásáról...</p>
				<p>- Tudom már! Egy kis, szakállas alak!... Lent van a szigorú zárt osztályon.</p>
				<p>- Az - hagyta rá Felix, hogy túl legyenek a nehezén. - Csak azért említem e
                    nevesebb szaktársait, hogy ne riadjon vissza semmitől! Találmányáért öntől is
                    joggal várhat némi szenvedést az emberiség!</p>
				<p>- Igaza van - felelte húzódozva -, de mégse mennék át szívesen a zártabb
                    osztályra. Azonban, ha az emberiség ragaszkodik ehhez...</p>
				<p>- Más fajtájú szenvedést kell elviselnie... Töltsön magának whiskyt.</p>
				<p>- Ezt a szent ügyért vállalom...</p>
				<p>- Még mindig nem az igazi! Hopp! Ne abból, az kéksav. A szanatóriumnak ez a kis
                    grillje egyben gyógyszerraktár is. Arra akarom kérni magát, és meg kell tennie
                    találmánya érdekében, hogy holnap éjfélkor a legügyesebben csomagolja össze
                    minden holmiját, és itt, a társalgóból nyíló keresztfolyosón osonjon be a
                    diatermiára. Akkorára én is ott leszek. A többi a dél-amerikai nagyhatalom
                    dolga... Abból ne igyék, az karbol...</p>
				<p>Mr. Vucli mindent megígért, hálálkodva sírt egy kicsit, és távozott.</p>
				<p>Hogy miért ragaszkodott Sir Felix Vucli úr társaságához, ez egyike volt egyéni
                    különcségeinek. Együtt szöktek meg első ízben, amikor közösen világosították
                    fel a városház erkélyéről a népet; hadd kalandozzanak hát továbbra is együtt.
                    Később Sir Felix puha fejealjat vetett magának vattából, és elaludt.</p>
				<p>Másnap, a kora délutáni órákban, talpig frottírlepedővel beborítva, sikerült az
                    újonnan berendezett és még használaton kívül álló diatermiára bejutnia, ahol
                    néhány villanygép volt. Részint még becsomagolt állapotban, ládában. Két gépet
                    kiemelt. Óvatosságból egy hatalmas, besugárzó készülék mögé kuporgott. A négy
                    és hat közötti hazajárásakor Anna Emerencia kísértet ide is belibegett, ruhája
                    hasítékából becsomagolt vajas szendvicseket és cigarettát tett ki, majd más
                    irányban folytatta síron túli életét. Tíz óra után óvatosan és ügyesen, kis
                    bőröndjével belopakodott Vucli úr.</p>
				<p>- Itt vagyok Sir... mindhalálig felkészülve, hogy találmányomat értékesítsem.</p>
				<p>- Bravó! Ez férfias beszéd! Itt ez a láda, amelyben egy szőrtelenítő, úgynevezett
                    depilátor volt, ebben kell tartózkodnia, hogy elvigyék holnap a gép helyett.</p>
				<p>- Bajos lesz... - szólt Vucli aggódva.</p>
				<p>- Nem tud elviselni némi kényelmetlenséget?</p>
				<p>- Azt igen... de egy ilyen gép helyett, ha elvisznek, és végül kiderül, hogy én
                    nem tudok szőrteleníteni, az a legsúlyosabb következményeket vonhatja maga
                    után.</p>
				<p>- Igaza van, erre nem gondoltam - felelte minden további vita helyett Sir Felix.
                    - De majd belejön valahogy, most fontos, hogy helyet foglaljon valamelyik
                    ládában. Én pedig itt a kvarcgép helyére bújok.</p>
				<p>- Jobb lenne, ha cserélnénk. Többen is említették, hogy ha jókedvem van, csak úgy
                    sugárzom, és ilyen minőségben helyettesíthetném ezt a felszerelési tárgyat.</p>
				<p>- Elsőrangú! Maga nemcsak az önműködő villamosjegyet, hanem szükség esetén saját
                    magát is feltalálja. Tehát be a kvarcládába, és jókedvűnek lenni, hogy megfelelő
                    sugárzással egy kvarclámpa illúzióját keltse az ellenőrökben.</p>
				<p>- Rám bízhatja! Alakoskodni aztán tudok...</p>
				<p>Beült a ládába, és boldog képpel máris vigyorgott.</p>
				<p>- Elsőrangú! - lelkesedett Felix, és nyomban rátette a fedelet, majd lelakatolta
                    a ládát. Azután ő is bebújt a másikba, és Anna Emerencia éjjeli szellemjárásakor
                    az ő ládáját is lelakatolta.</p>
				<p>Másnap reggel megjelent egy bútorszállító kocsi a szanatórium előtt, és a fuvaros
                    közölte, hogy az Underson cégtől vannak, egy depilátorral meg egy kvarclámpával,
                    mert tévedésből használt gépeket küldtek a megrendeltek helyett. Két ládát
                    felvittek, a másik kettőt lehozták, és a teherautó elbandukolt.</p>
			</div>
			<div type="chapter">
				<head>Nyolcadik fejezet</head>
				<p>Van ember, aki bármit tesz, sehogy se jó. Például, ez a Felix. Először magára
                    háborította az egész családot, mivel a hagyományokat sértette viselkedésével.
                    Másodszor a hagyományok hódoló tisztéletével jelent meg a Daughter Hill-i ősi
                    várban, és ez még sokkal kevésbé tetszett a famíliának.</p>
				<p>Érdemes meghallgatni, hogyan jelent meg.</p>
				<p>Már ez a nap is mintha Anglia zord történetére emlékeztetne. Nagy, sötét
                    felhőhajók úsztak az égen, szokatlan sebességgel, és hosszan tartó szélzúgás
                    hajlította meg a kopár, sziklás, skót vidék ifjabb fáit, és megreccsentette a
                    méltóságteljes királyi tölgyek koronáit is. Azok az inkább nyirokszerű, elszórt
                    cseppek röpködtek az elhagyatott, barátságtalan vidék felett, melyek a szél
                    ellenállásában képtelenek esővé hullani, merőleges természeti pályájuknak
                    megfelelően, ehelyett fantasztikus görbékben és tölcsérekben lebegnek és
                    kavarognak, hogy titokzatos, váratlan érintéssel megtelepedjenek a köpenyébe
                    burkolódzó, köcsögkalapú körorvos arcán, aki dideregve botorkál, sajna
                    halaszthatatlan dolgára, magányosan e rút időben.</p>
				<p>Pillanatokra, mint gyorsan tűnő, mennyei morzejel, a hold fénye is előtör. Egy
                    felriadt kuvik a halált emlegeti valahol. Az ég alján hirtelen csík cikázik át:
                    a közelgő ítéletidő heroldja.</p>
				<p>És a fák hosszan visítanak, mintha fájna, hogy koronájukat tépi magával a
                    milliárd karmú szél.</p>
				<p>Talán ilyen ítéletidő volt, midőn II. Jakab, ez az ájtatos uralkodó elmenekült
                    Angliából, és hasonló éjszakában vonulhattak fojtott dobszóval az elszánt
                    puritánok, és ilyen szélviharban zenghetett a táj, amikor Stuart Károly partra
                    szállt, és hasonló lokálkulőr köszönthette a váratlanul beözönlő, harcias
                    vikingeket.</p>
				<p>Vagy lehet, hogy kétezer évet átaludt, és csak álmodott a vidék?</p>
				<p>Egy öreg tölgy váratlanul azt hitte, hogy megbolondult. Bizonyára csodálkozva
                    megdörzsöli a szemét, ha keze van vagy szeme. Így csak a koronáját csóválta,
                    talán kissé jobban, mint ahogy a szélroham indokolttá tette, mert íme, a völgy
                    felől hosszú, kanyargós menetben páncélos zsoldossereg léptetett, elbizakodott
                    seregek méltóságteljes tempójával és az élen, fehér ménjén, a holdfényben
                    megcsillanó címeres pajzzsal, zárt sisakforgóval, sisakrostéllyal...</p>
				<p>Oroszlánszívű Richárd!</p>
				<p>A tölgy azt hitte. Miután feltételeztük, hogy hihetett valamit, aminek az
                    ellenkezőjét egy tölgyről bebizonyítani soha nem lehet, tehát ez hipotézis, és
                    nem abszurdum.</p>
				<p>Tehát e skót módra terebélyes, mogorva és makacs tölgy, amint megpillantá a
                    zsoldosokat, úgy hitte néhány pillanatig, bolond álom volt a sok automobil, a
                    szemüveges turisták és a tövében muzsikáló gramofonok vidám víkendeken. </p>
				<p>A felhők egy csomóba kavarodtak, és így az éjszaka koromsötét lett, de azért a
                    furcsa kép irányából közeledő neszeléssel erősbödött az ütemes zörgés.</p>
				<p>A zivatar már kitörőben volt, amikor a kísérteties zsoldossereg elérte a Daughter
                    Hill-i várkastély előtti tisztást. Az egykori vizes árok behantolásával a
                    keskeny sziklaperem tisztássá bővült. Az acélsisakos, pajzsos lovag kivont,
                    roppant pallosát a magasba emelte, erre “hadai” megálltak. A lovag odament a
                    felvonóhídhoz, amelyen most kis kapu volt, engedménnyel a mai haladottabb
                    kornak, rendes csengővel ellátva. A fehér pej magasságából a vasvitéz nem látta
                    a technika e hitvány ficsúrját, hanem acélkesztyűs kezével megragadta a rozsdás,
                    ócska kopogtatót, és rácsapott vagy nyolcszor-tízszer a kapura. A felvonóhíd
                    csak úgy döngött. </p>
				<p>Villám hasított végig a mennybolton, és mintegy a kopogásra felelve, tompa
                    dübörgésből felhatalmasodó, csattanásban végződő égzengés rázta meg a
                    szirtet.</p>
				<p>A lovag újfent megcsapkodta az ócska kopogtatóval a vén felvonóhidat. Gyenge
                    világosság rezdült a belső kapu felől, és Wilkins, a komor, elhízott, hatalmas
                    házfelügyelő jelent meg darócszerű pongyolájában. A vasvitéz leszállt a
                    nyergéből, pajzsát a kápára akasztotta, és kardmarkolatára támaszkodva, mint
                    valami ósdi cinteremdísz, mozdulatlanul állt a kapu előtt. A többi kopjás
                    vasvitéz, mint egy sereg kísértet, szintén meredten várakozott. Wilkins kinézett
                    a leslyukon, és nyomban rosszul lett.</p>
				<p>E vár lakói nem váltak nevetségessé, ha hittek a kísértetekben. Ez éppolyan
                    természetes, mint ahogy egy New York-i felhőkarcoló házmestere maszlagnak tartja
                    az ilyesmit.</p>
				<p>- Nyisd ki a kaput, Wilkins! Daughter Hill grófja seregei élén megérkezett ősei
                    kastélyába.</p>
				<p>És felcsapta a sisakrostélyát.</p>
				<p>Te nagy Isten! Mi ez?... Sir Felix, az őrült!</p>
				<p>- Nyomban felköltöm Sir Evans...</p>
				<p>Nem folytathatta. Csak annyit érzett a sötétben, hogy a leslyukon át benyomul egy
                    vaskesztyű, és torkon ragadja. Öt hideg vasujj szorította meg a nyakát.</p>
				<p>- Szolga! Engedelmeskedj uradnak, és nyisd ki a kaput, vagy nem élsz egy
                    pillanatig sem tovább!</p>
				<p>A szolga minden erejét összeszedte, hogy engedelmeskedhessék, mielőtt elájul, és
                    kinyitotta a kaput.</p>
				<p>Sir Evans egy perccel a kopogtatás előtt már felébredt toronyszobájában, ahonnan
                    fogadalma szerint addig nem mozdul ki, míg az ősi hagyományok a maguk rendjébe
                    visszaállíttatnak. Egy perccel előbb ébredt, ama mennykőtől, mely belecsapott a
                    vár villámhárítójába, és ott izzott, lobbant, szinte a feje mögött, a kis
                    toronyablak mentén vonuló huzalon végig. Az öreg megelégedetten köhécselt.
                    Ítéletidő kellemes visszaemlékezést jelent tollahullott, öreg keselyűnek, a
                    Daughter Hill-i tiszteletteljes, ódon falak között, hol nem múlt el a
                    kísérteties, babonás kor mindmáig, csak hagyománnyá dermedt.</p>
				<p>Ekkor kopogtatott, majd belépett Anton, hetvenöt éves korában, hatvanéves
                    szolgálat után, első ízben hiányos öltözékben. Mindössze fél lábán volt cipő, és
                    talán egyetlen csepp vér sem az arcában, ahogy jelenté:</p>
				<p>- Sir! Hadak érkeztek a várba, és nincs velük ápoló!</p>
				<p>- Anton! Önnek... izé... úgy tudom, négy rőf selyemnyakörv szokott a nyakán...
                    izé... ön belép hozzám, és a nyaka teljesen meztelen?</p>
				<p>- Sajnos, Sir. Közöltem a hadakkal, hogy előbb felöltözöm, de ezt nem tűrhették.
                    Választanom kellett a halál és a nyombani megjelenés között Sir hálójában.</p>
				<p>- Ezt a választást, izé... bírálat tárgyává fogom tenni... és miféle zagyvalékot
                    jelent?</p>
				<p>- Igen sok főből álló, páncélba öltözött, ócska, avult fegyverekkel felszerelt
                    társaság érkezett, élükön Sir Felix, és ragaszkodnak ahhoz, hogy a család
                    megjelenjen a cinteremben. Archibald lakáj költi sorra a többi uraságokat - és
                    sírva fakadt, mielőtt befejezte -, harisnya nélkül... Sir... kérni fogom az
                    elbocsátásomat.</p>
				<p>Még egy villám csapott le, eget-földet rázó dübörgéssel, azután mintegy utolsó
                    jeladásra, vastag szemű, sűrű zápor zúdult alá az égből, ropogva, harsogva.</p>
				<p>Sir Evans egy pillanatra sem csökkenő megbotránkozással, de a rendkívüli
                    körülmények hatása alatt felöltözött. Elhatározta ugyan, hogy Felix megtéréséig
                    nem hagyja el a toronyszobát, de mint a család legidősebb tagja, különleges és
                    fontos eseményeknél nem maradhat távol.</p>
				<p>Mondják, hogy Sir Evans a méltóságteljes viselkedés tudatában akkor sem lepődött
                    meg, amikor vagy harminc esztendeje azt közölte vele Anton, hogy felesége Lord
                    Bruneley-vel egyszer s mindenkorra eltávozott a kastélyból, és üdvözletét küldi.
                    Sir Evans néhány másodpercig mozdulatlanul állt, és soha senki sem fogja tudni,
                    hogy mit gondolt, de arca nem változott, és végül utasította Antont, hogy
                    ezentúl csak egy személy számára kell teríteni a lunchhöz, mert ezt az étkezést
                    a Ladyvel kettesben tálaltatta idáig. Ennyire tudatában volt a méltóságteljes
                    viselkedésnek, és az idők folyamán csak keselyűszerűvé formálta a vénség
                    különleges arcélét, de belülről mit sem változott.</p>
				<p>Most azonban, először életében, döbbenten állva maradt, amint lekoppant a botja,
                    hogy továbblépjen a cinterembe nyíló ajtóból. Egy percig nem volt kétséges
                    előtte, hogy álmodik, éspedig egyéniségéhez nem illő ostobaságot, de még álomnak
                    is badar és ijesztő az ilyesmi.</p>
				<p>A cinteremben, némi páncélcsörgést leszámítva, amit vagy harminc, szemlátomást
                    VIII. Henrik korabeli zsoldos okozott egy-egy mozdulattal, aránylag csend volt,
                    a család többi tagja, kifogásolhatóan nem teljesen kifogástalan öltözékben, a
                    helyiség jobb hátterét foglalta el, mozdulatlanul és rémülten összenéző
                    arcokkal... A lépcsőházi ajtónál néhány zavart lakáj állongott szeppenten, és...
                    és az álom legostobább és legérthetőbb része, ott ül a trónusszerűen hatalmas
                    ébenfa karosszékben: Felix!</p>
				<p>Sir Evans tisztában volt azzal, hogy ez úgynevezett vágyálom, amelyet most
                    álmodik toronyszobájának ágyán, és küszködve liheg, bizonyára a vacsorára evett
                    rosztbif miatt. Vágyálom, mely túlzott mértékben helyrehozza elkeseredését Felix
                    elfajzottsága felett. Mert íme, azt álmodja, hogy Felix lovagi harci öltözékben,
                    arcáról felcsapott sisakrostéllyal, oldalán láncos pallossal ül a trónusszerű,
                    hatalmas ébenfa karosszékben, gőgösen elterpeszkedve, és finom, szattyánnal
                    bélelt vaskesztyűje ott fekszik előtte az asztalon. Gőgös, hányaveti módon
                    elterpeszkedve nézi rokonait, és most észreveszi Sir Evansot, aki tágra meredt
                    szemmel megáll a küszöbön.</p>
				<p>- Anton! Martel! Adjatok Sir Evansnek karosszéket, mivel a Daughter Hill-i
                    hagyományok szerint a család legöregebb tagja ünnepélyes alkalmakkor is leülhet
                    a várúr jelenlétében.</p>
				<p>Mennydörgés tett pontot a keményen, éles tenorban zengő, éneklő, befejezetlen
                    hangsúllyal elrecitált mondat után.</p>
				<p>- Miféle komédia ez... - szólalt meg most pislogva és teljesen szétmálló
                    szavakkal Sir Arthur, aki a legkínosabb helyzetben volt, mert egy dárdahegybe
                    beleakadt a parókája, és most, annyi évtized után, kiderült életének szörnyű
                    titka: csontsimán, biliárdgolyószerűen kopasz volt.</p>
				<p>- A hagyományok szerint a családi tanácsban csak én adhatok engedélyt szólásra,
                    Sir Arthur! És mert célom, hogy a hagyományok tiszteletét helyreállítsam e
                    családban, ahol lábbal tiporták ezeket, semmiféle eszköztől nem riadok vissza,
                    hogy érvényt szerezzek Daughter Hill büszke várában a Hontings lordok
                    életformáinak. - Közben felemelkedett, és villogó tekintettel, komor, szinte
                    kegyetlen arccal nézett végig a tanácstalan rokonságon. Inkább parancs, mint
                    udvariasság volt, amikor így szólt a família legidősebb tagjához, ki még mindig
                    várta, hogy felébredjen: - Üljön le, Sir, e várkastélyban ezentúl nemcsak
                    előjog, amit a hagyomány kimond, hanem kötelesség és parancs! Sir Arthur, ki
                    elöljárt mindig a hagyományok megszentségtelenítésében...</p>
				<p>- Ezt igazán... - hebegte őszinte megbotránkozással - ezt énrám senki sem...</p>
				<p>- Sir! Ha még egy alkalommal a várúr engedélye nélkül megszólal, a jus auspicium
                    Daughter Hill szellemében erőszakot alkalmazok, hogy a hagyomány és a tekintély
                    fenntartassék! Elöljár hagyományaink és kiváltságaink negligálásában! Vagy
                    elmondhatja, hogy ön naponta reggel hétkor kelt, ájtatoskodott a házi
                    kápolnában, jéghideg fürdőt vett, vívógyakorlatot végzett egy óráig, és azután
                    egy főtt halat reggelizett, ahogy ezt a várúr nevelője számára tradícióink
                    előírják, mióta Ájtatos Robert ősöm kimentette a megáradt folyóból nevelt fiát,
                    Sir Hontings Peter Olivert?!</p>
				<p>Nagyon nagy csend támadt.</p>
				<p>Nem! Sir Arthur nem állíthatta magáról, hogy a hétórai felkelés kultuszának
                    hódolt volna, szívből utálta a halnemű ételeket, ha három fokkal enyhébb
                    temperatúra volt a fürdőszobájában a kelleténél, akkor hetekig tüsszögött, nem
                    szeretett vívni, és általában hízásra nagyon hajlamos, kényesen elpuhult teste
                    csak a családi gőg sportszerű művelésére volt képes.</p>
				<p>- Sir Arthur, talán mert sejtette, hogy országszerte tiszteletben álló, ősi
                    nevünk illő fényét, tisztelt hagyományait akarom visszaállítani, megakadályozott
                    abban, hogy örökömet elfoglaljam. Azt mondta, bolond vagyok. Sir Arthurnak
                    igaza van. Igyekeztem okosan átgondolni állapotomat, és csalhatatlan jelekből
                    rájöttem, hogy csakugyan elmebeteg vagyok. - Most vádlóan felemelte a hangját. -
                    Micsoda lábbal tiprása a hagyományoknak, ezért a majoreszko jogát bitorolni!
                    Háromszáz éve sincsen, hogy Sir Antonius Henrik Kazimir elnökletével, a családi
                    tanács megerősítette várúr örökében a tiszteletre méltó Sir Tivald Ervint, kit
                    Rettenetes Ervinnek is neveztek, mert rettenetesen hülye lett, midőn vadászat
                    közben leshelyén elaludt, és egy ló a fejére lépett. A British Museum nemesi
                    levéltárában töltöttem egy teljes délutánt, többek között ott láttam a
                    függőpecséttel ellátott okiratot, mely kimondja, hogy amíg Daughter Hill
                    törvényes ura él, addig Daughter Hillnek más ura nem lehet, és így Sir
                    Rettenetes, tiprott fejű és tisztelettel mondva: hülye Ervint örök precedensül
                    beiktatták örökébe! Ez az ember - mutatott a se nem élő, se nem holt Sir
                    Arthurra - úgy a nevelői hagyományokat, mint az ősi családi tanács megpecsételt,
                    vitathatatlan törvényét lábbal tiporta, és nyugodtan odaállok a II. Jakab óta
                    családunk felett egyedül illetékes királyi és főudvarnagyi bíróság elé azzal,
                    hogy a mai nap hajnalán, pallosjogunkkal élve, a vár kétszáz éve elzárt, keleti
                    korridorán fejét leüttettem, és tetemét, ahogy ezt egy esetben híres ősöm:
                    Gátlástalan Peter Rudolf tette, a családi kripta mögött, állva földeltetem el,
                    egy négyszögletes veremben, veteménymagok közé, hogy tavaszra belepje a burgonya
                    és a szárazbab!</p>
				<p>A fővesztés szóra Sir Arthur elhalványodott, de a burgonyára és a szárazbabra
                    megtántorodott úgy, hogy Rolland karjára kellett támaszkodnia.</p>
				<p>- Hosszas megfontolás után leküzdöttem kötelező tiszteletemet a hagyományok
                    iránt, és nem szívesen, de elállok a fővételtől. Sir Arthur büntetése azonban
                    nem maradhat el! E naptól fogva úgy ő, mint a többi családtag, nem büntetésből,
                    hanem atyai gondoskodásom folytán, ki kell hogy tüntesse magát a hagyományok
                    ápolásában. Sir Arthur nem tovább, mint öt évre, mert kegyes kívánok lenni a
                    megtévedtekhez, elfoglalja Boldogtalan Andor Rolland ősöm lakosztályát!</p>
				<p>Boldogtalan Andor (Endre Rolland) seregei élén egy napon olyan mélyen elaludt
                    sátrában, hogy felmentő seregeivel későn érkezett Edward ura és királya
                    segítségére. Ez időtől nem övezhetett többé kardot az oldalára, a kolduló
                    barátok szőrcsuháját viselte élete végéig, és a várkastély megszámlálhatatlan
                    lépcsői után utolsónak következő, mindössze két lépés széles, három lépés
                    hosszú, testhez álló toronyszobában lakott, ahol mindössze egy ágy fér el és
                    nagy nehezen egy ember is. De ha nem szőrcsuhát hordott volna, hanem zakót, a
                    kabátot már csak úgy vehette volna magára, ha az egyik karját kidugja az
                    ablakon.</p>
				<p>- E naptól kezdődően, miután hadaimmal a bitorló helyett jogos örökömet
                    elfoglaltam, élni fogok a mindenkori várúr hatszáz éve korlátlannak és
                    sérthetetlennek nyilvánított büntetési jogával, széthúzást vagy tradíció
                    megdöntését szító rokonaival szemben! Mivel őfelsége III. Edward
                    előjog-adományozása érvényben van, ez ország lakói közül senki fegyverrel nem
                    lépheti át a vár kapuját, még országunk hatóságai sem. Továbbá minden Daughter
                    Hill-i várúr elpusztíthatja azt, aki a király előjogát nem tiszteli... E vár ura
                    lehet őrült, mint én, lehet hagyománytipró, mint Sir Arthur, lehet akár gyilkos
                    és gazember, de akik itt élnek, engedelmességgel tartoznak neki, mert életük és
                    haláluk tőle függ! Most megengedem, hogy Sir Evans beszéljen.</p>
				<p>Sir Evans még mindig hiába várta, hogy felébredjen. Tenyerét botjára szorítva,
                    egy nyögéssel talpra emelkedett, és síri, vékony, elfúló hangon szólt.</p>
				<p>- Sir Felix... szavai érvényesek... bármit mond, érvényesek, mert ő a várúr. És
                    érvényesek, mert e vár hagyományainak, sőt törvényerőre emelt hagyományainak is
                    megfelelnek... - Köhögött, és előhúzott csipkés kabátujjából egy zsebkendőt, azt
                    a szája elé tartotta. - De mégis... szerintem a zsoldosok korszerűtlensége
                    szokatlanná teszi otthonunkat... Itt eddig még senki sem járt jelmezben...</p>
				<p>- Szerintem a Daughter Hill-i bagolyfészekben még mindig stílusosabb a zsoldosok
                    páncélcsörgése, mint az elmegyógyintézetben az ápolónők kíméletlen dögönyözése.
                    Én napirendre tértem felette, de ha a családi tanács, ahogy azelőtt is szokta, a
                    hagyományok fokozottabb tiszteletére int, Sir Evansnek egy szavába kerül, és ezt
                    a fővételdolgot Sir Arthurral, mielőtt tovább tárgyalnánk, sebtiben
                    elintézhetjük.</p>
				<p>Sir Arthur nagyot nyelt, és arcbőre lehetséges, hogy tarkójáig elfehéredett.</p>
				<p>- Nem hiszem... - hebegte Sir Evans - hogy ez esetben szó szerint vegyük a
                    hagyományokat...</p>
				<p>- Én se gondoltam így - felelte szelídebben Felix -, és nem bánom, ha a
                    burgonyaverem helyett a családi sírboltba temetjük.</p>
				<p>- Nem így gondoltam... - nyekeregte Sir Evans. - Helyesnek tartom, hogy elnéző
                    voltál, Sir Felix...</p>
				<p>- Abban a reményben tettem, hogy Sir Arthur a jövőben a hagyományoknak megfelelő
                    életmódot folytat, bármilyen magasan van is Boldogtalan Andor (Endre, Rolland)
                    szobája.</p>
				<p>Ez annyit jelentett, hogy Sir Arthurnak naponta kétszáznál több lépcsőt kell
                    járnia. Azonban senki sem szólt, csak a zsoldosok felszerelése csörrent néha
                    halkan. Anna Emerencia sóhajtva körülhordozta tekintetét a családi képeken, de
                    az ősök rendületlen komorsággal néztek le kereteikből, mintegy helyeselve
                    szigorukkal Felix utódjuk eljárását.</p>
				<p>- Nem tudom, Lady Anna Emerencia, hogy családunk nőtagjai, a legidősebb
                    ellenőrzése és vezetése mellett, miért nincsenek naponta, villásreggeli előtt, a
                    családi sírboltban, hogy térden járuljanak Sir Thomas Richard földi maradványai
                    elé, egyórai ájtatoskodásra, emlékezetéül ama napnak, midőn Sir Richard Óriás
                    Thorton vezérrel kiállt egy szál kardra, hogy megmentse Daughter Hill asszonyait
                    a gyalázattól! Ez ősünk bátorsága és győzelme, a vár asszonyainak fogadalma
                    szerint, soha nem múló emléket kell hogy kapjon a napi penitencia által. Nem
                    tudom továbbá, hogy minden héten miért nem rendeznek vadkanvadászatot, miért nem
                    fogyasztják villásreggelijüket a Daughter Hill-i Maria-csúcson a család
                    férfitagjai! Ez mától megváltozik! Mert élni fogok hagyományaink megszegői ellen
                    a várúr büntető jogával. Kíván valaki szólani?</p>
				<p>A családtagok közül senki sem. Némán álltak. Valaki megszólalt a háttérben:</p>
				<p>- Ha szabadna nékem hozzászólni... Ugyanis az önműködő villamosjegyek végett
                    legalábbis egy liftet kellene alkalmazni, hogy villany erejű jármű legyen a
                    házban.</p>
				<p>Egy keresztes vitéz mondta ezt, kinek felütött sisakellenzője alól Vucli úr
                    kancsal, nagy bajuszú képe tűnt elő.</p>
				<p>- Természetesen megfontolás tárgyává tesszük, mert a korszerű berendezések a
                    várkastély hagyományait nem sértik.</p>
				<p>E rövid beszélgetéstől még jobban megijedt mindenki.</p>
				<p>Eddig valahogy megnyugtatta őket a tudat, hogy csak Sir Felix elmebeteg. A
                    zsoldos megjegyzése után azt kellett hinniük, hogy a majoreszko magával hozta
                    az egész intézményt.</p>
				<p>Egy óra múlva elcsendesedett minden. A családtagok gondterhelten feküdtek
                    ágyaikban, különösen Sir Arthur, háromszobás, kényelmes appartement-jában,
                    amely elpuhult természetének megfelelő módon volt berendezve. A zsoldosok, nota
                    bene Bob barátai, a London Touring Club motorsportot űző tagjai, pompás vacsorát
                    fogyasztottak, százéves borokkal a nagyteremben.</p>
				<p>És Sir Felix, magasra emelve egy súlyos, ezüst billikomot, rájuk köszöntött:</p>
				<p>- A hagyományokra!</p>
				<p>Egyszerre itta le, fenékig ürítve a serleget, azután visszavonult saját várúri
                    lakosztályába. De meghagyta Antonnak, hogy hat órakor költse, amikor is a
                    tradíciók szerint a várőrségen fogyaszthatja el első étkezését.</p>
				<p>Ez az első étkezés emlékezetes és szomorú maradt hosszú időn át a családban.
                    Ugyanis Vucli Tóbiás úr szeretett reggel sétálni menni, és természetesen Felix
                    érkezéséből és zsoldosaiból nem akart titkot csinálni. Daughter Hill népének
                    álmélkodásával nem sokat törődött. Mindenki úgy öltözik, ahogy akar, különösen,
                    ha a várurak is így akarják. Azért elég meglepő volt, amikor reggel egy
                    keresztes vitéz megjelent a trafikban, hogy néhány jól szelelő szivart kérjen,
                    továbbá az éppen érkező lapok közül is megvásároljon egyet. De ezen a környéken
                    akkor sem szólt volna senki, és nem is szólhatott volna, ha rézkarikával az
                    orrukban jelennek meg a várbeliek.</p>
				<p>Felix éppen a szokásoknak megfelelően széttrancsírozta a sült vadkanfőt, saját
                    kezűleg, egy ezüst tálcán, amikor megjelent Vucli úr, lándzsáját hóna alá
                    szorítva, és szivarral a szájában.</p>
				<p>- Ide hallgasson, Sir! Itten magáról van szó!</p>
				<p>Átnyújtotta az újságot, és a várúr kezében levő tálcát vadkanfőstől leejtette a
                    földre. Az újság első oldalán ez állt:</p>
				<p>“AZ ELMEBETEG SIR FELIX KIRABOLTA</p>
				<p> A HIGHGATE-I SZANATÓRIUM SZÉFJEIT, </p>
				<p> ÉS ELSZÖKÖTT!”</p>
			</div>
			<div type="chapter">
				<head>Kilencedik fejezet</head>
				<p>Sir Arthur sem élő, sem holt nem volt, amikor ájtatoskodás után a jéghideg tóban
                    megfürdött, mélységes undorát leküzdve megevett egy főtt halat, majd kétszáz
                    egynéhány lépcsőn át, másfél óra alatt a szobájába vonult, mivel rosszul érezte
                    magát. A két lépés széles és három lépés hosszú helyiség felett sajnos egy
                    szélkakas is volt, amelynek csikorgása egyáltalán nem emelte Sir Arthur nulla
                    fok alá süllyedt hangulatát. Közben Sir Evans bágyadtan bóbiskolt karosszékében,
                    miután Rolland ősének győztes kardjával, előírás szerint, huszonnégy moulinét
                    végzett reggeli előtt. Sáros ruháikban és szakadt harisnyáikban ekkor tértek
                    vissza a hölgytagok a sírboltban végzett penitenciáról.</p>
				<p>Sir Felix ártatlanul belépett a nagyterembe, csüggedt rokonai közé.</p>
				<p>- Halaszthatatlan fontosságú ügyben távoznom kell a várból. Sir Evans, a
                    legidősebb Hontings, felügyel arra, hogy a hagyományok a maguk ősi formájában
                    megtartassanak. Hiszem, hogy visszatértem után nem kell szigorúbb eszközökhöz
                    nyúlnom a tradíciók érdekében. Zsoldosaim természetesen, az uraiknak kijáró
                    tiszteletet megadva, szabadon élhetnek a várban. Parancsnokuk alvezérem, Bob
                    Grace, aki még ma megérkezik, és aki egyben személyemet is képviseli, tehát
                    ennek megfelelő tisztelet jár neki. Üdv és dicsőség mindannyiunknak, a király
                    szolgálatában!</p>
				<p>Ez ősi köszönéssel, mely a Hontingsok címerét is ékíti, eltávozott fehér ménjén a
                    várból. A családtagok reménykedve néztek Sir Evansre, de az éledő reménynek
                    nyomban véget vetett az öreg várúr.</p>
				<p>- Természetesen Sir Felix minden szava tiszteletben tartandó előírás marad,
                    melyeknek betartásáról kötelességem gondoskodni...</p>
				<p>Ezalatt Sir Felix a város felé vezető lejtőn feleúton elérte azt a zsoldost, aki
                    Horch-autójával itt várakozott rá, továbbá egy ruhával, fehérneművel és
                    egyebekkel felszerelt poggyászt is készen tartott. Bob volt ez, az
                    “alvezér”.</p>
				<p>Az újságcikkben, amely fölött most tanakodni kezdtek, nagyjából a következő állt:
                    Néhány héttel ezelőtt híre járt, hogy az elmebeteg Sir Felix Hontings a
                    highgate-i szanatóriumból elszökött. Utóbb azonban kiderült, hogy meghúzta magát
                    az intézmény gyógyszerdepójában. Szomorú alkalomból tették ezt a felfedezést.
                    Ugyanis a szanatórium széfjeit felfeszítették, és igen nagy értékű holmikat,
                    továbbá készpénzt raboltak el. A szanatórium széfjeiben igen sok készpénz volt,
                    mert a betegek hozzátartozói, különösen akik Londontól távol élnek, letéteket
                    helyeztek el, hogy azokból az ápoltak kívánságait, mivel náluk pénz nem lehet,
                    fedezzék. Azután ünnepi alkalmakkor ékszereiket is hordhatják a szerencsétlenek,
                    melyeket szintén a széfben őriztek. Különösen érzékenyen érinti a szanatóriumot,
                    illetve a biztosítót, Palinoff Aglája grófnő vagyont érő ékszereinek elrablása
                    miatt. A grófnő nem elmebeteg, csak súlyos álmatlanságára keresett gyógyulást a
                    szanatóriumban, s készpénzének nagy részét és ékszereit a széfben helyezte el. A
                    szigorúan lezárt helyiségben levő szekrények ajtaja felfeszítve tárult a belépők
                    felé; felbecsülhetetlen értékű ékszer és húszezer font készpénz eltűnt. A
                    szomszédos szoba a gyógyszerdepó, ennek falán hatalmas rés tátongott.
                    Kétségtelen tehát, hogy a tettes nappal a ládák mögé rejtőzött, éjszaka pedig
                    szabadon dolgozva, kibontotta itt a falat, hogy szándékát megvalósíthassa.
                    Megállapítást nyert az is, hogy egy orvosi gépgyár nevében teherautón két ládát
                    vittek el a délelőtt folyamán. Mivel két elmebeteg eltűnt, és az egyik ápolt,
                    Vucli Tóbiás ágyában levelet találtak, melyben Sir Felix közli vele, hogy a
                    depóban van elbújva, ezen a nyomon haladva kétségtelenül megállapították, hogy
                    Sir Felix bizonyára beszámíthatatlanságában követte el a betörést.
                    Megállapítást nyert az is, hogy Bob Grace hírlapíró, aki már előzőleg is
                    érintkezést tartott fenn Sir Felixszel, bérelte a teherautót, mellyel a tettesek
                    elszöktek. Vucli Tóbiást és Bob Grace-t keresi a rendőrség. Sir Felix
                    felkutatását is szorgalmazzák. A vizsgálat feladata tisztázni Ellen Grace
                    szerepét is, akit bátyja (a körözött Bob Grace) néhány hete helyezett el mint
                    elmebeteget a szanatóriumban. Az ottani orvosok véleménye szerint is
                    lehetséges, hogy csak tetteti magát, amit az elrendelt orvosi vizsgálatnak kell
                    majd bebizonyítani. Az az alapos gyanú merült fel, hogy Bob Grace a húgát és a
                    két elmebeteget használta fel a gaztett végrehajtására.</p>
				<p>- Te mindenesetre menj vissza a várba. Ahhoz, hogy oda valaki belépjen bárkit is
                    elfogni, mindkét ház törvényhozóinak munkájára, egy főrendekből alakult
                    bizottságra és végül a király engedélyére is szükség van. Ha ilyesmire el is
                    szánják magukat, ez több hónap. Te az én kardom és pecsétes levelem birtokában
                    mindenkit megölethetsz büntetlenül, aki fegyveresen lép Daughter Hill várának
                    területére, vagy akár csak engedély nélkül bemerészkedik.</p>
				<p>- De te...</p>
				<p>- Én természetesen rendelkezésére állok a hatóságoknak. A hagyományok menedékjoga
                    csak a szabadságot óvhatja a hatóságok elől, de nem a gentlemanlike értelmében
                    vett tisztességet. A te tisztességedről az én garanciám kezeskedik.</p>
				<p>- És ha... téged letartóztatnak.</p>
				<p>- Nézd - mosolygott Sir Felix -, még ahhoz is a Lordok Házát kell foglalkoztatni,
                    mert a Daughter Hill-i várurak, szépapám lefejeztetése óta, a királyi
                    főudvarnagyi bíróság előtt felelnek csak tetteikért. Erről az egész ostobaságról
                    ki kell derülnie a tiszta igazságnak.</p>
				<p>- Te csakugyan írtál Vucli Tóbiásnak?</p>
				<p>- Sajnos. Itt lesz valahol a baj... Te siess vissza, és ügyelj, hogy
                    családtagjaim a hagyományokat gyógytornaszerű pontossággal tiszteljék.</p>
				<p>Közben Felix vasvitézből átvedlett londoni gentlemanné, és bár maga is tele volt
                    aggódással, a nagyon szomorú Bob kedvéért vidám mosolyt erőltetett az arcára, és
                    megveregette a vállát.</p>
				<p>- Ne félj, cimbora, az egész ügy rövidesen elintéződik... Csak írd szorgalmasan a
                    riportodat rólam, és ha már nem köröznek, mint szenzációt közzéteheted.</p>
				<p>Ezután lassú döcögéssel nekiindult autóján a gödrös, rossz, hegyi ösvénynek. Azt
                    sem tudta, hogy kezdjen hozzá az ügyhöz. Daughter vasútállomásán nyugodtan beült
                    az étterembe. Elsősorban is jó enni és inni, ha valamilyen probléma előtt áll
                    az ember. Nem kell fejest ugrani a dolgokba. A néhány jelenlevő csodálkozott. A
                    reggeli lapot mindenki olvasta errefelé. De Daughter Hill urát ugyan ki merné
                    megszólítani vagy kérdőre vonni? A rendőrprefektus is arra jött, egy pillanatra
                    szomorúan nézte. Milyen jó fogás lenne. “A pályaudvaron felismerte és
                    letartóztatta...”</p>
				<p>De hát reménytelen. Valaki azonban mégiscsak megszólította Sir Felixet. Jagodek,
                    az ápoló.</p>
				<p>- Sir Felix, ön megígérte, hogy ha szökése miatt állásomat elveszítem,
                    számíthatok jóságára.</p>
				<p>- Üljön le, Jagodek... - felelte, és megkínálta az ápolót whiskyvel meg hideg
                    bélszínnel. - Szóval, Palmers tanár beváltotta fenyegetését?</p>
				<p>- Igen - mondta Jagodek. - És gondoltam, hogy komolyan tette ajánlatát,
                    Sir...</p>
				<p>- Hm... Nem olvas maga lapokat, Jagodek?</p>
				<p>- Olvasok. Gondolom azonban, hogy ha a parlament elrendeli, a család elintézi
                    majd az ügyet. Hiszen a Hontings lordoknak hatalmas vagyona van.</p>
				<p>- Igen? Nem hiszem azonban, hogy pénzzel intézzék el az ügyet. Maga biztos abban,
                    hogy én vagyok a tettes?</p>
				<p>- Hát kérem... a döblingi tébolydában dühöngő szakos voltam, és egy hindu herceg
                    ellopta a nikkel zsebórámat. Az ilyesmit ápoltaktól nem veszik komolyan. De hogy
                    nem gondoltam a depóra... amikor kerestük...</p>
				<p>- Hát vegye tudomásul, Jagodek, hogy én ártatlan vagyok.</p>
				<p>- Persze! Én vagyok az oka, mert gondolhattam volna, hogy a depóban van,
                    Sir...</p>
				<p>- Hiszi vagy sem, hogy ártatlan vagyok?</p>
				<p>- Hát... - rövid megfontolás után Jagodek nyíltan Sir Felixhez fordult. - Én
                    szívesen elhiszem, de tudni szeretném, hogy mennyi fizetésem lesz egy
                    hónapra.</p>
				<p>- Én most ebben az ügyben megyek a városba. Még nem tudom, mire használom
                    fel...</p>
				<p>- De Sir! Hogy kérdezhet ilyet! Hát mire használhat egy ápolt egy ápolót?
                    Jelenlétem garancia önnek, hogy tiszteletre méltó idős hölgyeket nem bántalmaz
                    az utcán, nem eszik üvegholmikat, és egy óvatlan pillanatban nem lép be ruha
                    nélkül a Savoy Hotel halljába.</p>
				<p>- Mond valamit. Alkalmazom magát mint titkárt. De figyelmeztetem, az első
                    alkalommal, amikor ruha nélkül jelenek meg egy hotelban, vagy akár egy
                    csészealjat is elfogyasztok, felmondás nélkül elbocsátom.</p>
				<p>- A fizetés?</p>
				<p>- Hetven font és ellátás.</p>
				<p>- Sir! Most már elhiszem, hogy ön ártatlan a betörésben.</p>
				<p>- Köszönöm, hogy a tények ellenére rendületlenül hisz tisztességemben.</p>
				<p>- Ez természetes. Csak azt mondja meg, hogyan tudta feltörni, Sir, a
                    pénzszekrényeket?</p>
				<p>- Itt reggeli közben talán ne feszegessük a széfeket.</p>
				<p>Fizetett, és a tiszteletteljesen utat engedő kisebb csődületen át az autójához
                    ment Jagodekkel, aki mellette foglalt helyet, és nekivágtak a London felé vezető
                    országútnak.</p>
			</div>
			<div type="chapter">
				<head>Tizedik fejezet</head>
				<p>- Ide hallgasson, Jagodek - kezdte útközben Felix. - Most el kell képzelnie, hogy
                    nem én követtem el a rablást.</p>
				<p>- Ne csináljon gondot magának. A család majd megfizeti a biztosítónak.</p>
				<p>- Ez természetes - felelte Felix, mert nem akart vitatkozni. - De a példa
                    kedvéért mégis képzelje el, hogy ártatlan vagyok. Havi száz fontért ennyit
                    megtehet.</p>
				<p>- Különösen ellátással. Négyszeri étkezés. Tehát ön, Sir, ártatlan.</p>
				<p>- Nos, ha elképzelte, akkor erőltesse meg az agyát, és feleljen néhány kérdésre
                    őszintén. Lehetséges a depó falát úgy kibontani, hogy az ápolók ne hallják?</p>
				<p>- Hát kérem, attól függ, ki az éccakás... Ha én vagyok az éccakás, akkor
                    lehetséges, mert dresszírozott alvásom van. Negyedóránként felébredek,
                    megcsavarom az ellenőrző órát, és újra elalszom. De az ilyen szakszerű ápoló
                    ritka. Azután tudni kéne, hogy milyen zajjal jár a falbontás.</p>
				<p>- Ez igaz. Maga szerint hogy történik a falbontás?</p>
				<p>- Hát, kérem... erre nem könnyű felelni. De van egy elzüllött unokaöcsém, aki
                    világhírű falbontó, ez talán bővebb felvilágosítást tud adni. Egyébként
                    mozigépész Londonban, az Alhambra Filmszínházban, amikor éppen nem tölti
                    büntetését.</p>
				<p>- És azon a folyosón, ahol a depó van, hány őr teljesít egy éjszaka
                    szolgálatot?</p>
				<p>- Kettő. Este nyolckor és reggel hétkor váltják egymást.</p>
				<p>- És merről nyílik a széfekhez a bejárat?</p>
				<p>- Egy nagy, vörös színű ajtón át, uram, az előcsarnokban balra, a márványoszlopok
                    között. Aztat tudom véletlenül, hogy oda csak a tanár úrnak meg a főpénztárosnak
                    van kulcsa... De a főpénztáros, az csak a titkár úrral együtt mehet be, különben
                    nem nyílik a zár.</p>
				<p>Félix összegezett. Mialatt ő a depóban volt, a falbontást nem követhették el.
                    Nappal lehetetlenség dolgozni, mert állandóan ki-be járnak, úgyhogy ő kénytelen
                    volt a helyiség legsötétebb zugában felhalmozott áruk között meghúzni magát.
                    Tehát bizonyos, hogy azon az éjszakán követték el a betörést, amikor ő Vucli
                    Tóbiással régi rejtekhelyét felcserélte. Amikor a diatermián húzódott meg, a
                    ládákban, az új gépek helyén. Az igazi tettest nem is keresik, és nem is
                    gyanítják, mert ez a Vucli (ki számít ilyesmire egy értelmes bolondnál?) nem
                    semmisítette meg a levelet, és így senki sem gondolhatott mást, mint hogy ő, a
                    depó állandó lakója, követte el a bűntényt. Pedig valaki tudta, hogy ő a
                    gyógyszertárban bújt el, és ez a tettes.</p>
				<p>Hopp, egy nyom!</p>
				<p>- Uram! Majdnem a járdára szaladt... Nem szállnánk ki egy hotelnál, hogy hideg
                    vizes pakolásban részesítsem?</p>
				<p>- Köszönöm. Amúgy is úgy érzem magam, mintha itt állnék megfürödve.</p>
				<p>Tehát, hopp, egy nyom! Aki a levelet megtalálta, eleve is sejtette, hogy mindenki
                    Sir Felixet gyanúsítja majd a bűnténnyel, saját kezű írása miatt. Tehát aki a
                    levelet megtalálta, visszahelyezte Vucli ágyára, bement a depóba, elkövette a
                    bűntényt, nyugodtan és röhögve, azon tudatban, hogy napnál fényesebb
                    bizonyítékokkal Felix, Vucli és Bob nyakába szakad az egész felelősség.</p>
				<p>Ez a jó feltevés.</p>
				<p>Londonba érve felkeresték Jagodek rokonát, a mozigépészt. A Walley téren lakott,
                    feleségével és két gyermekével. A két gyermek éppen az utcán játszadozott a
                    levélszekrény körül, és vidáman köszöntötték Jagodeket.</p>
				<p>- Ujjé! - kiabálta az egyik - itt a bolondcsősz bácsi. </p>
				<p>A kisebbik nevetve mutatott egy reszelőt.</p>
				<p>- Éppen tasszafújót játszunk! De heddesztő tejjene!</p>
				<p>Bájos csemeték - gondolta Felix.</p>
				<p>Blondey, a falbontó, nagy megtiszteltetésnek vette a látogatást, és nyomban
                    rendelkezésére állt Sir Felixnek.</p>
				<p>- Szeretném, kérem, önt megkérni, Mr. Blondey, hogy segítsen egy szakmájabeli
                    ügyben.</p>
				<p>- Kérem, Jagodek sógor kedvéért megteszem, de nem olcsón és lehetőleg nem a
                    Cityben, mert ott többet sóznak az emberre.</p>
				<p>- Nono... Nem kívánom, hogy veszélynek tegye ki magát. A magam ügyében szeretném
                    igénybe venni.</p>
				<p>- Az ilyesmit szeretem. Önbetörés. Önbetörés, az hálás. Hol az üzlete?</p>
				<p>- Csak mint szakértőt óhajtom igénybe venni. Szeretném pontosan tudni - és
                    elővette az újságot, hogy újra megnézze -, mennyi idő alatt lehetséges és milyen
                    zajjal jár egy hatvan centi széles, hetven centi magas falrész kibontása.</p>
				<p>- Hát az attól függ, milyen fal. Én már bontottam a húszas években egy kettős
                    cementtéglacsoportból álló falat, mintegy negyven centi átmérőjű, kör alakú
                    nyílásra, mert akkor igen sovány voltam, összesen ha egy óráig tartott. Viszont
                    két év előtt, nyomorult vascsövekkel behálózott klinkertéglafalat körülbelül fél
                    méter átmérőjű nyílásra majdnem két órán át bontottam. Mert le kellett verni a
                    vasról a téglát, egész halkan. - Nagy élvezettel folytatta előadását. - Már,
                    kérem, az a falbontó, aki hatvanszor hetvenes nyílást bont, nekem nem imponál.
                    Vagy nagyon kövér, és akkor válasszon más mesterséget, vagy a szükségesnél
                    többet dolgozik, az pedig betörőnél mindig nagyobb kockázatot jelent. Tudnom
                    kellene tehát, hogy miféle tégla, milyen fal...</p>
				<p>Szerencsére az újságban megvolt a fényképfelvétel a depóról, ahol Sir Felix
                    elbújt, és a másik oldalról is, ahonnan kirabolták a széfeket.</p>
				<p>- A fal szerintem - mondta Jagodek -, nem lehet több harminc-negyven
                    centiméternél.</p>
				<p>- Nohát kérem... - vélekedett Blondey - ez égetett Campbell agyagtégla, Hughes
                    Riemen mérnök keresztrakási módszerét alkalmazva. Ez kemény dió, képtelenség úgy
                    kibontani, hogy előzőleg ne áztassa át. Sokszor savat is alkalmaznak ilyen
                    bontásnál. Azt máris megmondhatom, hogy kezdő pasas volt, aki bontotta, mert
                    mind átesett a tégla ebbe a páncélszekrényes helyiségbe. Ilyesminek nem szabad
                    előfordulni, hiszen ez zörög. A meglazított téglát az ember kiszedi a falból, és
                    maga mellé teszi.</p>
				<p>Felix nagyot ütött a homlokára. Persze, itt a képen a széfteremben szétszórva
                    feküsznek a téglák, tehát zörögniük kellett, amikor lehullottak. Igaz, hogy a
                    márványoszlopos folyosón nincs őr, csak tíz-tizenöt lépcsőfokkal lejjebb egy ősz
                    portás, aki még nappal is mindég álmos. Viszont a depó a kettes, hármas, négyes
                    és ezekkel szemben a tízes, tizenegyes, tizenkettes kórtermekből álló folyosó
                    végén van, ahol kétpercenként sétál végig az őr. Nem is alhat, mert a túlsó
                    folyosón sétáló őrrel találkozik kétpercenként. Jagodek azért alhatott, mert ő
                    annak idején főápoló volt, és így egy helyben ülhetett, a négyes kórterem
                    melletti orvosi ambulancián. A folyosó különben széles, jól megvilágított,
                    boltozatos félkör tetejű, márványkockájú, tehát kitűnő akusztikája van. Ő ezt
                    mind számításba vette, mikor a kétpercnyi időköz felhasználásával átosont a
                    diatermiára úgy, hogy átmenetileg a folyosó végében az egyik márványoszlop mögé
                    bújt.</p>
				<p>- Látom, hogy ön kitűnő szakember, Mr. Blondey.</p>
				<p>- Sir - felelte önérzetesen -, rólam elismeri minden főcsoportvezető, hogy a
                    világ legelső falbontója vagyok. Velem egy letartóztatásomkor a rendőrségen
                    kibontattak egy fél falat, a legnagyobb urak jelenlétében, hogy megtekintsék,
                    milyen gyorsan és nesztelenül végzem a munkát, és száz egyiptomi cigarettát
                    kaptam, mielőtt átkísértek az ügyészségre.</p>
				<p>Felix elgondolkozott. Valamin töprengett.</p>
				<p>- Mondja - kérdezte aztán -, mennyi időt vehetett igénybe ez a falbontás?</p>
				<p>Blondey figyelmesen megnézte a képet, majd határozottan mondta:</p>
				<p>- Valamirevaló szakembernél is eltart három és fél órát.</p>
				<p>- Lehetetlenség maga szerint három óra alatt elvégezni?</p>
				<p>- Lehetetlenség. Erre csak rá kell nézni, és minden szakember kineveti önt, ha
                    azt mondja, hogy három óra alatt elvégezte. Ön lehet elsőrangú diplomata, kitűnő
                    várúr, tekintélyes elmebeteg, de ha én azt mondom, hogy ez a falbontás három és
                    fél óra, az lehet öt perccel több, de hamarább még a világ első falbontója sem
                    végzi el. Ezt onnan tudom, mert én vagyok a szóban forgó.</p>
				<p>- Ön most eljön velem a rendőrségre.</p>
				<p>- Uram! - felelte gúnyosan - az első kettő között voltam, akiket bevittek a
                    highgate-i falbontás ügyében, és az Ambassadeur Mozi teljes személyzete igazolta
                    az alibimet.</p>
				<p>- Szeretném, ha ebben az ügyben mint magánember jönne el a rendőrségre.</p>
				<p>A gépész vigyorgott.</p>
				<p>- Uram, ha én mint magánember elmegyek a rendőrségre, azon egy hétig nevetne a
                    Scotland Yard. Különben, egyszerű ember létemre, én is tisztelek bizonyos
                    hagyományokat.</p>
				<p>- Ezt hogy érti?</p>
				<p>- Még nem fordult elő a Scotland Yardon, hogy én ne rendőrségi autón érkezzem
                    meg.</p>
				<p>Felix szokatlanul izgatott lett. Valami befészkelte magát a koponyájába, egy
                    furcsa, különös, fantasztikus ötlet, és elhatározta, hogy végigcsinálja...</p>
				<p>Azonban ember tervez, és Isten végez, olykor Jagodek főápoló útján. Hogy mi
                    történt ezután Felixszel, mit beszéltek meg a falbontóval, az csak a későbbiek
                    során fog kiderülni.</p>
			</div>
			<div type="chapter">
				<head>Tizenegyedik fejezet</head>
				<p>A rendőrkapitány kis híján fegyveréhez kapott, amikor egy rendőr lépett be a
                    szobájába, és hebegve mondta:</p>
				<p>- Uram, itt a világ vége: a Falbontó Blondey kint ül az előszobában.</p>
				<p>- Ha kézibilincs van rajta, akkor kihallgatom, hogy gyorsan a cellájába
                    kerüljön.</p>
				<p>- Nincs megbilincselve...</p>
				<p>- Morgan! Már többször megtiltottam, hogy szíjazott vagy megkötözött
                    letartóztatottat hozzanak elém! - kiáltotta a humánus érzelmeiről közismert
                    kapitány.</p>
				<p>- Nincs se összeszíjazva, se összekötözve...</p>
				<p>- A példátlan hanyagságért maga a felelős.</p>
				<p>- Uram... - dadogta egyre idegesebben a rendőr - egy ápoló van vele és az őrült
                    Sir Felix.</p>
				<p>- Maga ivott?!</p>
				<p>- Természetesen. De azért esküdni mernék rá, hogy így van. A Falbontó magától
                    jött ide! És vele van Sir Felix Hontings, továbbá egy majomállkapcsú, szögletes
                    fejű, magas, kopasz egyén, aki kövér is és főápoló a bolondházban.</p>
				<p>Egy perc múltán a kapitány előtt volt a társaság.</p>
				<p>- Sir! - mondta a kapitány. - Önt családi kiváltsága megóvja attól, hogy
                    letartóztassam. Átiratunk azonban már ez ügyben megérkezett a Lordok Házához.
                    Nem vall különösebb tapintatra, hogy kiváltsága tudatában megjelenik
                    előttem...</p>
				<p>- Várjunk! Szíveskedjék jegyzőkönyvbe venni, hogy a bűnügyben családunkat
                    megkülönböztető jogomról lemondok.</p>
				<p>A kapitány felállt. Bajusza jobb szára erősen rezgett.</p>
				<p>- Sir Felix Hontings, Daughter Hill grófja és örökös ura, a törvény nevében
                    letartóztatom!</p>
				<p>- Több lojalitást vártam volna kapitány úrtól. Mindenekelőtt azt, hogy
                    meghallgassa a tényállást és egy szakvéleményt. Azután kérni fogom, hogy
                    huszonnégy órára adja vissza a szabadságomat, amelyet amúgy is igénybe vehettem
                    volna, ha a királyi kegyet csak egyetlen pillanatig is a rendőri eljárásokkal
                    szemben kívántam volna védekezésül felhasználni.</p>
				<p>- Foglaljon helyet, Sir... - és kissé zavartan hozzátette - te is... izé... maga
                    is, Falbontó úr és ez az úr is... Mindenesetre meg fogom hallgatni a tényállást.
                    És valószínűleg a huszonnégy órás engedélyt is elintézem. Ez már nemcsak tőlem
                    függ.</p>
				<p>- Kérem - felelte Sir Felix -, a huszonnégy óra idő alatt egyfolytában őrizet
                    alatt leszek, mert kérni fogom, hogy vagy ön, vagy egy másik megfelelő
                    rendőrtiszt segítségemre legyen...</p>
				<p>Blondey állandóan idegesen feszengett a széken. Jagodek előszedett egy kis
                    zacskót a zsebéből, és abból kicsomagolt egy vajas kenyeret, majd zavartalanul
                    tízóraizott.</p>
				<p>Sir Felix ezután elmondott mindent a kapitánynak, és eléje terjesztette Blondey
                    szakvéleményét is. A kapitány elgondolkozott. Őelőtte eddig csak egy megoldás
                    látszott lehetségesnek: hogy Sir Felix a tettes.</p>
				<p>- Sir Felix Hontings, kérem fáradjon át velem Laporter tanácsos úrhoz. A
                    huszonnégy órára mindenképpen számíthat. A betörő személyét illetően van egy
                    érdekes pont az én részemről is. Ez azonban önre nézve terhelő. Tessék
                    előrefáradni.</p>
				<p>És ajtót nyitott.</p>
				<p>Átmentek a tanácsoshoz. Blondeyt is magukkal vitték. Később a kapitány kijött, és
                    Jagodekkel beszélgetett. Körülbelül húsz perc múlva megjelent Sir Felix.</p>
				<p>- Hát akkor mindenben megállapodtunk, kapitány úr? - kérdezte mosolyogva, és a
                    felöltője után nyúlt. Jagodek engedelmesen felsegítette rá.</p>
				<p>Sir Felix különösnek és könnyűnek érezte a felöltőjét, de mire konstatálta, hogy
                    az kényszerzubbony, addigra már a bevarrt ujjakról függő spárgával Jagodek
                    keresztbe rántotta dereka körül a két karját, és megkötötte hátul.</p>
				<p>- Ne haragudjon, Sir, de nekem mégiscsak állandó állásom volt ott a
                    szanatóriumban, és ha önt visszaviszem, engem is visszafogadnak. Ne
                    akadékoskodjék, mert a rendőrségen nem tudok hideg zuhanyt alkalmazni.</p>
				<p>Közben már öt-hat újságíró nyomakodott be a szobába, akik a sajtóirodában
                    értesültek e látogatásról.</p>
				<p>- Kapitány úr!... - kiáltotta Felix dühösen, tehetetlenül vergődve - az ön
                    szava...</p>
				<p>- Sir! Mivel ön egy tébolydából szökött meg, családtagjainak állítása számomra
                    értéktelen. Csak megfelelő orvosi szakvélemény alapján tartóztathatom le.
                    Előjogáról való lemondását sem fogadhatom el, ha épelméjűsége nincs hatósági
                    orvos részéről bizonyítva.</p>
				<p>- Úgy? - Felix most már nevetett. - No mindegy. Azt mindenesetre jegyezzék fel a
                    hírlapíró urak, hogy nyomban jelentkeztem a rendőrségen, nehogy úgy lássék,
                    mintha a királyi kegy mögé óhajtanék bújni bármiféle vizsgálat elől. Vihet,
                    Jagodek... Csak tegyen rám egy kényszerkalapot is, mert hűvös van
                    odakint...</p>
			</div>
			<div type="chapter">
				<head>Tizenkettedik fejezet</head>
				<p>Jagodek húsz font jutalmat kapott, és visszavették főápolói állásába. Felixet
                    régi szobájába, a tizenegyesbe tették, de egy ápolót is beosztottak melléje
                    hálótársnak, úgyhogy most éjjel-nappal, pillanatnyi szünet nélkül felügyelet
                    alatt állt.</p>
				<p>Megható volt másnap a várúr találkozása Anna Emerencia kísértettel. A hazajáró
                    hölgy éppen uzsonna utáni szellemjárását végezte, mely az orvosok szerint
                    egészségügyi sétának is bevált volna, amikor találkozott a hatalmas,
                    márványoszlopos társalgóban Sir Felixszel. Egy sikoly... a krétaszínűre festett
                    arc örömben és rémületben vibrált, azután a rokon és kolléga nyakába borult, és
                    bánatosan súgta:</p>
				<p>- Ezek a dögök rám is gyanakszanak... Egy magándetektív költözött a mellettem
                    levő szobába, és hülyének tetteti magát. De ahogy kinéz, azt hiszem, felesleges
                    szimulálnia...</p>
				<p>- Hogy van, Anna Emerencia? - mondta hangosan Sir Felix.</p>
				<p>- Ó!... - felelte a néhai egy mély sóhajjal. - Az elmúlt száz évben alig volt
                    okom panaszra.</p>
				<p>Mr. Archibald Rolland (igazságtalanul nyugdíjazott állomásfőnök) nem hagyhatta
                    ott kisvasútját, mert egy szerelvény éppen az alagút felé tartott, és sípolnia
                    kellett, továbbá a zászlót lengetni, de közben örömmel kiáltott.</p>
				<p>- A régi fiú!</p>
				<p>Mr. Prosley boldogan eléje sietett.</p>
				<p>- Üdvözlöm, Sir, a lakótársak nevében, és legyen szabad a jogtalanul fogva
                    tartott, félreértések miatt zuhanyozott kartársak megértéséről biztosítanom.</p>
				<p>Egy Gandhi kikukkantott lepedője mögül és udvarias mosollyal szólt:</p>
				<p>- Részemről, Mr. Chamberlain, részemről... - és tovább fejte rokkáját, mert nem
                    akart mást enni, csak rokkából fejt házifonaltejet, ezért mesterségesen
                    táplálták.</p>
				<p>A zongoraművész, ki nyolc éve nem beszélt, és egy néma hangszeren játszott
                    naphosszat, udvariasan bólintott.</p>
				<p>Lady Anna Norton (ki állítólag húsz férjét ölte meg) elbűvölő mosollyal lépett
                    Felixhez.</p>
				<p>- Sir Felix... most is úgy érzem, hogy ön mellett nem tenném magamat
                    mesterségesen özveggyé.</p>
				<p>- Megtisztel, Milady... Üdvözlöm valamennyiüket, és ön - fordult Prosleyhez - mi
                    újat mondhat Mr. Murdockról és gyermekbékáiról, a koponyája lakóiról?</p>
				<p>- Hát... Kuruttyolgatnak nedves időben, de jövő héten konzílium lesz, és újévre
                    remélem az agyműtétet. Az egyik kis békát önnek adom, Sir Felix, a többit
                    elígértem a British Museum őslénytárgyűjteménye számára.</p>
				<p>- Nagyon kedves...</p>
				<p>Leültek uzsonnázni. Anna Emerencia kivételesen még egy uzsonnát fogyasztott az új
                    rokon tiszteletére. De odaült Lady Norton is, kit a krétaszínű szellem ismét
                    kényszerült leönteni egy csésze csokoládéval (egész véletlenül), hogy kettesben
                    legyen Sir Felixszel.</p>
				<p>- Felix! Attól félek, nagy őrültséget csináltunk...</p>
				<p>- Ne félj semmit, Ellen. Minden rendbe jön. Most felelj okosan egypár kérdésemre,
                    mert az a kedves bivaly ott különben állandóan a nyakamon van. Ki volt akkor
                    éjjel szolgálatban, amikor te a levelet vitted Vuclinak?</p>
				<p>- Véletlenül azt biztosan tudom, mert férfin olyan kis pisze orrot még nem
                    láttam.</p>
				<p>- Ne is folytasd. Az a sovány, magas, a Teddy Clay. Ő sétált a depó folyosóján.
                    És a hallon túl ki volt szolgálatban? Vagy arrafelé nem kísértettél?</p>
				<p>- Hogy ne legyen feltűnő, mindenfelé jártam. Ez miért fontos?</p>
				<p>- Mert az ápolóknak átlag kétpercenként itt a hallban kell találkozniuk.</p>
				<p>- Várj csak... Hopp... tudom! Éppen rágyújtott az irodaajtóban. Egy olyan vörös
                    képű parasztgyerek, alacsony homloka van, széles válla, és mindig vigyorog.</p>
				<p>- Tudom már, ezt is jól ismerem. A pisze orrú remek ivótárs, azzal éjszakánként
                    az ő hazai borókapálinkáját ittam. A papája küldi. A vörös Harry Brockhes pedig
                    nagyszerű ecarté-partner. Hát az biztos, hogy az egyik, de valószínűbb, hogy
                    mind a kettő ludas a betörésben.</p>
				<p>- Miért nem jelentetted a gyanúdat...</p>
				<p>- Nincs bizonyíték. A pisze azt vallja, hogy nem hallott semmiféle zajt a
                    depóból, és a vörös, csak most tudom, hogy kikről van szó, a vörös szerint a
                    pisze kétpercenként megjelent itt. Vagy a vörös hazudik, és nem látta a piszét,
                    de alibit igazol neki, vagy a pisze, mialatt sétált, hallotta a falbontást, de
                    szándékosan nem vett tudomást róla. Ez esetben a vörös ártatlan is lehet, mert
                    odáig, ahol az ő útja vezet a hallon át, nem hallatszott semmi. De ez mind csak
                    teória, és ellenem tárgyi bizonyítékok vannak. Most szedd össze egy kicsit azt a
                    négyszáz évre visszamenőlegesen kitűnő memóriádat: Nem vettél észre aznap
                    éjszaka semmi különöset, kísérteties utadon? Valamit, ami nyom lehet, ami máskor
                    nem fordult elő...</p>
				<p>A lány töprengett. Közben ügyelt, hogy ki ne essen a szerepéből, mert nem messze
                    tőlük egy hatósági orvos ült, akit megbíztak a leány elmeállapotának
                    felülvizsgálatával, és akit Mr. Huzlinak hívtak. Ellen tehát hüvelyk- és
                    mutatóujjára támasztotta homlokát, nagyot sóhajtott, és tűnő szórakozottsággal
                    továbbszívta Felix vastag Henry Clay szivarját, csak úgy felületesen, felhős
                    tétovasággal...</p>
				<p>- Ha csak az... - és vállat vont nagy búsan - hogy Hilde Negrin, ez a csodaszép
                    nő ott állt az erkélyen, cigarettázott, és... és ez tényleg különös volt, egy
                    díszes üveget nézegetett a holdfénynél. A hallban csak a homályos biztonsági
                    körte világított... - és egy hanyag mozdulattal a tálcát edényestől
                    tovahajította a pincér lábához, majd az elhaló csörömpölés után leereszkedően,
                    unott arccal így szólt: - Ezek az izék már nem kellenek, Martin.</p>
				<p>Dr. Huzli átjött.</p>
				<p>- Megengedi, Anna Emerencia?</p>
				<p>- Ó... táncra kér, vicomte?</p>
				<p>- Nem, nem - felelte a szemüveges, lúdtalpú, kövér tisztiorvos -, csak a
                    pulzusát...</p>
				<p>- Sajnálom, jó ember, de nincs pulzusom. Kétszáz év előtt a mai Trafalgar Square
                    helyén máglyára léptem, és lefejeztek.</p>
				<p>- És... érez fájdalmat a fejében?...</p>
				<p>- Azóta mintha elvágták volna...</p>
				<p>Felix köhögési rohamot kapott, illetve az asztalkendőbe köhögve röhögött, mert
                    nem állhatta komolyan a társalgást, melyhez ráadásul Anna Emerencia egy
                    legnehezebb bombavető légcsavarjának is beillő fejszalagját igazgatta magasba,
                    a tollseprű módján elrendezett haja köré.</p>
				<p>Közben Mr. Huzli kerületi tisztiorvos megfogta a leány pulzusát, és konstatálta,
                    hogy szaporább a kelleténél. Abban a korban volt már, amikor a belgyógyász
                    megfeledkezik ama lehetőségről, hogy egy jóképű fiatalember közelségének hatását
                    a pulzusra nem lehet figyelmen kívül hagyni, ha az érverés szaporább voltáról
                    alkot véleményt.</p>
				<p>- Megengedi, hogy felkeressem a nap folyamán... Milady...</p>
				<p>- Lehetséges... Ebéd után örök álmomat alszom, ilyenkor uzsonnázok, azután... ó,
                    most látom, ön csakugyan Lavelette vicomte, a francia emigráns arisztokrata!</p>
				<p>- Csakugyan az vagyok - egyezett bele nem minden melankólia nélkül a korpulens és
                    bibircsókjain felül közönségesen húsos képű, ősz hatósági orvos. - Fontos
                    üzenetet hoztam önnek.</p>
				<p>- Elkésett, vicomte... De ha este hazajáró utamról visszatérek, elmondhatja, hogy
                    mi újság Frankhonban... - és hirtelen felugrott, átkarolva két karjával az ősz
                    gyógyászt. - Tudja meg, hogy rokonai megölték Templar Simont, és a kis Capet
                    Angliában várja, hogy elfoglalja trónját... Pszt... erről senkinek egy szót
                    sem... Nálunk van, Daughter Hillben, ahol én már élve félig elszáradtam, mert
                    undok bestia voltam...</p>
				<p>Felix újabb köhögési rohama most rövidebb volt. Az orvos azonban ijedten
                    vergődött a krétaszínű hölgy karjaiban. Egy nyugodtan ácsorgó ápoló biztatóan
                    odaszólt:</p>
				<p>- Ne féljen, Mister, ritkán üt. Csak heves...</p>
				<p>Amikor dr. Huzli eltávozott, és Sir Felix erőszakkal elvette havannáját
                    menyasszonyától, folytatták a megkezdett beszélgetést.</p>
				<p>Mivel Sir Felix azelőtt sem produkált elmetüneteket, csak Ellen kényszerült a
                    beszélgetéshez nem illő hülye vigyorokra, apró kacajokra, sőt egy alkalommal tíz
                    körömmel vakarta a századok előtt levágott fejének tollseprűcsúcs alatt
                    meghúzódó bőrét.</p>
				<p>- Szóval - kérdezte Felix -, Hilde Negrin az erkélyen állt, egy butéliával? Hm...
                    Hány óra lehetett?</p>
				<p>- Éjfél után valamivel. Ez biztos - felelte vihogva, és mintha szokott kitörése
                    lenne, Felix nyakába borult, és jobbról-balról megcsókolta. Azután ismét helyet
                    foglalt.</p>
				<p>Az eset nem okozott feltűnést, mert egyidejűleg a london-tahiti gyorsvonat
                    kisiklott egy cigarettavégen, és belerohant tizennégy kocsijával egy hatalmas,
                    japán vázába. A katasztrófa után az állomásfőnök öngyilkosságát csak két ápoló
                    közbelépése akadályozta meg, akik a szörnyű esemény színhelyéről a zuhanyokhoz
                    hurcolták. Csak azt nem értették, hogy a különben halkan dühöngő Archibald
                    Rolland miért üvölt, amíg rásegítik kényszeröltözékét. Ki gondolt volna arra,
                    hogy a padlón gubbasztó, alattomos Gandhi (különben is vegetáriánus) az
                    igaztalanul mellőzött állomásfőnök bokáját harapja, rokkája mögé bújva.</p>
				<p>- Legalább megcsókoltalak - szólt elégedetten Ellen.</p>
				<p>- Én bolond! Nincs semmiféle nyilvános elmezavarom, hogy szintén
                    megcsókolhassalak... Mit keresett Hilde Negrin e késő éjszakai órában, méghozzá
                    üveggel a kezében az erkélyen?</p>
				<p>- Mondd, ki ez a Hilde Negrin!? - kérdezte Ellen olyan vigyorral, hogy Sir Felix
                    hátán végigfutott a hideg.</p>
				<p>- Amerikai nő. Állítólag majdnem kész orvosnő. Itt olyan főápolónő és titkárféle.
                    Azt mondják, Palmers tanárral jól megértik egymást. És pénze is van annyi, hogy
                    része lehet az intézményben. Többet őslakó létemre nem tudok róla. Kedves
                    nő.</p>
				<p>- Nagyon szeretik a vendégek. Ahhoz képest, hogy főápolónő, gyönyörű ruhái
                    vannak. Legalább háromszor napjában öltözik, és olyan a modora, mint az előkelő
                    dancingokban a direktrisznek. Nagyon kedvesen mosolyog, három nyelven beszél, és
                    mindenkinek ismeri a gyengéjét. Általában az idegosztályon van, velünk
                    bolondokkal alig törődik - mondta Ellen, és összeborzolta Felix haját, aztán
                    vicsorgó foggal kissé lihegett rá.</p>
				<p>- Ezt ne csináld, mert muszáj röhögni - szólt aggódva a fiatalember.</p>
				<p>A szárnyépületbe elmebetegek nem mehettek át, még a hazajárásnál is tekintetbe
                    kellett ezt venni Ellennek. Csak az orvosok közlekedtek szabadon a zárt és nyílt
                    osztály, illetve az ideg- és elmebetegek között. Dr. Gordon tűnt fel a
                    legtöbbször a két osztály közötti folyosón, mert Palmers tanár csak egyszer
                    napjában, a vizitjén volt látható, különben tudományos munkáin dolgozott, és
                    ezenfelül élénk társadalmi életet élt. Tudták róla, hogy a jó társaságnak, jó
                    italnak, szép hölgyeknek nagy barátja. Dr. Gordon viszont, talán mert valójában
                    nélkülözte a tanári címet, lelkileg annál professzorosabb lett. Az átlagnál
                    jóval magasabb, csontos egyén volt. Erősen ősz, dús haját művésziesen, de
                    tudósoknál is gyakran tapasztalható módon hátrafésülte. Ajkait kissé mindig
                    összehúzta, szigorúan és precízen, vastag szemüveget, apró, kunkorodott végű
                    bajuszt és majdnem paposan magas mellényt viselt, amelyek még professzorosabbá
                    tették megjelenését. Megfontolt, dallamos, mély hangja, lassú méltóságteljes
                    járása kellően reprezentálták személyében a professzort, akit helyettesített. A
                    legcsekélyebb rendetlenséget is fölfedezte, és ilyenekért enyhébb esetben
                    tízperces prédikációval gyötörte alárendeltjeit, ifjabb orvosokat, ápolónőket és
                    ápolókat. Dr. Londres, a szanatórium bohémje, egy harcsabajuszú, vicces, sovány
                    kis ember azóta kegyvesztett Gordon főorvosnál, amióta így állította fel a
                    szanatórium legfelsőbb hierarchiáját: első Grata persona: Prof. Palmers,
                    nyilvános rendes egyetemi tanár. Helyettese: Mathias Gordon, nyilvánvalóan
                    rendkívül tanárkodó egyed.</p>
				<p>Ahogy most a két beszélgetőhöz lépett, először behunyta kissé szemét, mélységes
                    fájdalmát érzékeltetve, nyilván Felix miatt, azután bánatos dallamú hangján
                    szólt:</p>
				<p>- Ön meghurcolta intézményünket, Sir Felix.</p>
				<p>- Mr. Gordon, megrágalmaztak ön előtt. Én senkinek sem mondtam el, hogy ön
                    emésztőpor helyett altatót adott nekem!</p>
				<p>- Nem... ezt a jelentéktelen felületességet gondoltam - felelte és elpirult -,
                    hanem...</p>
				<p>- Arról sem szóltam sehol, hogy ön egy asztalost hideg pakolásban tartott, és
                    csak este derült ki, hogy az a könyvszekrény miatt jött, új ajtót
                    csinálni...</p>
				<p>- Hm... betegségéhez mérten jó emlékezőtehetsége van. Ön, Sir, itten... izé,
                    kibontá a falat.</p>
				<p>- Igen - felelte töredelmesen -, unatkoztam. Ön mit tett volna az én
                    helyemben?</p>
				<p>Még valamit mondani akart, de a következő pillanatban Ellen felismerte az
                    orvosban VII. Edwardot, sikoltva a nyakába borult, amitől doktor Gordon
                    megcsúszott, és hanyatt esett a tükörfényes padlón.</p>
				<p>A betegek megtapsolták a mutatványt, a főorvos pedig kétségbeesetten elsietett e
                    méltóságán aluli helyzetből.</p>
				<p>- Most elindulok hazajárni - súgta Ellen, és aprókat hörgött, pedig Felix kérte,
                    hogy ezeket se csinálja, mert ettől is röhögnie kell -, nehogy gyanús legyen a
                    folyosókon menetrend szerint közlekedő kísértet késése. Ez a vén hatósági
                    vicomte is állandóan néz. - Mielőtt elindult kísérteties útjára, kis öklét
                    összeszorítva, megnyugtatóan közölte még Felixszel: - Holnap megverem az
                    öreget.</p>
				<p>De másnap már, Felix tanácsára, Ellen fegyverszünetet kötött a kövér hatósági
                    orvossal, és így egyelőre elmaradt ez a nem mindennapinak ígérkező párviadal.
                    Békésen uzsonnáztak Felixszel az esedékes hazajárás előtt, amikor egy dülöngélő
                    fiatalember lépett az asztalukhoz, és két fricskát pöccentett Ellen orrára.</p>
				<p>- Halló, bébi, nem magával táncoltam tegnapelőtt a Mirabelle-ben? - és mert
                    nyomban egy nagy pofont kapott a néhaitól, szakértelemmel rábólintott: - Maga
                    lehetett, mert az is pofon vágott. Engedje meg, uram, Martin Hickes bőröndös
                    vagyok, alkoholelvonás alatt.</p>
				<p>- Szent Isten! - álmélkodott a tántorgó, csukló egyénen Mr. Prosley úr, agyában a
                    Mr. Murdock nevű békával és annak gyermekeivel. - Milyen részeg lehetett maga
                    elvonás előtt?</p>
				<p>- Jobb arról nem beszélni... Napi két üveg whisky böjtös napnak számított
                    alkoholista rítusom szerint... hint hoppla!... És itten fokozatos az...
                    elvonás... naponta valamivel kevesebbet... tehát ma még egy üveg kijár, és itt
                    olyan jó whisky van... sűrűn járok majd ide elvonóba whiskyzni - és megsimogatta
                    Mr. Prosley kopasz fejét. - Maga mitől hülye, kisöreg?...</p>
				<p>- Mr. Murdock nevű leveli családfő és néhány gyermeke tanyázik az agyában -
                    magyarázta Felix.</p>
				<p>- Szerencse, hogy én... jöttem... - hebegte a részeg. - Mert most nyomban tre...
                    trepanálom. - És kivett a hátsó zsebéből egy dugóhúzót. </p>
				<p>Mr. Prosley, mert az agyában illetéktelenül tartózkodó Murdock úr és fiai cégtől
                    eltekintve, finom lelkű, kifogástalan modorú gentleman volt, gyorsan és
                    sértődötten távozott.</p>
				<p>- Kérlek, Ellen - mondta Felix -, mielőtt kísérteni mész, bemutatom ezt az urat,
                    aki bizonyára főfelügyelő a Scotland Yard bűnügyi osztályáról.</p>
				<p>- És miért fricskázta meg az orromat?!</p>
				<p>- Sajnos - magyarázta súgva és szomorúan Felix -, abban állapodtam meg a
                    rendőrtanácsossal, hogy aki a közelemben megfricskáz kétszer egy ápoltat, az a
                    detektív.</p>
			</div>
			<div type="chapter">
				<head>Tizenharmadik fejezet</head>
				<p>A tervnek, amelyet két nappal előbb a rendőrségen megbeszéltek, a lényege az
                    volt, hogy a kapitány, mialatt Sir Felix a tanácsossal tárgyal, megbeszéli
                    Jagodekkel, hogy szállítsa be Sir Felixet a highgate-i szanatóriumba. Ott mint
                    ápolt a rendőrség által nyújtott segédlettel próbálja megállapítani a falbontás
                    és rablás tettesét.</p>
				<p>Blondeyt (aki sejtette ezt, és ezért nem szívesen tett eleget Sir Felix
                    hívásának), megkérték, hogy maradjon a rendőrségen egy ideig, esetleg két
                    napig.</p>
				<p>- Azt nem lehet - tiltakozott az ártatlanul bajba jutott ember keserűségével -,
                    huszonnégy órán belül át kell szállítaniuk az ügyészségre, ha újabb tanú merül
                    fel.</p>
				<p>- Ez privát szívesség a te... a maga részéről, Blondey. Ki tudja, hogy nem
                    veszi-e még hasznát?</p>
				<p>- Én? - felelte titokzatosan. - Hát jó, de nehogy baj legyen a presztízzsel,
                    magam mondom le a délutáni vetítést.</p>
				<p>Ezek után még egy színészi képességekkel megáldott nyomozó is szükségeltetett az
                    ügyhöz, aki Felixszel együtt okosan kivárja az eseményeket, és addig hivatalos
                    minőségét ügyesen eltitkolja. A rendőrtanácsos megígérte, hogy kiválaszt
                    valakit, és elhelyezi az elmegyógyintézetben. Sir Felix tréfás természeténél
                    fogva azt ajánlotta, hogy a nála való jelentkezésnél két fricska legyen a
                    jeladás. Ilyesmi ott kevésbé feltűnő, mintha valaki bemutatkozik. Nem is
                    sejtette, hogy saját menyasszonya lesz a fricskák áldozata.</p>
				<p>- Ön kitűnően szimulálja a részeget, uram - mondta Sir Felix elismeréssel, miután
                    Ellen útra kelt, hogy uzsonna utáni hazajárását elvégezze a rendelkezésére álló
                    folyosók összességén. - Elsőrangúan alakít!</p>
				<p>- Hupplá... - csuklott a felügyelő. - Ki alakít? Túlságosan jól készítették
                    elő... az ügyet. Itt fokozatos elvonási... rendszer, izé... van... Első napon a
                    beteg még fele adag... alkoholt kap... És egy nagybátyámszerű egyén... ő... a
                    főcsoportvezető alakította... szóval, a nagybáty... huppla... azt mondta, napi
                    két üveg... az átlagom... és egy egész üveggel... kaptam... ebédhez. Még sohasem
                    ittam ennyit, de... kitűnő ital... ezentúl idejárok elvonókúrára, ha jó whiskyre
                    van kedvem... Nem tudja azt a dalt, hogy tavasszal sír a szél, és repülnek a
                    fókák? Vagy nem is...</p>
				<p>- Úgy látom, most nincs abban a helyzetben, hogy megbeszéljük a
                    tennivalókat...</p>
				<p>- Micsoda tennivaló van itt még?... Ismerem a tervét. Jó... Okos. Túlnyomóan...
                    értelmes. Kivárni. És majd a gyümölcs megérik magától. Ha nem, akkor nem tettünk
                    semmi rosszat, ha igen, miénk a dicsőség. Bravó! Magából... jó detektív lett
                    volna. Komolyan nem tudja azt a nótát?...</p>
				<p>- Nem - felelte idegesen Sir Felix. - Daughter Hillben nincsenek fókák és a
                    londoni állatkertben két éve nem jártam. Akkortájt még nem repültek ezek az
                    állatok.</p>
				<p>A többszörösen özvegy Lady egy szokatlanul magas és kövér úrral jött be a hallba,
                    akinek ég felé álló, tüskés haja volt, mint a sünnek, időnként szórakozottan
                    csücsörített, és orrcsíptetője felett nézett a világba.</p>
				<p>Most érkezett. Vidéki népoktató, és a körorvos szerint demenciás, hát felhozták
                    rokonai. Ma különleges forgalma volt a highgate-i Palmers Szanatóriumnak.</p>
				<p>- Látja ez itt, ez a mi napközi kaszinónk, a hall - magyarázta az ifjú, de
                    sokszoros özvegy.</p>
				<p>- Napközi otthon? Ez jó - mondta a népoktató, és jobbra-balra kapkodta a fejét,
                    mint valami kíváncsi madár, és drótcsíptetője felett pislogott hozzá. - Én a
                    vidéki népoktatásban szószólója voltam a napközi otthon intézményének - most
                    csücsörített, mintha majszolna valamit. - Ugyanis népoktató vagyok. Wilkie a
                    nevem.</p>
				<p>- Igazán örvendek - sugározta a Lady. - Nem kíván együtt uzsonnázni velem?</p>
				<p>- Nem - felelte cérnavékony hangján az óriás. - Maga egy kellemetlen,
                    ellenszenves teremtés. Menjen a fenébe, mert ütlegelni fogom, ha molesztál -
                    tette még hozzá tárgyilagosan.</p>
				<p>Miután a hölgy riadtan távozott, Mr. Wilkie odalépett Felixhez és a részeg
                    főfelügyelőhöz. És leült melléjük.</p>
				<p>- Halló! - üdvözölte örömmel Hickes. - Ön egy meglett, érettebb korú bolondnak
                    látszik, talán ismeri az én dalomat.</p>
				<p>- Hogyne, Mr. Hickes - felelte a jövevény, és egyáltalán nem csücsörített. - Csak
                    közölje a dal címét. Főfelügyelőknek minden tőlem telhetővel szívesen
                    szolgálok.</p>
				<p>Kissé eltátották a szájukat.</p>
				<p>Hickes ijedten körülnézett. - Honnan... tudja?</p>
				<p>- Én a Pinkerton-irodától vagyok. A biztosító megbízásából. Azt hiszem, közös az
                    érdekünk, és nem járnánk rosszul ha kicserélnénk adatainkat.</p>
				<p>- Persze... rémlik előttem, hiszen Wardesben négy éve együtt tartóztattunk le
                    valakit...</p>
				<p>- Úgy van. Lopezt, a spanyol pénzhamisítót... Ne zavarja ez a csücsörítés,
                    valamivel igazolnia kell itt-tartózkodásomat - és gyorsan csücsörített. A
                    detektív nevetett.</p>
				<p>- Mondják, van itt egyáltalán igazi bolond ebben az intézményben?</p>
				<p>- Kettőben biztos vagyok - szólt Mr. Wilkie. - Egy hölgyben, aki fehérre mázolva
                    mint hazajáró lélek szaladgál kint. És egy fehér köpenyes Gordon nevűben, aki
                    orvosnak képzeli magát és azt hiszem az utolsó stádiumban van.</p>
				<p>Ekkor odalépett Sir Felixhez a lakáj és megkérdezte, hogy hajlandó-e fogadni
                    Palmers tanár urat, aki most érkezett az intézetbe, és tiszteletét óhajtja
                    tenni.</p>
				<p>- Szívesen látom a professzort egy csésze teára.</p>
				<p>Palmers tanárral röviden folyt le Felix szobájában a beszélgetés. A tanár nem
                    tagadhatta meg a fiatalembertől az örökös grófnak kijáró tiszteletet, de saját
                    tudományos rangját és egyéniségét mégis többre tartotta, szóval, belülről
                    elutasította a tiszteletet, amit megadott az érintkezésben.</p>
				<p>- Sajnos, nem mondhatom, hogy örülök a viszontlátásnak - mondta a professzor,
                    mert már öltözés közben kigondolta, hogy mivel köszöntse megkerült
                    páciensét.</p>
				<p>- Én sem örülök, de ez nem személyes ellenszenv.</p>
				<p>- Nálam sem, Sir, ezzel remélem tisztában van.</p>
				<p>- Töltsön teát a tanár úrnak, Martin...</p>
				<p>És teáztak. Közöttük lebegett a kényes téma. Mindkettő azt várta, hogy a másik
                    kezdjen hozzá. Végül a tanár kénytelen volt megpendíteni:</p>
				<p>- Mi a véleménye a betörésről, Sir?</p>
				<p>- Jogtalan és erőszakos kísérlet, idegen tulajdonban levő pénz vagy ingóérték
                    megszerzésére.</p>
				<p>A tanár távolról sem szívből, de mosolygott.</p>
				<p>- Nem ilyen választ vártam a kérdésre. Beszéljünk őszintén, Sir: nem óhajt erről
                    a témáról felvilágosítással szolgálni?</p>
				<p>- Cserét ajánlok.</p>
				<p>- Halljuk.</p>
				<p>- Ha maga őszintén beszél az elmeállapotomról, én is megmondom, hogy mit tudok a
                    betörésről.</p>
				<p>- Well! A rendőrség elkérte a szanatóriumi naplónkból az ön kórisméjének
                    másolatát. Nem számít hivatalos szakvéleménynek. Ma készültem el vele.</p>
				<p>- Roppant kíváncsi vagyok.</p>
				<p>- Minden más szempontból független orvosi véleményem a következő: Sir Arthur
                    Hontings az ön kissé merész szembefordulását a hagyományokkal indokolatlanul
                    hozta összefüggésbe valamiféle patológiás állapottal. Első és második szökése
                    előtt megfigyeltem, és véleményem szerint ön minden tekintetben épelméjű és
                    beszámítható Sir.</p>
				<p>Sir Felix mosolygott.</p>
				<p>- Egy fogas kérdés, professzor: mi a magyarázata, a világelső szaktudósa szerint,
                    hogy Daughter Hill örökös grófja, több mint rendezett anyagi körülmények
                    ellenére, betörést és rablást követ el?</p>
				<p>- Őszintén szólva fantasztikus. De semmiféle rendellenesség nem kapcsolódik a
                    magában véve csakugyan abszurd cselekményhez. Pillanatnyi érzéki csalódások,
                    elszigetelten fellépő lelki zavarok úgyszólván naponta előfordulnak, teljesen
                    normális emberekkel. Szokatlan felindulásában egy alapjában szelíd egyéniség
                    egyszer csak nyakon üt valakit, azt állítja, hogy lopják a szivarjait. A másik,
                    rendes polgár létére, egy alkalommal valami kültelki lebujban tivornyázik
                    hajnalig. Orvosi magyarázat? Időnként bizonyos gátlások meglazulnak az emberben,
                    és valami rendellenesség reakciójában elmúlik az egész, mint egy elektromos
                    kisülés. Ilyesmihez az elme megbetegedésének a legtöbb esetben semmi köze. A
                    lényeg legtöbbször az, amit az ön esetében kétségtelenül konstatáltam: nem
                    mutatott fel olyan tünetet, hogy ép érzékeit és beszámíthatóságát kétségbe
                    vonhatnám. Az egyetlen beszámíthatatlannak látszó cselekedete, Mr. Vuclival
                    általános feltűnést keltett szónoki szereplése egy bizonyos városház erkélyéről.
                    Erre nézve elfogadtam, minden kísérő tünet híján a magyarázatát, Sir, hogy
                    házasságával szemben kissé drasztikus eszközökkel fellépő családját
                    kompromittálni akarta.</p>
				<p>- Pedig - jegyezte meg mosolyogva, de kissé csípősen Sir Felix - ez
                    büntetőjogilag jelen pillanatban több felelősséget hárít rám.</p>
				<p>- Ilyesmire nem lehettem tekintettel a diagnózisomnál. De ismétlem: az én
                    véleményemre csak a rendőri vizsgálat kíváncsi. Ha ügye tárgyalásra kerül, úgy a
                    törvényszéki orvosoké a döntő szó.</p>
				<p>- Miért tart akkor továbbra is a zárt osztályon?</p>
				<p>- Törvény, Sir! Csak annak a rokonának adhatom ki, aki kezelésemre bízta, mert
                    ennek jogában áll szerinte autentikusabb véleményt kérni, vagy pedig a
                    törvényszéki orvos rendelheti el, hogy kibocsássák innen. Ez az úr időnként
                    ellátogat valamennyi zárt intézménybe. Ha óhajtja, soron kívüli látogatásra is
                    elhívhatom.</p>
				<p>- Ne tegye, kérem... Most egész kellemes itt.</p>
				<p>- Be fogja látni, Sir, hogy nagy felelősség terhel e sokrétű és bonyolult ügyben,
                    nem veheti tehát rossz néven, hogy egy ápolót beosztottam hálótársául, mivel már
                    két alkalommal kijátszotta, Sir, az ellenőrzést.</p>
				<p>- Már tapasztaltam ezt az intézkedését. Van azonban itt egy vörös képű fiú, aki
                    tűrhetően ecartézik. Harry Brockhes. Szívesebben venném, ha őt osztaná be erre a
                    feladatra.</p>
				<p>A professzor csengetett.</p>
				<p>- Küldje fel Harryt - szólt a belépő ápolóhoz.</p>
				<p>- Ma szabadnapos.</p>
				<p>- Nézze meg, hogy a szobájában van-e?</p>
				<p>Az ápoló elment.</p>
				<p>- Megtudhatok most valamit a betörésről? - kérdezte Palmers tanár.</p>
				<p>- Sajnos, csalódni fog, tanár úr. Semmit se tudok a betörésről. - A tanár vállat
                    vont, és nem szólt semmit. Így álltak néhány percig. Azután visszatért az ápoló,
                    halotthalványan.</p>
				<p>- Sir.... - hebegte.</p>
				<p>- Mi van?</p>
				<p>- Harry Brockhest meggyilkolták!</p>
			</div>
			<div type="chapter">
				<head>Tizennegyedik fejezet</head>
				<p>Az orvosoknak és ápolóknak sok dolguk lett. Valahogy elterjedt a gyilkosság híre,
                    és szokatlan izgalom vett erőt a betegeken.</p>
				<p>Archibald (az igaztalanul nyugdíjazott állomásfőnök) tüstént rohanni akart,
                    valami hibás váltóállítás ügyében.</p>
				<p>A zongoraművész, aki nyolc éve nem beszélt, rosszul lett, és szájon kapta
                    Gandhit, aki szintén rosszul lett, mert tíz éve nem kapott ekkora pofont.</p>
				<p>Lady Anna azt állította, hogy bűnhődni akar. Ő a tettes, huszonegyedik titkos
                    férje volt a megölt ápoló.</p>
				<p>Prosley úr ordítozott, hogy eső lesz, mert Mr. Murdock és fiai a nyúltagyán
                    felsétálva, valahol a feje teteje alatt kuruttyolnak. Doktor Gordon
                    biztosította, hogy téved, hiszen láthatja, hogy derült idő van. Azonban tíz perc
                    múlva a főorvos előtt is zavaros lett az ügy, mert sűrű zápor kezdett zuhogni.
                    Nem valószínű, hogy Mr. Murdock családja létezésének hitelt adott, de annyi
                    bizonyos, ettől az időtől kezdve, hogyha Prosley úr kuruttyolásáról
                    panaszkodott, doktor Gordon nem távozott szalmakalapban és ernyő nélkül a
                    szanatóriumból.</p>
				<p>Az alorvos már beszüntetett mindenféle kötelességszerű vizsgálatot. Utasította a
                    portást, hogy telefonáljon a rendőrségre. Palmers tanár, amint a szoba felé
                    sietett, útját állta az érkező Hilde Negrinnek:</p>
				<p>- Nem magának való látvány... Azt hiszem, helyesebben tenné, ha a betegeknél
                    vigyázna a nyugalomra.</p>
				<p>A nő különös, kérő, aggódó szemmel nézett a tanárra.</p>
				<p>- Ó... én úgy félek...</p>
				<p>- Menjen szépen - felelte egyforma hűvösséggel a tanár, és karjánál fogva,
                    gyengéden eltessékelte. Azután belépett a szobába. Aránylag kicsi, egyszerű
                    lakószoba volt, amelyet a földszint kis udvarra nyíló folyosóján, bentlakó
                    ápolók számára tartottak fent.</p>
				<p>- Tanár úr... - érkezett most Gordon - kétségbe vagyok esve.</p>
				<p>- Miért? - kérdezte csodálkozva Palmers. - Önt is bántották? Vagy rokona az
                    áldozatnak? - És hogy lefékezze helyettesének pánikszerű iszonyattal vegyes
                    megbotránkozását, megnézte a zsebóráját. - Tartson helyettem vizitet, mert itt
                    kell lennem, amikor a rendőrség jön.</p>
				<p>Doktor Gordon olyan feldúlt lelkiállapotban végezte körútját, hogy a
                    részvétteljes idegbetegek alig bírták megnyugtatni.</p>
				<p>A rendőri vizsgálat aránylag gyorsan és negatív eredménnyel végződött.</p>
				<p>- Harry Brockhes - mondta a kapitány -, mintha ezt a nevet hallottam volna
                    nemrégen.</p>
				<p>- Kihallgatták - mondta Palmers -, egyike volt az ápolóknak, akik a betörés
                    éjjelén a földszinti folyosókon teljesítettek szolgálatot.</p>
				<p>- Ez az ápoló sétált a depó és a hall között?</p>
				<p>- Nem. Az Teddy Clay, szintén szabadnapos. Nálunk az ápolóknak változatlanul
                    egyforma a beosztásuk, szolgálatot és szabadnapot illetően, csak kéthetenként
                    váltakozik az éjszakai és a nappali beosztás.</p>
				<p>- Ez a gyilkosság összefügghet a betöréssel... Hol teljesített azon a napon
                    szolgálatot az áldozat?</p>
				<p>- A nyílt idegosztály és a zárt osztály hallja között. A hallban kellett
                    találkozniuk Teddy Clayvel, átlag négy-öt percenként.</p>
				<p>- Hol van most Teddy Clay?</p>
				<p>Ezt egy másik ápoló tudta véletlenül. Nővérénél Walt-Hutchonsban, London
                    környékén. Nyomban telefonáltak, és mivel az ápoló maga jött a telefonhoz,
                    megállapították, hogy alibije kétségtelen.</p>
				<p>A sebhely nagyon furcsa volt. Egy aránylag széles bemeneti nyílás és jobb felé
                    egy mély karcolás, amely épp hogy a felhámon futott végig. A szúrás átjárta a
                    szívet. A gyilkos szerszámnak nincs nyoma. A tetem egy terítőn feküdt, amely
                    itt is, ott is lecsúszott a kerevetről, mintha a gyilkos előbb legyűrte volna
                    áldozatát, és rövid tusa után ejtette volna rajta a halálos sebet. Az áldozat
                    alig egy vagy két órája fekhetett itt, a rendőrorvos megállapítása szerint.
                    Alkonyatkor még beszélgetett a portással, és bejött az épületbe, azóta nem látta
                    senki. A kihallgatások, hogy volt-e haragosa, gyanakszanak-e valakire,
                    eredménytelenül végződtek. Közben a fényképész és a daktiloszkópus is elvégezték
                    dolgukat. Ujjlenyomatoktól nem lehetett sokat várni, mert az orvosok, ápolók
                    foglalatoskodtak a halott körül, hogy megállapítsák, lehet-e segíteni rajta.</p>
				<p>Amikor a rendőrség elment, Palmers elindult a szobája felé, de egy rövid
                    kopogással a szomszédos ajtón nyitott be, ahol Hilde Negrin lakott. Kettőjük
                    lakosztálya egymás mellett volt, és ez is okot adott a suttogásokra, melyek
                    szerint a tanár és Hilde Negrin között valamilyen gyengéd kapcsolat van.</p>
				<p>A nő ijedten nézett a belépő Palmersre. Éppen azon igyekezett, hogy a szobában
                    rendet csináljon. Az asztal és egy szék felborultan hevertek, apróbb holmik
                    szétszórva a földön, mintha dulakodtak volna a szobában.</p>
				<p>A főápolónő felegyenesedett. Néhány pillanatig mozdulatlanul nézték egymást.
                    Azután a tanár odament a nő íróasztalához, szétrakosgatta az írásokat, majd
                    csendesen mondta:</p>
				<p>- Hol van az az olló, amivel a leveleket szokta felvágni...</p>
				<p>- Nem tudom... Nincs ott?... - felelte és kérdezte egyszerre, riadtan.</p>
				<p>- Harry Brockhest egy ollóval szúrták le, amelynek egyik szára kicsúszott a döfés
                    közben, és csak végigkarcolta a bőrt, míg a másik behatolt a szívbe. Csodálom,
                    hogy a rendőrorvos ezt nem vette észre. Hol van innen az olló, Hilde?</p>
				<p>- Engem... gyanúsít? - kérdezte lihegve és sápadtan.</p>
				<p>- Több mint gyanúsítás. Miért van feldőlve minden a szobában? Hol az ágyterítője?
                    Nem mondtam a rendőrségnek, és a többiek is elfelejtették, hogy a személyzeti
                    szobában nincs plüsstakaró a kereveten. Ki vitte le innen a meggyilkolt ápolót,
                    akit a maga ollójával szúrtak le, és a maga ágyterítőjén fekszik e pillanatban
                    is, ha még nem szállították el?</p>
				<p>A nő kinyitotta a száját, nagy lélegzetet vett, hogy szóljon, azután
                    eszméletlenül a földre zuhant.</p>
			</div>
			<div type="chapter">
				<head>Tizenötödik fejezet</head>
				<p>A 11-es szobában, a Sir Felix mellé kirendelt ápoló mélyen hortyogott.</p>
				<p>- Tegyenek az arcára egy párnát vagy valamit - mondta Sir Felix -, így nem lehet
                    beszélgetni.</p>
				<p>Az ápoló kilenckor lépett szolgálatba, és Felix, azon a címen, hogy megállt az
                    órája, kiküldte őt a hallba. Ezalatt a Mr. Wilkie-től kapott folyadékot az ápoló
                    vacsorájába öntötte. Vacsora után azután az ápoló elbóbiskolt, elannyira, hogy
                    végigfektethették az ágyán, sőt később letakarhatták az arcát hortyogás ellen,
                    erre sem ébredt fel. Így nyugodtan tanácskozhattak hárman; Hickes főfelügyelő,
                    Mr. Wilkie és Sir Felix.</p>
				<p>- Nekem rendelkezésemre áll valamennyi alibi. Nem akar szemrehányás lenni,
                    főfelügyelő úr, de a rendőrség alig nézett utána alibiknek. Ha utánanéz, úgy
                    tanulságos dolgokat tapasztal - mondta az óriás, és mindenkit meglepett, hogy
                    most is sűrűn csücsörített és éppolyan hülyén nézett a szemüvege felett, mint a
                    társalgóban.</p>
				<p>- Ebben igaza lehet - bólintott a főfelügyelő. - Áttanulmányoztam a
                    jegyzőkönyveket, és csak éppen az ügyeletes ápolók, köztük szegény Harry
                    Brockhes, továbbá a titkár, akinek kulcsa van a széfhez és a főpénztáros, akinek
                    szintén kulcsa van hozzá, alibijére terjed ki a vizsgálat... Bocsánat, de ez a
                    csücsörítés olyan különös.</p>
				<p>- Hogy jobban sikerüljön a tünet, néhány rágógumit vettem, és sajnos, azt hiszem,
                    rászoktam ezáltal a rágógumira. Tehát a jövőben is csücsöríteni fogok.</p>
				<p>- Mi a csoda lehet, hogy ezt a Brockhest megölték?</p>
				<p>- Nem csoda. Brockhes a nyílt osztályon járkált, és percenként vagy kétpercenként
                    arrafele vihetett el az útja, amerre a széfekhez vezető dupla ajtó nyílik. Nincs
                    kizárva, hogy helyes az elméletem. Ő ugyanis hallhatott vagy tudhatott valamit.
                    Az ő alibijét igazolta Teddy Clay, Teddy Clay-ét igazolta Brockhes. Tizenegykor
                    egy nyugtalan beteg kirohant, akit ketten vittek be az előcsarnokból. Ez
                    mindkettőjük alibijét tisztázza. Mindenekelőtt szükséges, hogy elmélete legyen
                    az embernek, amin azután a felmerülő újabb adatok szerint változtathat.</p>
				<p>- Voltaképpen - mondta álmosan Hickes, aki közben kijózanodott - mit kíván
                    tőlünk, Mr. Wilkie?</p>
				<p>- Mindenekelőtt egy pohár whiskyt. Ennyit megkockáztathatnak, még az esetben is,
                    ha kiderülne, hogy adataim az önök számára értéktelenek.</p>
				<p>- Rendben van - bólintott Felix, és elővette whiskys üvegét, melyet az intézmény
                    az ilyen betegeknél, akiket izgatószer hatásától nem féltettek, a szabályok
                    felett szemet hunyva eltűrt.</p>
				<p>- Elsősorban, van-e gyanúsított?</p>
				<p>- Van - felelte a főfelügyelő, az első pohár whisky után kissé élénkebben. - Sir
                    Felix. Ön nem olvassa a lapokat?</p>
				<p>- A lapokat olvasom, de hm... Rendőri ügyekben az első hivatalos jelentés
                    gyanúsítottjai sűrűn bizonyulnak ártatlanoknak. Sir Felix Hontings bűnösségében
                    kételkedem. Ő a másnapi szökésben már bizonyos volt előző éjszaka, és ha újabb
                    botrányt akar a családjának, bizonyára talált volna szellemesebbet és kevésbé
                    becsületbe vágót.</p>
				<p>- Bravó! - helyeselt Sir Felix. - Halljuk a maga gyanúsítottját.</p>
				<p>- Szóval, számíthatok az együttműködésre?</p>
				<p>- El kell fogadnom - bólintott Hickes, és ismét whiskyt töltött. - Már csak azért
                    is, mert úgy állok majd itt végül, mint ön a csücsörítéssel. Mint alkoholista
                    távozom majd, a néhány napos elvonás után. Tehát halljuk a gyanúsítottját.</p>
				<p>- Kérem. Meg vagyok győződve André portás bűnrészességéről. - Mikor látta a két
                    ember mélységes csodálkozását, diadalmasan egy újabb rágógumit vett a szájába,
                    és hevesen csücsörített. - A rendőrség figyelmét túlságosan lekötötte a
                    falbontás. Nem fordítottak sok gondot a felfeszített szekrényekre, mivel ezek
                    nem voltak úgynevezett acélszéfek, és így könnyű munkája volt vele a betörőknek.
                    Láttam lefényképezve a szekrényeket. A betörő egyszerű módon járt el. Éket
                    szorított a zár alatti nyílásba, és egy erős nyomással kiugratta a zár nyelvét a
                    helyéről úgy, hogy szétrepedt körülötte a fa.</p>
				<p>- Ez természetes - mondta vállat vonva a főfelügyelő, és elgondolkozva egy
                    népdalt fütyörészett -, de mennyiben bizonyít ez André portás bűnössége
                    mellett?</p>
				<p>- Bűnrészest hangsúlyoztam. Ugyanis nem voltam rest beszerezni egy minden
                    tekintetben azonos szekrénysort az ittenivel. Azonos anyagú és vastagságú
                    duplaajtók mögött helyeztem el. Azután kiszámítottam a szanatórium alaprajzából,
                    hogy hány méter távolságra esik az előcsarnok dupla ajtajától a portásfülke.
                    Pontosan ilyen távolságra, hasonló fülkébe ültettem egy embert. Minden egyes
                    jókora pattanást, amellyel kitörte a zár nyelve a fát, az én emberem nagyon is
                    élénken hallott. Hiszen majdnem puskalövésnyi, éles hangról van szó, amely
                    éjszaka vagy hajnalban negyven alkalommal megismétlődött.</p>
				<p>- Hm... - mondta fejcsóválva a főfelügyelő. - Meg kell változtatnom a
                    magándetektívekről régebben megalkotott, hihetetlenül kedvezőtlen véleményemet.
                    No de ez az André öregember. Ön nem számít az idősebb korban elszarusodott
                    dobhártyára, bóbiskolásra...</p>
				<p>- Már úgy gondolja, hogy a Scotland Yard ilyesmire nem számít olykor? Mert én
                    számítottam rá. Anélkül, hogy a portásnak tudomása lenne erről, két orvos,
                    szinte huszonnégy órán keresztül, hallószervének érzékenységével foglalkozott.
                    Megállapításaik szintén tárgyi bizonyítékok a portás ellen. Hallása korához
                    képest normális. A pontosan megállapított intenzitású feszítés zajával egyforma,
                    pontosan lemért hallási ingerre a portás kitűnően reagált, éjszaka, álmából,
                    bóbiskolásából, minden alkalommal felriadt. De mert felette egy nyugtalan beteg
                    szerepében ismételte e koppanásokat az orvos, a portás minden alkalommal újra
                    elaludt. A koppanások annyival kisebb hangerejűek voltak, amennyivel a távolság
                    és a két ajtó csökkenti a felfeszítés zaját. A másik orvos mint boy tartózkodott
                    a portás közelében, és a kísérletem pontos grafikonja igazolja André
                    bűnösségét.</p>
				<p>- Kitűnő - mondta a főfelügyelő -, de mégis hibáztatom. A tudomására jutott
                    adatok alapján jelenthette volna nyomban a rendőrségen, hogy a portást így
                    őrizetbe vegyék.</p>
				<p>- Nézze - mondta kissé mélabúsan, bágyatag csücsörítéssel Wilkie. - Ha
                    lehetséges, intézkedjék, hogy eljárásaim miatt ne legyen a Scotland Yardnál
                    kellemetlenségem.</p>
				<p>Ebben a pillanatban nyílt az ajtó, és belépett egy kísértet. Várasszonyi ruhában,
                    krétafehéren, fején egy légcsavarnyi szalag, és mellékesen majszolt is valamit,
                    de ez nem akadályozta meg abban, hogy teljesen kísérteties arckifejezéssel és
                    holdkórosokra emlékeztető, nyújtott karral lépjen a szobába. Csak miután
                    becsukta az ajtót, fújt egy nagyot, és nyitotta ki teljesen két szép, csodálkozó
                    kék szemét.</p>
				<p>- Érdekes híreim vannak...</p>
				<p>- Engedje meg, Mr. Wilkie - szólt Sir Felix -, hogy bemutassam titkos nyomozó
                    különítményünk feltűnően láthatatlan, ötödik hadoszlopát, Ellen Grace nevű
                    menyasszonyomat. Ő régen szerepel itt mint házi kísértet, mindenhová belopódzik,
                    feltűnés nélkül mászkálhat bármikor az épületben. Olyasféle betegség ez, mint
                    önnél a csücsörítés vagy Mr. Hickes alkoholizmusa.</p>
				<p>- Halljuk Miss Grace-t - szólt a főfelügyelő, és szemei már ismét jókedvűen
                    csillogtak az italtól.</p>
				<p>- Tehát - mesélte izgatottan Ellen -, hazajárásom során eljutottam a Palmers
                    tanár és Hilde Negrin ajtaja előtt vezető folyosóra. Délután észrevettem
                    ugyanis, hogy a tanár átsiet saját lakosztályába, és visszatér a műszeres
                    táskájával. Vagy Hilde Negrin, vagy valaki más beteg lehetett ott. Később megint
                    arra vitt a szellemjárás, és világosan hallottam, hogy Hilde Negrin felzokog, és
                    azt mondja: “Ez nem lehet! Nem hiheti...” Mire a tanár pisszegett, és többet nem
                    hallottam. Húsz perc előtt, amikor hivatalosan az iroda és a tálaló között
                    szoktam kísérteni, ismét elmentem az emeleti folyosó két ajtaja előtt. Most jön
                    az érdekes... Adjanak egy cigarettát. - A korán elköltözött főnemesi hölgy
                    izgatottan rágyújtott, és mintha az egész ügy rendkívül vicces volna,
                    különleges, túlzó grimaszokkal hadarta a történetet. - Először azt láttam, hogy
                    Peter, a boy, levisz egy nagy bőröndöt. Azután eltávozott Hilde Negrin. Az
                    emeleti mellvéden kihajolva láttam, amint a földszinti előcsarnokba ér,
                    hallottam a följáró felől egy autó ajtaját becsapódni, halottam elindulni a
                    kocsit.</p>
				<p>- Az egész olyan, mintha a főápolónő valami váratlan esemény miatt elveszítette
                    vagy elhagyta volna ma az állását - mondta Wilkie.</p>
				<p>- A tanárt másodszor nem látta? - kérdezte a főfelügyelő.</p>
				<p>- Nem. Hilde Negrin egyedül távozott az épületből, és poggyásszal. Most
                    ellibegek, mert feltűnő lenne, hogy ennyit kísértek egy helyen. Ez a piszok
                    Jagodek ugyanis állandóan szemtelenül vigyorog rám, mintha nem tartaná a
                    bajomat elég komolynak.</p>
				<p>- Ha van mersze - mondta a főfelügyelő -, legyen olyan félelmetes, és kísértsen a
                    földszinti folyosón, ahol a gyilkosság történt, menjen végig a hallon odáig,
                    ahol az előcsarnok előtt a zárt osztály végződik. Le mer menni? </p>
				<p>- Egy néhai számára egyenesen kellemes megbízás - felelte könnyedén Ellen -,
                    hiszen tudvalevőleg odalenn már nem fáj semmi.</p>
				<p>Miután a néhai távozott, egy ideig hallgattak. Lehet, hogy az eset nincs
                    összefüggésben az ő ügyükkel, és a tanár, akinek intim kapcsolata a főápolónővel
                    közismert, valamiért összeveszhetett Hilde Negrinnel.</p>
				<p>- Mindenesetre, minden titokban tartott história érdekes a nyomozás
                    szempontjából. Azt hiszem, legokosabb - tanácsolta Wilkie -, ha főfelügyelő úr
                    holnap intézkedik André portás előéletének felderítéséről.</p>
				<p>- Ez csakugyan fontos - mondta a főfelügyelő, és feljegyezte a noteszába. </p>
				<p>Kopogtak, majd belépett doktor Huzli. Némi gyanakvással tekintett a három
                    ápoltra, és óvatosan hozzájuk lépett.</p>
				<p>- Bocsánat, uraim... doktor George Huzli vagyok, hatósági orvos.</p>
				<p>- Ebből majd itt kigyógyítják - felelte megnyugtatóan a főfelügyelő. - Most a fő,
                    hogy éjszaka aludjék és jól táplálkozzon...</p>
				<p>- Kérem, én valóban hatósági orvos vagyok...</p>
				<p>- Miért? - csattant fel dühösen Mr. Wilkie - én talán nem vagyok valóban az angol
                    király?!</p>
				<p>- Nyugodjék bele - mondta Sir Felix -, ez az úr szintén valóban angol király, és
                    általában itt az a helyzet, hogy a betegek rangját és címeit senki nem vonja
                    kétségbe, azt csak az épületen kívül elterülő roppant nagy bolondház lakói
                    teszik. Ezért tehát ne legyen ideges, mert kénytelen lennék felkelteni az
                    ápolót, aki pedig jól alszik.</p>
				<p>- De kérem! - csodálkozott az orvos - ön emlékezhet már délutánról, hogy ebben a
                    minőségemben beszéltem...</p>
				<p>Nem folytathatta, mert Mr. Wilkie erélyesen leintette.</p>
				<p>- Én is már délután közöltem Sir Felixszel, hogy az angol uralkodó vagyok.</p>
				<p>Az orvos néhány másodpercig szomorúan és zavartan tűnődött. Nem olyan könnyű,
                    szakszerű őrültek között, saját épelméjűségét bebizonyítani. Elhatározta, hogy
                    felhagy ezzel.</p>
				<p>- Kérem - mondta -, nekem az a rögeszmém, hogy a rendőrség megbízott egy hölgy
                    elmeállapotának felülvizsgálásával, ki saját bevallása szerint már régebben
                    elhunyt, és az előbb itt volt. Megtudhatnám, hogy mit beszélt önökkel?</p>
				<p>- Panaszkodott - felelte Sir Felix. - Állandóan az az érzés gyötri, mintha egy
                    kellemetlen, idős úr járna a nyomában, és ezt most majd meglesi, hogy végezzen
                    vele. Erre a célra őfelsége VIII. Henrik rendelkezésére bocsátott egy
                    konyhakést.</p>
				<p>Doktor Huzli elfehéredett. Nagyot nyelt, és jegyzett valamit.</p>
				<p>- Megtudhatnám, hogy... mit beszélt... au!</p>
				<p>Miután szerették volna folytatni a tanácskozást, Mr. Wilkie, ki az egyszerű
                    eljárások híve volt, egy nyugodt, elegáns gesztussal, jóízűen beleharapott
                    doktor Huzli kezébe. Ugyanakkor a főfelügyelő buzogányszerűen emelte meg a
                    whiskys üveget, és a hatósági orvos egy másodperc múlva eltűnt. Sajnos nyomban
                    utána megjelent Jagodek:</p>
				<p>- Hol az angol király?! - mondta izgatottan.</p>
				<p>- Szégyellheti magát, Jagodek - korholta Sir Felix -, minden valamirevaló
                    állampolgár tudja, hogy őfelsége, néhány heti balmorali tartózkodását
                    leszámítva, a Buckingham palotában tartózkodik, úgyszólván állandóan.</p>
				<p>- Valaki egy konyhakést adott annak a nőnek...</p>
				<p>- Miss Grace-t gondolja? - lépett eléje Sir Felix, és Jagodek habozott, hogy mint
                    főápoló meghátráljon-e, a Döblingben sikerrel elvégzett, dühöngő szakos
                    bizonyítványa ellenére. A főfelügyelő békítőleg szólt közbe:</p>
				<p>- Ugyan hagyja, Sir! Bolondabb enged!</p>
				<p>- Nézze, Jagodek, magának nálam havi hatvanfontos állása van, és miután az
                    ellátást nem veszi igénybe, tehát az is jár. Ajánlom, hogy ezt vegye
                    figyelembe.</p>
				<p>- Én azt hittem, hogy...</p>
				<p>- Ne közölje velem, hogy miket szokott hinni. Eljárására megfelelő mentségül
                    szolgál, hogy a rendőrhatóság felkérésére végezte ápolói kötelességét, és nem
                    látok okot rá, hogy felmondjak magának. Természetesen, ha szerencsétlen és beteg
                    menyasszonyommal szemben megtagadja a köteles tiszteletet...</p>
				<p>- Kérem, csak a konyhakés miatt.</p>
				<p>- Nem adtunk itt senkinek konyhakést. Ugrattuk azt az öreg orvost. Maga meg
                    nyissa ki jól a szemét, Jagodek, és ha valami furcsát tapasztal, azt mondja meg
                    nekünk, akkor lehet, hogy a jövő hónapra is alkalmazom. Elsősorban ne vegye
                    észre, hogy kollégája előbb feküdt le aludni, mint én, mert ahol egy Jagodek
                    főápoló vigyáz a betegekre, ott nem szükséges, hogy egy ilyen kezdő állandóan a
                    gentlemanek nyakán kuksoljon csak azért, mert elmebeteg. Azután meg itt nyomozok
                    abban az ügyben, amit a sógorával megbeszéltem. Minden jelentéktelen észrevétele
                    fontos lehet. Próbálja például megtudni, hogy Miss Hilde Negrin miért költözött
                    el a szanatóriumból.</p>
				<p>- Tessék?... Éppen most beszéltem vele, hogy egy nyugtalan betegnek orvosságot
                    adjon.</p>
				<p>Pillanatnyi csend támadt.</p>
				<p>- Hol beszélt vele? - kérdezte önkéntelenül felemelkedve a főfelügyelő.</p>
				<p>- Bekopogtam a lakosztályára, kimonóban volt, mint általában éjjel, azután kiadta
                    a gyógyszert, és eljött a beteghez, megnézni, hogy felköltse-e a főorvos
                    urat.</p>
				<p>... Amikor Jagodek kiment, összenéztek. Mi ez?...</p>
				<p>- Az biztos - kérdezte a főfelügyelő -, hogy Miss Grace csak tetteti magát?</p>
				<p>- Biztos - mondta Felix. - Sokféle bogara van, de azt határozottan állíthatom,
                    hogy mind a Trafalgar Square-i kivégzés, mind a hazajárás, teljesen alaptalan.
                    Az unokanővérem inspirálta erre az alakításra.</p>
				<p>- Ön lehetségesnek tartja, hogy Hilde Negrin elköltözött egy órával ezelőtt, és
                    máris újra szolgálatban van?</p>
				<p>- Ha lehetségesnek tartom, hogy falbontással gyanúsítsanak - felelte Felix vállat
                    vonva.</p>
				<p>Most váratlanul nyílt az ajtó, és izgalmában minden mókáról megfeledkezve, Ellen
                    érkezett.</p>
				<p>- Különös dolgok vannak a földszinti folyosón - lihegte. - Kétszer sétáltam
                    végig, mert mintha hangokat hallottam volna a hatos számú ajtó mögül...</p>
				<p>- Ott történt a gyilkosság - mondta a főfelügyelő.</p>
				<p>Mind a hárman ideges várakozással néztek a lányra. Ez gyorsan lehajtott egy kis
                    whiskyt.</p>
				<p>- Amikor másodszor visszafelé jöttem ezen a majdnem teljesen sötét folyosón,
                    kivágódott a szoba ajtaja. A falhoz lapultam, valamivel távolabb. Egy fojtott
                    férfihang azt mondta: “Nyomorult...” és néhány puffanást hallottam, mintha
                    verekednének. A szobában nem égett a villany, úgyhogy nem tudtam
                    megkülönböztetni őket... És most hallgassanak ide. - Mély lélegzetet vett... -
                    Amikor feljöttem a lépcsőn, a hátsó lépcső felől, az emeletre, szemben, a
                    főlépcső felől érkezett Palmers sietve, deranzsirt ruhában, porosan és... és egy
                    zsebkendővel elfedte az arcát... Amikor a csillár alá ért, láttam, hogy a
                    zsebkendő véres... Gyorsan besietett a szobájába...</p>
				<p>Sokáig hallgattak.</p>
				<p>- Persze, jó volna tudni, ki volt a másik... - tépelődött a főfelügyelő.</p>
				<p>- Ha nem tartozik is az ügyre - mondta Wilkie -, pokolian érdekes. Mondja, Miss
                    Grace, biztos ön abban, hogy Hilde Negrint látta poggyásszal együtt távozni?</p>
				<p>- Abban biztos vagyok! Láttam végigmenni a kivilágított folyosón, láttam az
                    előcsarnokban fentről, a boy vitte a bőröndjét, és ő a kistáskáját, kalapban,
                    felöltőben, kesztyűben...</p>
				<p>- Itt csak a harmadik ismeretlen személy lehet gyanús, akit Miss Grace nem látott
                    - mondta Wilkie. - Hilde Negrin a falbontással kapcsolatban nem jöhet szóba.
                    Palmers tanár sem, aki tiszteletre méltó személyétől eltekintve, este tíz óra
                    után, frakkban távozott, hogy részt vegyen egy zárt körű, évente ismétlődő,
                    orvosi banketten. És...</p>
				<p>- Várjon csak - mondta a főfelügyelő. - Ne higgye, hogy a Scotland Yard kizárólag
                    baklövések elkövetésével foglalkozik. Palmers tanárnak nincs alibije. Ő ugyan
                    frakkban távozott a szanatóriumból, de az orvosi bankettre nem érkezett meg. A
                    nyomozás, Sir Felix kétségtelen bűnösségének tudatában, erre a részletre nem
                    terjedt ki.</p>
				<p>- No de hát csak nem gondolja, hogy a nagyhírű és vagyonos...</p>
				<p>- Nagy hírű - bólintott a főfelügyelő -, de ami vagyonosságát illeti,
                    megállapítottam róla, hogy amennyiben ebben a hónapban tizenötezer fontot kitevő
                    különböző kötelezettségeinek nem tesz eleget, úgy a highgate-i szanatórium máris
                    csődtömegnek tekinthető.</p>
				<p>Nyugodtan mondta el mindezt Hickes, a hatás mégis döbbenetes volt...</p>
			</div>
			<div type="chapter">
				<head>Tizenhatodik fejezet</head>
				<p>Az izgalmas éjszaka után, mintha álom lett volna az egész, reggelre semmi nyoma
                    nem látszott az eseményeknek. Palmers tanárt sajnálták, mert, mint mondta,
                    elbotlott éjszaka a lépcsőn, és megütötte az arcát. Hilde Negrin vidáman
                    társalgott a betegekkel az idegosztályon csakúgy, mint azelőtt.</p>
				<p>Hickes változatlanul részeges volt, bár csak napi fél üveg whiskyt kapott már, de
                    annyit sem bírt alkoholhoz nem szokott szervezete.</p>
				<p>Mr. Wilkie szorgalmasan csücsörített, Sir Felix ernyedetlenül lustálkodott, Miss
                    Ellen Anna Emerencia földi maradványainak képviseletében egy pénzügyőri
                    szemlészhez méltó buzgalommal végezte hazajárását, Prosley úr Mr. Murdock és
                    fiai hangulatai szerint jó- vagy rosszkedvű volt.</p>
				<p>Lady Anna, a többszörös özvegy, most már csak igen ritkán kereste Sir Felix
                    társaságát, mert megboldogult Anna Emerencia kétszer is leöntötte
                    csokoládékávéval.</p>
				<p>Délután váratlanul meglátogatta Sir Felixet egy régi jó ismerőse, akit doktor
                    Blondey néven mutatott be társaságának, és jelezte, hogy az illetőnek semmi baja
                    sincs, teljesen normális, de ezt senki sem hitte el neki, a látogató meglepő
                    öltözéke miatt. Blondey ugyanis, hogy úri mivoltát igazolja, egy szerinte nagyon
                    finom, talpig zöld, kékes kockákkal és barnás csíkokkal tarkított ruhában jelent
                    meg. Még doktor Gordon is figyelmesen megnézte, és érdeklődött, hogy nem
                    szokott-e időnként szaggatást érezni a fejében.</p>
				<p>Jagodeket a doktori cím meglepte, és sértette kissé, hogy sógora feléje se néz,
                    de mégsem leplezte le az ipsét.</p>
				<p>Csak akkor támadt némi zavar, amikor a kedves, részeges, bolond Hickes megjelent,
                    és a zöld ruhájú jövevény, a főfelügyelő üdvözlésül feléje nyújtott keze láttán,
                    két karját a magasba emelte.</p>
				<p>- Nyugalom, Gumiblondey - mondta Hickes, alvilági néven említve a falbontót, akit
                    világhírű, zajtalan működése miatt tüntettek ki a gumi előnévvel. - Itt állott
                    elő az a bolond helyzet, hogy maga bármikor szabadon távozhat, és én nem
                    hagyhatom el az épületet.</p>
				<p>- Ha ezt elmesélem a fiúknak, a világ legszenzációsabb vicce lesz belőle a
                    londoni alvilágban. Már magában véve az, hogy távozhatom valahonnan, ahol Mr.
                    Hickes jelen van.</p>
				<p>Ezután vidáman meguzsonnáztak, és este felmentek a szobájukba. Blondey ekkor
                    felkereste sógorát, aki éppen beosztotta az új szolgálatosokat. A néhai Harry
                    Brockhes helyére új ember került Sir Felixék folyosójára: Teddy Clay. Később
                    megvacsoráztak, és iszogattak Blondey konyakjából, amit ez egy fémflaskában
                    hozott magával. Jagodek ezután rövidesen elaludt, mint a tej.</p>
				<p>Blondey bement elköszönni Sir Felixhez. A folyosó még nyüzsgött a fekvéshez
                    készülő betegektől. Sir Felix ápolója békésen aludt, és három úr, látszólag
                    nagyon nyugodtan, de valamiféle belső izgalom feszültségével ült az asztalnál: a
                    házigazda, Mr. Wilkie és Hickes főfelügyelő.</p>
				<p>Tíz óra után minden elcsendesedett. Kinyitották az ajtót, és ezt azzal indokolták
                    a hall és a depó között fel és alá járó Teddy Clay előtt, hogy fülledt a levegő,
                    és nem árt egy kis légvonat. Tíz perc múlva kissé nyugtalanul nézett egymásra a
                    három ember.</p>
				<p>- Hm... - mormogta Mr. Wilkie. - A kivárás ritkán vezet jóra. Ha nem sikerül, ki
                    felel az időért... Volt már néhány nyom.</p>
				<p>- Meglátjuk... - dünnyögte a főfelügyelő. Körülbelül ugyanakkor belépett az
                    ápoló, és körülnézett.</p>
				<p>- Bocsánat... Önök zörögnek itt valamivel?</p>
				<p>- Igen - felelte mosolyogva Mr. Wilkie. - Ledobáltunk néhány dobozt az
                    asztalról.</p>
				<p>Az ápoló eltávozott az előcsarnok felé. A három ember megkönnyebbülten
                    összenézett. Néhány perc múlva, kissé türelmetlenebbül, ismét megjelent az
                    ápoló.</p>
				<p>- Önök zörögtek...</p>
				<p>Észre sem vette, ahogy Mr. Wilkie becsukta mögötte az ajtót, csak akkor döbbent
                    meg, amikor az “elvonós” Hickes egész szorosan eléje állt, és szavába
                    vágott.</p>
				<p>- Anglia legügyesebb falbontója kísérletből szétszedi a depó és a széfek
                    helyiségét elválasztó téglákat. Különben Hickes főfelügyelő vagyok a Scotland
                    Yardról.</p>
				<p>Az ápoló első pillanatban nem értette, miről van szó. De a csendben most már
                    tisztán hallotta a lehulló falrészek megismétlődő zörejét, és érezte, hogy
                    leleplezték.</p>
				<p>- Hogy van az, Mr. Clay - lépett eléje vádlóan Sir Felix -, hogy ön akkor, amikor
                    én állítólag a falbontás munkáját végeztem, semmit sem hallott?</p>
				<p>Az ápoló riadtan megfordult, mint aki menekülni akar. Az ajtóban ekkor már Wilkie
                    állt. Gumit rágott, és csücsörített hozzá, mint egyébként, de jobb keze a hátsó
                    zsebében volt.</p>
				<p>- Én az egészet nem értem ezzel a zörgéssel... és... a...</p>
				<p>- Már mondtam - szólt Hickes -, hogy a Scotland Yard megbízásából mint beteg
                    nyomozok az ügyben - futólag orra alá tartotta Clay-nek a rendőrség
                    igazolványát. - Ha alakoskodik és nehézségeket csinál, akkor megbilincselem, és
                    beviszem nyomban a rendőrségre. Ha megkönnyíti a nyomozás munkáját, ez magára
                    nézve is előnyt jelent.</p>
				<p>- Én nem tudok semmiről! - állította hevesen Clay.</p>
				<p>- Ez semmit sem változtat azon, hogy letartóztatom. Hazudik. Jobban tenné, ha
                    bevallaná, kik voltak a bűntársai.</p>
				<p>Eddig alig hangzott el egy hangos szó. Fojtott, drámai hangulata volt a kis
                    szanatóriumi szobának, ahol közrefogták a falfehér ápolót.</p>
				<p>- Jöjjön ki a folyosóra! - mondta Hickes. - De figyelmeztetem, hogy a szökés
                    lehetőségét meggátoltam.</p>
				<p>Egyszerűen megfogta a karjánál az ápolót, keményen, azután kivezette a folyosóra.
                    Sir Felix és Wilkie közrefogták Clay-t. Az ápoló halálsápadtan, némán követte
                    őket.</p>
				<p>Fel és alá járkáltak. Valahányszor a depó felől halk puffanások nesze
                    hallatszott, az ápoló mindig nyelt egyet.</p>
				<p>- Ön azt állította a kihallgatásán, hogy nem hallott semmit reggel hétig. Egyes
                    téglák, igen magasról, a túloldalra hullottak át, mint ezt a falrészekből
                    megállapították. Most egyetlen ilyen koppanás sem fordul elő. Most nem kontár
                    dolgozik odabenn, hanem a legügyesebb falbontó. És önnel együtt valamennyien
                    halljuk. Nem gondolja, hogy okosabb lenne őszintén megmondani mindent?</p>
				<p>Sir Felix most Hilde Negrint pillantotta meg az előcsarnok üvegajtaja mellett. A
                    nő izgatottan figyelt, mire Daughter Hill grófja jó hangosan így szólt Teddy
                    Clay-hez:</p>
				<p>- Nézze, magára így is, úgy is rábizonyult a bűnösség, a konokságával csak árt
                    magának. A főfelügyelő úr itt nyomban folytathatná a vizsgálatot, ha maga
                    őszintén bevallana mindent.</p>
				<p>Elérte, amit akart. Hilde Negrin hirtelen közéjük toppant.</p>
				<p>- Miről van itt szó... - kérdezte ijedten, és egyikükről a másikra nézett.</p>
				<p>- Kérem - szólt gyorsan az ápoló -, vallani akarok, de szíveskedjék Miss Negrint
                    eltávolítani.</p>
				<p>- Hallgasson - mondta nyersen a főfelügyelő. - Majd ha kérdezem, akkor fog
                    vallani. De hogy vallani fog, abban bizonyos lehet. Parancsoljon, Miss Negrin.
                    Hickes főfelügyelő vagyok a Scotland Yardról - folytatta udvariasabban, és
                    megmutatta az igazolványát. - Mr. Wilkie-vel, aki magándetektív, betegnek
                    álcázva nyomoztunk a falbontás ügyében.</p>
				<p>A főfelügyelő, aki nyomban megértette Felix emeltebb hangjának okát, a nő
                    megjelenésére egész nyersen és hivatalosan bánt az ápolóval, mert ösztönösen
                    érezte, hogy a nő kevésbé tud uralkodni az idegein, és megijedt az ápoló
                    helyzete miatt.</p>
				<p>- És miért vették őrizetbe... - hebegte - Mr. Clay-t?</p>
				<p>- Egy hivatásos falbontó segítségével megállapítottuk, hogy félrevezette a
                    rendőrséget, amikor azt vallotta, hogy nem hallott semmit a bűntény
                    éjszakáján.</p>
				<p>- Hazudtam kérem, és vallani akarok, ha Miss Negrin...</p>
				<p>- Hallgasson! - mondta a detektív, és durván megragadta a fiatalember karját. A
                    nő felsikoltott, és Clay egy pillanatra halálosan elsápadt, lehunyta a szemét,
                    és megtántorodott.</p>
				<p>- Nono! - mondta Mr. Wilkie, és izgalmában papirossal együtt vette be a
                    rágógumit. - Maga rosszul van? - És egy rövid ütéssel a fiatalember vállára
                    csapott, aki nagyot kiáltott.</p>
				<p>A magándetektív szinte ugyanakkor kiáltott.</p>
				<p>- És gyilkosság gyanúja miatt is őrizetbe veheti, Hickes! A vállán valószínűleg
                    megtalálja Harry Brockhes késének a nyomát.</p>
				<p>Mielőtt Teddy Clay felocsúdhatott volna, Hickes már feltépte a zubbonyát, és
                    látszott, hogy az inge alatt kötés púposodik, amely most lassanként átvérzett,
                    Hickes főfelügyelő rántásától és Wilkie ütésétől...</p>
				<p>- Hol sebesült meg?!</p>
				<p>Az ápoló a fal mellett levő párnázott padra roskadt, és kezébe temette az arcát.
                    Sir Felix, aki közben a szobájába ment, most megjelent a whisky üveggel, és
                    odanyújtotta.</p>
				<p>- Igyék, Clay...</p>
				<p>Látták, hogy az ápoló valóban küzd a rosszulléttel, hajába mélyülő ujjai
                    elvértelenedett, kékesfehér színnel vibráltak, ahogy előrehajolt. Hilde Negrin
                    eddig dermedten állt, képtelenül arra, hogy megszólaljon. Most elvette Felixtől
                    a whisky üveget, és letérdelve az ápoló mellé, gyengéden a szája elé
                    tartotta.</p>
				<p>- Igyál Teddy, és ne félj... Elmondunk majd mindent őszintén, és nem lehet semmi
                    baj, mert nem tettünk semmi rosszat.</p>
				<p>- Ez lenne életem legnagyobb szenzációja - mondta Mr. Wilkie.</p>
				<p>Néhány másodpercnyi szünet után ismét felhangzott a halk puffanások nesze.</p>
				<p>- Szóval ön, Mr. Wilkie, tisztán hallja, hogy a depó felől állandóan gyanús zaj
                    észlelhető? - kérdezte Sir Felix.</p>
				<p>- Hogyne. Az ápoló is hallotta.</p>
				<p>- Én is világosan hallom. És ön, Miss Negrin? Hallja ezeket az apró
                    koppanásokat?</p>
				<p>- Igen - felelte a főápolónő. - Teddy Clay akkor éjjel azért nem hallotta, mert a
                    falbontás elkövetésekor vendégem volt a lakásomban, együtt vacsoráztunk, és csak
                    hajnalban foglalta el újra az ügyeletes helyét.</p>
				<p>Nagy csend volt. A három ember összenézett.</p>
				<p>- Nem hiszem, Miss Negrin, - mondta a főfelügyelő -, hogy az ön alibijét
                    elfogadhatjuk. Különösen, ami Harry Brockhes meggyilkolását illeti.</p>
				<p>- Harry Brockhes rám támadt - szólalt most meg az ápoló - mert durvasága miatt
                    Miss Negrinnél rendre utasítottam. Kést rántott, és én önvédelemből felkaptam az
                    asztalon heverő ollót. Amikor másodszor akart szúrni, megelőztem... - Kimerült
                    suttogással fejezte be - egy döféssel...</p>
				<p>- Hogy került a tetem a szobájába?</p>
				<p>- Egy terítőbe csavartam, hogy ne vérezze be a folyosót... Egy alkalmas
                    pillanatban a cselédlépcsőhöz osontam, levittem a szobájába...</p>
				<p>- Nem volna okosabb, ha elejétől mondaná el az egészet? Miss Negrin vagy maga,
                    Clay? - vetette közbe Felix.</p>
				<p>- Nincs sok elmondanivalóm - mondta nyugodtan a nő. - Az egyetemen, egyik
                    tanulmányutamon ismerkedtem meg Teddyvel, aki akkor még orvosnövendék
                    volt...</p>
				<p>- És most?</p>
				<p>- Fél éve kész orvos. Csak azért vétette fel magát ápolónak, hogy a közelemben
                    lehessen. Palmers tanár nagyon jó volt hozzám. Amikor elfogyott a pénzem, és
                    vissza kellett volna mennem Amerikába, idevett főápolónőnek, hogy tanulmányaimat
                    folytathassam. Egy évem van hátra... Később észrevettem, hogy a tanár belém
                    szeretett... és... - pirultan, zavartam folytatta - féltem, hogyha teljesen
                    viszonzatlanul hagyom az érzelmeit... esetleg megvonja nagylelkűségét,
                    támogatását... talán nem is volt okom arra, hogy ezt higgyem... de hát nő
                    vagyok, ha nem is éppen idealista. Szóval, a tanár joggal hihette, hogy nem csak
                    a pártfogó, hanem a férfi is fontos számomra... Természetesen Teddyről, akivel
                    szeretjük egymást, fogalma sem volt... Amikor hallottam, hogy elmegy este a
                    bankettre, meghívtam Teddyt... és megkértük Harry Brockhest, hogy ne árulja el
                    kollégáját... Nem tudom miért, de a tanár valami miatt gyanút fogott, és egy
                    órát sem lehettünk együtt, amikor váratlanul betoppant. Úri módon viselkedett.
                    Őszintén megmondtam neki mindent, mire azt felelte, hogy biztosíthat további
                    jóindulatáról, és hivatalosan nem vesz tudomást Teddy mulasztásáról...</p>
				<p>- És azután?</p>
				<p>- Elment a bankettra - mondta nyugodtan a nő. Mind a három férfi uralkodott
                    annyira az arcán, hogy meglepetésüket Miss Negrin nem vette észre, tehát
                    folytatta. - Amikor kiderült a falbontás, Harry Brockhes nem akarta hinni, hogy
                    mi erről éppoly keveset tudunk, mint ő. Azt hitte, hogy Teddy becsapta, sőt én
                    is becsaptam, és mialatt ő a túlsó folyosón sétált, Teddy betört a depóhoz. Ezen
                    a szerencsétlen napon olyan módon lépett fel velem szemben, hogy ha Teddy nincs
                    ott, nem is tudom, mi történik. Megsértett, Teddy arcul ütötte... Egy pillanat
                    alatt történt, megvillant a kés... azután láttam az ollót, Teddy vállából ömlött
                    a vér, és levitte a tetemet és... és...</p>
				<p>- És?</p>
				<p>- Ennyi az egész.</p>
				<p>- Hm... - a főfelügyelő mereven nézte. - És miért költözött ön el, miért tért
                    mégis vissza és - detektívösztönnel, találomra hozzátette - miért verekedett a
                    meggyilkolt szobájában Teddy Clay és a professzor?</p>
				<p>Most a nő lábai gyengültek el hirtelen úgy, hogy le kellett ülnie, és csak ezt
                    hajtogatta:</p>
				<p>- Istenem... Istenem...</p>
				<p>Váratlanul Teddy Clay nyerte vissza határozottságát.</p>
				<p>- Ostobaság volna megkísérelni, ebben a helyzetben, hogy a professzort kíméljük,
                    Hilde. - Felemelkedett, és megigazította a kabátját. - Nem bízom abban, hogy
                    hitelt adnak a szavaimnak, de ha már őszintén beszélünk, ne hallgassunk el
                    semmit.</p>
				<p>- Szerintem is az a leghelyesebb - mondta Hickes.</p>
				<p>- A tanár megállapította, mialatt itt volt a rendőrség, és a tetemet vizsgálták,
                    hogy Brockhest ollóval szúrták le, amelynek egyik ága kicsúszott, és
                    végigkarcolta a sebhely mellett a bőrt. Ekkor felment Hildéhez, ahol még
                    rendetlenség volt, és látszottak a dulakodás nyomai. Hildétől tudom, ami
                    történt. Ő kímélni akarta a professzort, de hát úgysem lehet. Egy nagyon heves
                    jelenet végén megmondta Hildének, hogy szenvedélyesen szereti, és nem akar róla
                    lemondani. Hilde elég naiv volt, és elmondta, hogy én öltem meg, önvédelemből,
                    Brockhest. Palmers tehát Hildét kezdte zsarolni. Azt követelte hallgatásáért,
                    hogy költözzön el a szanatóriumból, és ne találkozzék többé velem. Hilde ezt
                    teljesíteni is akarta, miattam. De azt még Hildének sem mondtam el, amit közben
                    egy lapból meg a tanár sofőrjétől megtudtam: Palmers akkor azt mondta, hogy
                    visszamegy a bankettre, de nem ment. Az is tudtam, hogy súlyos anyagi gondokkal
                    küzd, és szanatóriuma ebben a hónapban végső válságba kerül. Meg voltam tehát
                    győződve arról, hogy ő bontotta ki a falat, és ezt tehette akár csákánnyal is,
                    hiszen a folyosó a hallig elhagyatott volt. Amikor láttam, hogy Hilde autón
                    távozik, éppen a kertből jöttem. Megállítottam a kocsit, és kértem, hogy várjon
                    ott. Kerestem a tanárt, akivel végül Harry Brockhes szobájában találkoztam;
                    éppen Hilde ágyterítőjét akarta elvinni, mert az könnyen nyomra vezethetett
                    volna. Összeverekedtünk. Annyira indulatosan támadt nekem, amikor közöltem, hogy
                    nincs alibije, a félelem és a féltékenység szintén elvette a józan eszét...
                    Később újra felmentem hozzá, és követeltem, hogy Hildét vegye vissza, és ne
                    merje zsarolni. Közben, úgy látszik, megtört és belátta, hogy súlyos anyagi
                    helyzete, az alibi hiánya csakugyan végzetes helyzetbe hozhatják a nyomozó
                    hatóságok előtt. Teljesítette kívánságomat, visszahívta újra Hilde Negrint, és
                    velem vagy negyedórát még elbeszélgetett. Szomorúan mentegetőzött, hivatkozott
                    arra, hogy az ő korában a szerelem már nemegyszer ragadtatott ilyen méltatlan
                    tettekre embereket. Az volt az impresszióm, hogy igazán sajnálja és szégyelli,
                    amit tett. Én megmondtam, hogy önvédelemből szúrtam le Brockhest, és amint
                    meglátta a sebemet, ő maga azonnal bekötözött. Megkérdezte, hogy csakugyan
                    bűnösnek tartom-e őt a betörésben. Megmondtam, hogy nem tartom bűnösnek. Önök
                    előtt is őszintén kijelentem, hogy a látszat ellenére képtelennek tartom
                    Palmerst arra, hogy aljasságot kövessen el. Most tudnak mindent az urak. De hogy
                    ki követte el a betörést, az szerintem e pillanatban éppoly rejtélyes, mint
                    eddig volt.</p>
				<p>Sokáig álltak ott hárman, akik idáig kinyomozták az ügyet. Végül Sir Felix vállat
                    vont, és ezt mondta:</p>
				<p>- Idehallgasson, Hickes, nem tehetek róla, én ezt az egész históriát úgy, ahogy
                    van, elhiszem.</p>
				<p>- Én is - mondta Hickes -, ennek ellenére le kell tartóztatnom Clay-t, már csak a
                    gyilkosságért is, ami, úgy hiszem, nem jár majd túlságosan súlyos
                    következményekkel, ilyen szúrt sebbel a vállán. De sajnos, le kell tartóztatnom
                    Palmers tanárt is, ha nem tud alibit igazolni.</p>
				<p>- Ez baj - mondta Mr. Wilkie szomorú csücsörítésekkel -, mert ha a tanárt
                    letartóztatja, és utóbb kiderül az ártatlansága, nem beszélve arról, hogy mint
                    gentlemannek mit jelent ez, de biztos a csőd, mert hitelét az eset
                    nyilvánosságra jutása végképp kivégzi.</p>
				<p>- Kérem - mondta Sir Felix. - Hajnalig ráérünk dönteni. Talán addig sikerül
                    megtudni, hogy ki volt a tettes? Mert valaki volt! Valaki, aki ismerte az itteni
                    szokásokat, a terepet...</p>
				<p>- Ezt megpróbálhatjuk - mondta Hickes. - Azt ajánlom, menjünk be valamennyien az
                    irodába, nekem néhány utasítást kell adnom, ami sajnos halaszthatatlan... </p>
				<p>Most elölről kezdődött a küzdelem: néhány óra alatt felderíteni az igazságot,
                    vagy letartóztatni Palmers professzort, az ismert egyetemi tanárt, a szanatórium
                    igazgatóját.</p>
			</div>
			<div type="chapter">
				<head>Tizenhetedik fejezet</head>
				<p>Hickes először utasította a betegként felvett és parancsra váró két detektívjét,
                    hogy az emeleti folyosón vigyázzanak, mert további intézkedésig a tanár nem
                    hagyhatja el az épületet. Azután bement a falbontóhoz.</p>
				<p>- Nem vagyok megelégedve veled - mondta Blondey-nek. - Nagyon hangosan
                    dolgoztál.</p>
				<p>- Főfelügyelő úr! Nézze meg ezt a nyílást! Életem remekműve! Ilyen vacak
                    téglákkal, mint ezek, ritkán akad dolga az embernek! Úgy dolgoztam, mint egy
                    árnyék!</p>
				<p>- Jó, jó. De mi a véleményed erről a másik nyílásról?</p>
				<p>- Megnéztem magamnak, mielőtt munkához láttam. Hát kérem, az nagyon érdekes.
                    Szakember csinálta, ez biztos. Nézze meg, hogy szedte ki a téglákat! Egyetlen
                    laza téglát sem hagyott benn! Látja, itt keresztbe, itt meg hosszába mennek a
                    téglák; kezdő még véletlenül sem képes arra, hogy pontos egymásutánban, egyetlen
                    hiba nélkül, még felülről is úgy szedje ki a téglákat, hogy ne maradjon
                    egyetlenegy sem függve, támasz nélkül vagy kis támasszal, nehogy átbújáskor
                    magával rántsa a fal nagy részét. Szóval, betörőmunka, az biztos. De az is
                    biztos, hogy a tettes nem vigyázott a csendre! Mert átesett egy csomó tégla.
                    Különben ehhez maga is ért, megnézheti, hogy így van-e.</p>
				<p>A főfelügyelő alaposan utánanézett a falbontó állításainak.</p>
				<p>Hm... Valóban nem mondhatja majd a főtárgyaláson nyugodt lélekkel, hogy ezt
                    dilettáns betörő is elvégezhette.</p>
				<p>- Jól van. Elmehetsz haza, és nem feledkezem meg arról, hogy segítségére voltál a
                    rendőrségnek.</p>
				<p>- Pedig kérni akartam, hogy erről feledkezzék meg, főfelügyelő úr, mert nem
                    szeretném, ha egy reggel arra ébrednék, hogy nem ébredek többet fel egy
                    késszúrás miatt.</p>
				<p>Hickes nevetve kezet szorított vele, és visszament az irodába, ahol a szomorú
                    társaság várakozott rá.</p>
				<p>- Hát kérem - mondta -, valami halvány reménység van arra, hogy Palmers tanár
                    ártatlanságát esetleg igazoljuk. Az is lehet, hogy alibit fog bizonyítani, ami
                    mindent megoldana, az igazi tettes kézre kerítése nélkül is, de nem akarom
                    kihallgatni addig, amíg elkerülhető. Miss Hilde és Mr. Clay pedig vegyék úgy,
                    hogy most a rendőrség előtt tesznek vallomást. - Beült az íróasztal mögé. -
                    Próbáljanak visszaemlékezni a legapróbb részletekre is, ami valamiféle nyomot
                    vagy gyanút szolgáltathat. Ez vonatkozik Sir Felixre is.</p>
				<p>- Miss Grace-nek megtiltottuk ma éjszakára a kísértetjárást - mondta Felix -, de
                    ajánlom, hogy őt is hallgassuk ki, talán tud valamit mondani, ami nyomra
                    vezet.</p>
				<p>Miután Hickes beleegyezően bólintott, Felix elment menyasszonyáért, és rövidesen
                    visszatértek kettesben. Ellen Grace ez alkalommal nem viselte propellerszerű
                    fejékét, és nem volt krétafehérre festve. Olyan csinos volt éjszakai
                    öltözékében, hogy Mr. Wilkie csücsörítései elismerő cuppanásokká alakultak át. A
                    főfelügyelő elkezdte a kihallgatást.</p>
				<p>- Jól figyeljenek ide - mondta. - A betörést csak olyan ember követhette el, aki
                    előre tudta, hogy Teddy Clay nem lesz a helyén. Senki sem kezdett volna hozzá a
                    falbontáshoz, abban a tudatban, hogy az ápoló visszatérhet, és meghallja a zajt.
                    Miss Negrin. Gondolkozzék, ki tudhatta, hogy ön vendégül látja este az
                    ápolót?</p>
				<p>- Én senkinek sem szóltam, és kizártnak tartom, hogy Teddy szólt volna.
                    Leszámítva természetesen Harry Brockhest.</p>
				<p>- Csak Brockhesnek említettem - mondta az ápoló. - Viszont, ha ő részese lett
                    volna a falbontásnak csak közvetve is, akkor semmi esetre sem lép fel olyan
                    elkeseredett erőszakossággal, ami a szomorú végű összecsapásra vezetett.</p>
				<p>- Ez biztos - bólintott Wilkie. - Most fennáll a másik eset: valaki kihallgatta
                    önöket. Hol beszélték meg azt, hogy együtt töltik az estét?</p>
				<p>- Azt senki sem hallhatta - mondta elpirulva Hilde -, mert nálam történt,
                    délelőtt. Általában nagyon óvatosan jártunk el, Palmers miatt. Senki sem
                    tudhatott róla...</p>
				<p>- Hol beszélték meg Brockhesszel? - kérdezte a felügyelő.</p>
				<p>- Én szóltam, és csak ketten voltunk az ő szobájában - mondta Teddy Clay.</p>
				<p>- És mégis tudhatta valaki - szólt közbe Anna Emerencia bűbájos hazajáró lelke. -
                    Én például láttam Miss Negrint, amint egy üveg címkéjét olvasta a holdfényben,
                    az előcsarnok teraszán.</p>
				<p>- Igen... Louis, a pincér... - mondta izgatottan Hilde - de ő igazán nem tehetett
                    ilyet... Tőle kértem két személynek hideg vacsorát, az előcsarnokba hozta, és
                    amikor mindenki lefeküdt, magam vittem fel.</p>
				<p>- Tudhatta a pincér, hogy kivel vacsorázik együtt?</p>
				<p>- Ha figyelte valahonnan a lakásomat, akkor tudhatta.</p>
				<p>- De ugyanakkor - mondta izgatottan néhai Anna Emerencia - valaki állt a hall
                    egyik oszlopa mögött. Ez az illető követhette magát az emeletre, és láthatta,
                    hogy az ápoló is bemegy!</p>
				<p>- Ki volt az - kérdezte a főfelügyelő -, ápolt vagy a személyzet közül
                    valaki?</p>
				<p>- A hallban már sötét volt, csak egy mozgó árnyékot láttam.</p>
				<p>- Mikor történt ez? - kérdezte Wilkie.</p>
				<p>- Tíz óra elmúlt, Felix már nem volt a depóban, hanem a diatermiában várta, hogy
                    tizenegy órakor lelakatoljam a ládáját. Én előbb még a szobámba készültem menni,
                    és akkor láttam Miss Negrint az erkélyen állni.</p>
				<p>- Sajnos - mondta a főfelügyelő -, amíg nem hallgattuk ki a főpincért, és nem
                    ismerjük a professzor alibijét, aligha jutunk tovább. Azt nem tudja, Miss
                    Negrin, hogy Palmers miért tért vissza félútról?</p>
				<p>- Ezt véletlenül tudom, ma mondta, amikor már csendesebben beszélgettünk.
                    Felolvasást kellett tartania, és elcserélte a felöltőjét. Az előszobaszék
                    karfájáról egy másik kabátot vitt magával, és mert kocsin ment, nem vette fel.
                    Előzőleg kabátja zsebébe tette az értekezés anyagát. Útközben vette észre a
                    kabátcserét, és visszajött. Sajnos, olyan vékony a fal a két lakás között, hogy
                    meghallottam a beszélgetésüket.</p>
				<p>- Az inas két kabátot készített volna oda?</p>
				<p>- Nem kérdeztem. Lényegtelen szempontnak tűnt akkor...</p>
				<p>- Miss Negrin - mondta izgatottan a főfelügyelő -, önnek fel kell most keltenie a
                    professzort, és ezt megkérdezni tőle. Ugyanis, ha olyan vékony a fal, hogy
                    minden szó áthallatszik, akkor könnyen lehetséges, hogy az illető, aki a hallban
                    leskelődött, követte önt, és a tanár lakásából mindent kihallgatott. Be szokták
                    itt zárni az ajtókat?</p>
				<p>- Mivel az emeleti folyosón is állandóan körbe jár egy ápoló, nemigen zárják be
                    az ajtót - felelte a főápolónő. - Megyek, és felköltöm Palmerst...</p>
				<p>Mialatt Miss Negrin távol volt, kiderült, hogy a főfelügyelőnél valahogy ott van
                    még a whiskys üveg.</p>
				<p>- Úgy látszik, Mr. Wilkie a szokás rabja marad, mert már megint újabb rágógumit
                    vesz a szájába. Szerintem ez helytelen - jegyezte meg, és felhajtott egy egész
                    pohár whiskyt.</p>
				<p>Sir Felix nem figyelt rájuk. Úgy látszott, töpreng valamin. Amikor visszatért a
                    főápolónő, és közölte, hogy a tanár egy idegen kabátot vitt magával, amelyről
                    nem tudja, hogyan került az előszobaszékre, és a saját kabátja eltűnt, Sir Felix
                    odaállt az íróasztal elé, és így szólt:</p>
				<p>- Mr. Hickes, tudom, ki a tettes, és ha tetszik, a legrövidebb időn belül
                    őrizetbe veheti...</p>
			</div>
			<div type="chapter">
				<head>Tizennyolcadik fejezet</head>
				<p>A Daughter Hill-i várban aránylag sokkal vidámabb élet folyt, semmint azt Sir
                    Felix hitte volna. Mindennek az oka egy angol nóta volt, egy régi skót dal,
                    amely arról szólt, hogy bolond, aki bánja, ha eltörik a kecskebőrös dudája.</p>
				<p>Valljuk be őszintén, Bob Grace nem bizonyult az első dühében vaskesztyűvel érkező
                    Felix vezér méltó helyettesének. Már a második napon, amikor Sir Arthur nagyon
                    tüsszögött, közölte vele, hogy amennyiben reggel nem fürdik meg a tóban, szemet
                    huny a mulasztás felett. És ki törődik a másik szemével annak, aki az egyiket
                    már behunyja? Sir Arthur nyomban halat rendelt, sok szalonnával, és mert azt nem
                    tiltja a hagyomány, hogy teát igyanak a hal mellé, szalonnát és teát
                    reggelizett, a halat pedig egy óvatlan pillanatban a zsebébe csúsztatta, hogy
                    később eldobja valahol. Mikor azután elfoglalta rendes lakosztályát, már csak
                    egy lépés választotta el a társaságot a tradíciók ápolásából bekövetkező teljes
                    erkölcsi zülléstől.</p>
				<p>Sir Evans talált valahol egy igen könnyű, inkább vítőr-, mint kardszerű fegyvert,
                    negyven moulinéja számára. A kriptát látogató hölgytagok között a tizenhét éves
                    Vivienne Pauline volt az, akit az ifjú alvezér térden állva kért, hogy csapják
                    be Felixet, és hagyják abba ezt a hülyeséget. Még sok minden mást is mondott
                    térden állva, de ez nem tartozik ama tényre, hogy azontúl a család hölgytagjai
                    erkölcsmentő ősük szarkofágját csak séta közben keresték fel, és a pontos időt
                    az határozta meg, hogy felkelés után mikorra gyűltek össze valamennyien az
                    induláshoz.</p>
				<p>A zsoldosok (a London Touring Club motorosai) kiválóan érezték magukat, annak
                    ellenére, hogy Felix rendelkezései közül kizárólag egyet tartottak meg, hogy nem
                    mozdulnak ki a várból. Viszont a cinteremben, mely rendelkezésükre állt, minden
                    este nagy dáridó folyt. És innen szivárgott szét ez az átkozottan kedves muzsika
                    a skót dudájáról és nem éppen közmondásos gondatlanságáról, e kárba veszett
                    holmija miatt. Ez a melódia, az ódon, kísérteties folyosókon átviháncolva,
                    beszüremlett a vasöklű ősök lovagtermeibe, a kevésbé keményöklű utódok hálóiba
                    és nappalijába, amelynek minden ajtaján már ott ékeskedett - mintha ciánoznának
                    - egy roppant, plakátszerű cédula, Vucli Tóbiás önműködő villamosjegye. (Az
                    önműködés lényege még kísérleti stádiumban volt, de a villamosjegyeket már
                    feltalálta Mr. Vucli, és e helyütt alkalmazta is.)</p>
				<p>A zsoldosoknak, mert gyakorlott víkendezők voltak, akadt hegedűjük, fuvolájuk,
                    sőt még szaxofonjuk is, amit az első napokban csak ritkán alkalmaztak, attól
                    tartva, hogy valamelyik ős mégiscsak elveszti a türelmét, és keretéből kitörve,
                    úgy vágja fejbe buzogányával a blaszfémiás hangszer kezelőjét, hogy attól koldul
                    az illető.</p>
				<p>A harmadik napon hajnalban azonban többen is úgy látták, hogy a keretekben függő
                    ősök félrecsapott sisakkal velük dalolnak (e hajnalon, talán mondanom sem kell,
                    hogy igen nagy mennyiségű szeszt fogyasztottak már el). Az ifjú alvezér, kinek a
                    rettenthetetlenség kötelessége volt, ekkor merészen felállt az asztalra, és
                    rendületlenül, bár tántorogva, így szólt:</p>
				<p>- Aki fél, az nem igazi katona! Gyerünk, elő a szaxofonnal! És ha valamelyik
                    ősnek nem tetszik, azzal, ha kell...</p>
				<p>Itt elakadt, és gyorsan leszállt az asztalról, mert az egyik vasvitéz
                    vaspáncélzata nagyot csuklott, és egy lépést tett.</p>
				<p>Ijedtségre azonban nem volt ok, mert a páncélzatban Vivienne Pauline bújt el,
                    hogy a várkastély örökös unalmában beálló változatosságot, a zsoldosok dalát
                    élvezze titokban. És hogy ne legyen illetlenség, a másik páncélzatban Anna
                    Emerencia (kit Ellen szerint kétszáz év előtt a mai Trafalgar Square helyén
                    lefejeztek) szintén jelen volt.</p>
				<p>Miután a női rokonok jelenléte kiderült, előbújt a sarokban függő medvebőr mögül
                    Sir Arthur is.</p>
				<p>- Voltaképpen - magyarázta - hagyományainkhoz tartozik, hogy családunk tagjai a
                    zsoldosokkal egy asztalnál étkeztek és szórakoztak...</p>
				<p>Mondhatta volna ehelyett a kisegyszeregyet is, mivel úgysem hallgatott rá senki,
                    hanem rázendítettek, most már szaxofonnal, a demoralizáló nótára. Csak akkor
                    hagyták abba, amikor már ébredt a nap, és egyszer csak az ajtó küszöbén, botjára
                    támaszkodva, megjelent Sir Evans, szigorúan, haloványan, hajlott derékkal, de
                    gőgösen. Nagy csend lett.</p>
				<p>- Bocsánat, Sir... - hebegte Bob, látván a többi családtag ijedtségét. -
                    Megkértük Sir Arthurt és a Ladyket, hogy skót nemzeti dalunkat meghallgassák...
                    Voltak oly kegyesek...</p>
				<p>Elakadt. Sir Evans mozdulatlanul állt. Majd türelmetlenül kopogott botjával a
                    padlón.</p>
				<p>- Ez a hagyományok lábbal tiprása! Engem kellett volna felkérniük! De ha már nem
                    tették.... Micsoda szemtelenség, hogy abbahagyják?! - És még türelmetlenebbül
                    kopogott. - Hát magát akarom én hallgatni vagy azt a nótát?!</p>
				<p>Nyomban rázendítettek, és Sir Evans, karosszékében ülve, valamit mormogott
                    magában, vagy az is lehet, hogy utánuk dúdolta a melódiát rozsdás, fakó
                    hangján.</p>
				<p> ... Másnap délelőtt, mikor Felix megérkezett, hatalmas túrakocsin, elégedetten
                    látta, hogy a Daughter Hill-i vár milyen méltóságteljesen néma és kihalt. Csak
                    az lepte meg kissé, midőn Anton közölte vele, hogy a házban mindenki alszik.</p>
				<p>Sir Felix, Mr. Wilkie-vel, a főfelügyelővel és két polgári ruhás rendőrrel,
                    besietett a cinterembe, ahol néhány zsoldos az asztalra dőlve bóbiskolt.</p>
				<p>Mire Vucli Tóbiás álmából felébredt, rajta voltak a kézbilincsek, és
                    barátságtalan arcok néztek rá.</p>
				<p>- Helló! - kiáltotta a főfelügyelő. - No nézd csak! A Bolond Bill! Azt hittem,
                    Amerikában dolgozol...</p>
				<p>- Nem tudom, mit akar tőlem, főfelügyelő úr. Én már régen... </p>
				<p>- Te már régen megértél az akasztófára.</p>
				<p>Kiderült, hogy Vucli más néven ismert betörő, és már többször menekült a
                    rendőrség elől úgy, hogy hamis igazolvánnyal valamelyik elmegyógyintézetben
                    pihent, ahová bűntársa mint rokont vétette fel. Vucli, illetve Bolond Bill azt
                    tartotta, hogy az elmegyógyintézet biztonságos hely, ahol ritkán van razzia, és
                    sok jó adat birtokába juthat az ember, amelyek révén, ha a “rokon” értük jön,
                    előnyös betörésekre nyílik alkalom. Ez egyszer rajtavesztett. Biztos volt benne,
                    hogy a kint hagyott levél alapján a gyanú ellen Felix nem védekezhet, s így nem
                    is gondolt szökésre, és azt remélte, hogy a család majd visszafizeti a kárt.
                    Szobájában megtalálták a professzor felöltőjét. Ugyanebben a szobában közel
                    másfél óráig egyedül tartózkodott a három detektívvel, és ezek valamilyen módon
                    megtudták tőle, hogy a zsákmány teljes egészében a vár egyik pincebörtönében van
                    elrejtve. Nem is volt több vitás pontja az ügynek. Tisztázódott, hogy amíg a
                    tanár távol volt, Vucli Tóbiás az előcsarnokból követte Hilde Negrint,
                    felöltőjével és csomagjával, készen arra, hogy Sir Felixszel együtt szökjön.
                    Egyéb híján beérte volna Daughter Hillben is némi zsákmánnyal. Így azonban
                    besurrant a tanár előszobájába, hallotta Hilde Negrint beszélgetni az ápolóval.
                    Megbeszélték, hogy Teddy Clay később feljön, és Harry Brockhesben bízhatnak.
                    Ezután Bill (Mr. Vucli) kisurrant, de sajátja helyett a tanár kabátját vitte
                    magával. Felix bezárta őt a ládába. De Bill kis kézitáskájában betörőszerszámai
                    is ott voltak, így hát könnyedén leszerelte a láda alsó részét, nesztelenül
                    távozott, és ugyanilyen módon tért vissza a ládába, zsákmányával együtt. Hogy
                    miképpen hajtotta végre a bűntettet, azt már tudjuk. Közben Felix levelét is
                    elhelyezte az ágyán.</p>
				<p>Mi van még?</p>
				<p>Palmers várakozáson felül nagylelkű volt Hildével: megígérte, hogy Clay-t, ha
                    letölti az enyhítő körülmények figyelembevételével kiszabott büntetését,
                    orvosként fogja alkalmazni, szanatóriumában. Igaz, hogy Sir Felix
                    közbejöttével megoldódott az anyagi krízis, és a pompás highgate-i szanatórium
                    továbbra is aránylag nyugalmas otthona maradt valamennyi ápoltnak, közöttük
                    Archibaldnak (kit igaztalanul nyugdíjaztak), a nyolc éve hallgatag
                    zongoraművésznek, a csodálatosan sokszorosan özvegy Lady Annának, Prosley
                    úrnak, sőt Mr. Murdocknak, nyugtalan fiaival együtt, az ápolt fejében. Csak arra
                    panaszkodtak egy ideig, hogy nem elég nyugalmasak az éjszakák a kedves Anna
                    Emerencia kísértetjárásai híján.</p>
				<p>...Midőn pedig Sir Felix megjelent menyasszonyával, Ellen Grace-szel, Daughter
                    Hillben, nem lehetett többé kifogása a fogadtatás ellen. Sir Evans felállt
                    karosszékéből, és a terem közepéig eléjement, ahol homlokon csókolta. Sir Arthur
                    rövid, de patetikus beszédben kinyilvánította a megtiszteltetést, amely
                    családjukat éri Sir Felix kitűnő választásával, hogy éppen Ellen Grace-t teszi a
                    majoreszkó hitvesévé. Anna Emerencia (nem azonos a Trafalgar Square helyén
                    kétszáz év előtt kivégzett hölggyel) a mindenkori várúrnő ametisztgyűrűjét saját
                    kezűleg nyújtotta át a menyasszonynak, aki meghatottan nézegette, és így
                    szólt:</p>
				<p>- Istenem... Milyen klassz!</p>
				<p>Ez időtől fogva a “klassz” kifejezés hagyománnyá változott, és a család tagjai
                    kötelesek voltak használni.</p>
				<p>Továbbá biztos jelekből következtetni lehetett, hogy Bob Grace és Vivienne
                    Pauline révén előbb-utóbb újabb messaliance történik. Mindezek után nem
                    lehetetlen, hogy egy-egy, századok előtt meghalt ős időnként nyugtalankodott
                    sírjában, de az élők a maguk lakosztályaiban viszonylag jól és boldogan
                    éltek.</p>
				<p>Azt pedig senki nem állíthatja, hogy az ismertetett események után ez nem
                    szépséges befejezése a történetnek.</p>
			</div>
		</body>
	</text>
</TEI>