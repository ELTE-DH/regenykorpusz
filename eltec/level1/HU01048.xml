<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01048" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A pokol zsoldosai</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">45386</measure>
				<measure unit="pages">102</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A pokol zsoldosai</title>
					<date>2003-08-28</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01048"/>
					<respStmt>
						<resp>Original Electronic Edition</resp>
						<name>Werner Zsolt</name>
						<name>Vicze Henrik</name>
						<name>Varjú Mária</name>
						<name>Szabolcsi József</name>
						<name>Juhász Lehel</name>
					</respStmt>
				</bibl>
				<bibl type="printSource">
					<author>Rejtő Jenő</author>
					<title>A pokol zsoldosai</title>
					<publisher>Szukits</publisher>
					<pubPlace>Szeged</pubPlace>
					<idno>ISBN 963 8199 65 2</idno>
					<date>1994</date>
				</bibl>
				<bibl type="firstEdition">
					<title>A pokol zsoldosai</title>
					<author>Rejtő Jenő</author>
					<date>1936</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-10-14"/>
		</revisionDesc>
	</teiHeader>
	<text>
		<body>
			<div type="chapter">
				<head>A Toulet-ügy</head>
				<milestone n="1" unit="startSubChapter"/>
				<p rend="head">I.</p>
				<p>Az ügyről, aránylag nem sokan szereztek tudomást. A belügyminiszter kérésére
                        a lapok hamar napirendre tértek fölötte, mintha az eset nem is a század
                        egyik legnagyobb kémkedési botránya lenne. A jobboldaliak a francia hadsereg
                        presztízsét féltették, a baloldaliak a közismerten liberális felfogású és
                        szegény Toulet bűnösségét fájlalták, s így aránylag könnyen keresztülvitték
                        a hadügyből és a belügyből kinyúló kezek, hogy a sajtó hamar elejtette a
                        témát. Toulet kapitány esete sokban emlékeztetett a Dreyfus-ügyre.
                        Felekezeti háttere nem volt a botránynak, de körülményeiben, lefolyásában,
                        főszereplőjének zárkózottságában - ami nem emelte a népszerűségét kortársai
                        között - sokban hasonlított a boldogtalan Dreyfus kálváriájára.</p>
				<p>1930. november 6-án olyan lopás történt a hadügyminisztériumban, amilyenre
                        eddig még nem volt példa. Eltűnt egy jegyzőkönyv, amely Franciaország és egy
                        másik nagyhatalom tengerészeti szakértőinek tanácskozásáról készült, s a
                        közös flotta felvonulási tervét tartalmazta egy földközi-tengeri háború
                        esetére. Az okmány fontossága egyedülálló mindazon okiratok között, amelyek
                        valaha kémek kezébe jutottak. Az a tény, hogy a szerződés tartalmáról mások
                        is tudomást szerezhetnek, több év munkáját semmisítette meg. Nemzetközi
                        bonyodalmak fenyegettek. Államtitkárokat nyugdíjaztak. A külügy- és
                        hadügyminisztérium régen tisztában volt azzal, hogy valahol a gépezet
                        legfontosabb alkatrészei között hiba van. Már két éve álltak tehetetlenül
                        sorozatos kémkedésekkel szemben. Ellenséges nagyhatalmak a hadseregek
                        legféltebb titkai közül tudtak meg egyet s mást. A kémnek ott kellett ülnie,
                        szörnyű volt még a gondolat is, a hadügyminisztérium valamelyik magasabb
                        pozíciójában. A kémelhárító csak annyit tudott az egyre sűrűbben és
                        sürgősebben érkező jelentésekből, hogy “Gordon” fedőnévvel egy kém olyan
                        eredményes munkát végez, amely a gyarmati hadsereg tevékenységét, esetleg
                        létét fenyegeti. A francia kémeket külföldön úgy ismerték, mintha pontos
                        névsor birtokában lennének. Ha pedig francia kémelhárító akart egy
                        jelentősebb kémet letartóztatni... legtöbbször már csak üres lakást talált,
                        mintha valaki értesítené a kiszemelt egyéneket. Az ország minden rendőri
                        szerve a “Gordon” nevű informátort nyomozta. Azután kipattant a Touloni
                        Jegyzőkönyv ügye. És ez a szörnyű csapás egyben a felszabadulást
                        jelentette, mert Lauyanel százados végre kinyomozta “Gordont”. Leon Toulet
                        vezérkari kapitány volt a titokzatos “Gordon”!</p>
				<p>Leon Toulet előkelő katonacsaládból származott. Apja, Toulet marsall
                        mintaképe volt a bátor, eszes, kitűnő katonának. Toulet családja arról volt
                        híres, hogy soha nem fordult elő közöttük gazdag ember. Szegény katonák
                        voltak, a hivatásuknak és a hivatásukból éltek. Toulet nem volt népszerű
                        bajtársai között. Komoly, zárkózott embernek ismerték, kissé talán gőgösnek
                        is. Nem voltak barátai, kivéve Donald századost, akivel még a katonai
                        nevelőintézetben barátkoztak meg, és Du Garde századost, akinek a húgával
                        járt jegyben.</p>
				<p>November 23-án, tehát több mint két héttel a lopás után, Lauyanel százados
                        elment a hadügyminisztérium előtt éjfél egy órakor, és világosságot látott
                        az egyik ablakban. Nem volt ritka eset, hogy valamelyik osztályon éjszaka
                        dolgoztak, de a legutóbbi lopás idegessé tette az embereket, különösen
                        Lauyanelt, aki a kémelhárító csoport nyomozó csoportjának a főnöke volt. És
                        tanácstalanságában, vagy talán ösztönszerűen bement az épületbe. Hivatalos
                        óra után minden belépő tiszt idő és dátum megjelölésével aláírta a nevét.
                        Toulet dolgozott az egyik szobában. Sokszor járt be éjjel. Lauyanel
                        kedvetlenül beszélgetett a tiszttel, azután elment. Mielőtt távozott volna
                        az épületből, egypár kérdést intézett a portáshoz.</p>
				<p>- Előfordult már, hogy valamelyik tiszt nem írta be a nevét, amikor éjjel
                        jött dolgozni?</p>
				<p>- Soha. A tiszt urak igazán tudják, mi a rend.</p>
				<p>Erre nézve Lauyanel dünnyögött valamit, amit a portás nem értett. Azután
                        lapozgatott a könyvben. November 5-én nem lophatták el az okmányt, mert
                        ketten is dolgoztak a 104-es szobában. November 4-én senki sem lépett be a
                        kapun. Harmadikán Toulet. Másodikán még megvolt az okmány. Hatodikáig nem
                        kereste senki. Ez idő alatt egy tiszt volt bent, akinek alkalma lehetett...
                        aki egyedül volt... Eh! Ez igazán őrültség! Toulet marsall fia!...
                        Cigarettázott és elgondolkozva járkált a kihalt előcsarnok boltívei között.
                        Nézzük csak... 2-án még megvolt... 5-én nem lophatták el... 4-én nem járt
                        itt senki... 3-án csak egy tiszt volt... Toulet!... Ostobaság! - mondja újra
                        magában.</p>
				<p>Valaki jött le a lépcsőn. Toulet volt. Aktatáskával.</p>
				<p>- Te még itt vagy? - kérdezte vidáman. - Vársz valakit?</p>
				<p>- Tulajdonképpen senkit. A portástól kérdeztem egy-két dolgot. Mióta az a
                        jegyzőkönyv eltűnt, nem tudok aludni. Itt valami nincs rendben.</p>
				<p>- Én is azt hiszem. Jössz?</p>
				<p>Együtt mentek a csípős, hideg éjszakában.</p>
				<p>- Kérlek, gondolj csak jól vissza. Nem emlékszel valamire, gyanús neszre vagy
                        ilyesmire? Nem hívtak telefonhoz egy percre a lopás előtt valamelyik
                        éjjel?</p>
				<p>- Ezekre a napokra egészen pontosan emlékszem. Ötödikén a menyasszonyom
                        telefonált éjjel... De akár hárman is voltunk bent...</p>
				<p>- Na és 3-án?</p>
				<p>- ...3-án egyáltalán nem voltam bent éjjel.</p>
				<p>- Biztos vagy ebben, kérlek?</p>
				<p>- Egészen biztos. Csúnya, havas eső volt.</p>
				<p>- Igen, igen...</p>
				<p>Két nap múlva Toulet-t letartóztatták.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>A többi könnyen ment. Miután Toulet-re terelődött a gyanú, jelentkezett egy
                        százados, aki nyáron Cannes-ban látta egy feltűnően szép hölggyel pezsgőzni.
                        Egy pincér fényképről felismerte Toulet kapitányt. Azután kiderült, hogy a
                        látszólag zárkózott, szegény katona több helyen mulatott civilben, és
                        sokszor egy-egy éjszaka havi jövedelmét meghaladó összegeket költött. Toulet
                        kétségbeesetten tagadott. Nem fogadta el a diszkréten felajánlott kivezető
                        utat, midőn egy katonatársa a cellában hagyta revolverét. Minden esetben azt
                        vallotta, hogy november 3-án nem volt bent a hadügyminisztériumban. A portás
                        azt állította, hogy bent volt, és a könyvben ezen a napon este tíz órai
                        megjelöléssel ott állt Toulet aláírása.</p>
				<p>A főtárgyalás megrendítő volt. La Motte táborszernagy elnökölt. Vigé ezredes
                        képviselte a vádat.</p>
				<p>- Ön azt állítja, hogy november 3-án nem volt bent a hadügyminisztériumban.
                        Továbbá mint alibit hangoztatja, hogy Du Garde százados úrral beszélt
                        telefonon, megállapodtak, hogy együtt vacsoráznak, és a százados eljön
                        magáért autójával a lakásához!</p>
				<p>- Igen, így történt...</p>
				<p>- Elrendelem Du Garde vezérkari százados kihallgatását.</p>
				<p>Őszülő, szép, magas ember lépett a terembe. Szomorúan nézett a vádlottra.</p>
				<p>- Du Garde százados úr! Beszélt ön november 3-án telefonon a vádlottal?</p>
				<p>- Igen. Neullyben voltam, ott van a Du Garde-kastély anyámat látogattam meg.
                        Délután öt vagy hat órakor Toulet kaptány telefonált, hogy nincs dolga este
                        a hadügyben, és szeretne együtt vacsorázni a húgommal és velem.</p>
				<p>- És miért nem vacsoráztak együtt?</p>
				<p>- Visszafelé jövet a kocsi defektet kapott.</p>
				<p>- Milyen természetű volt ez a defekt?</p>
				<p>- Úgy tudom, elfogyott az olaj. Nagy köd volt, és feleúton Párizs felé a
                        kocsi felmondta a szolgálatot. A sofőr elment a legközelebbi községbe, hogy
                        garázst keressen, és bevontattuk a kocsit. Közben éjfél lett, úgyhogy
                        egyenesen hazamentem a lakásomra, azonnal felhívtam a vádlottat, de nem
                        felelt a telefonja.</p>
				<p>- Milyen embernek ismerte Toulet-t?</p>
				<p>- Én derék, jellemes, okos és jó embernek ismertem. Különben semmi esetre sem
                        egyeztem volna bele abba, hogy eljegyezze a húgomat.</p>
				<p>- Köszönöm. Következő tanú: Roger Duplineux sofőr!</p>
				<p>Du Garde sofőrje lépett a terembe.</p>
				<p>- November 3-án éjjel Du Garde százados autója defektet kapott az országúton.
                        Milyen defekt volt ez?</p>
				<p>- A legfurcsább. A carter csavarja meg volt lazulva, és lassan szivárgott ki
                        az olaj.</p>
				<p>- Mikor vette ezt észre?</p>
				<p>- Sajnos későn. Csak akkor, mikor már besültek a dugattyúk. Ez annyit jelent,
                        hogy az átmelegedett, kiszáradt motorrészek olaj híján nem tudnak
                        működni.</p>
				<p>- Lehet, hogy már odafelé kezdett az olaj szivárogni?</p>
				<p>- Ki van zárva. Félúton besült volna a gép... Különben is később a garázsban
                        megnéztem a cartert, és láttam, hogy összevissza van karcolva a csavar
                        körül, mintha egy nem erre való nagy franciakulccsal lazították volna meg.
                        Közvetlenül indulás előtt Neullyben, a garázsban kellett meglazulni az
                        olajcsapnak ahhoz, hogy még negyven kilométert futhasson a kocsi, amíg az
                        egész olaj kifolyik.</p>
				<p>- Az nem lehet - kérdezte a védő -, hogy valaminek nekiütődött a kocsi alja,
                        és ettől megnyílt a lefolyó?</p>
				<p>- A csavar éppen csak hogy egy kissé volt meglazítva. A műhelyben megnéztem a
                        tartályt. A carter alján, a szelep körül félkör alakú karcolások voltak.</p>
				<p>- Vallomására megesketem.</p>
				<p>Miután kiment a sofőr, az elnök Toulet-hez fordult.</p>
				<p>- Ez az alibije összeomlott. Maga találkát beszélt meg Du Garde-dal, de
                        közben gondoskodás történt, hogy a százados ne jöhessen el a randevúra. Maga
                        a legnagyobb vétket követte el, amit csak ember elkövethet. Legalább
                        feleljen érte mint férfi, és vallja be.</p>
				<p>- Ártatlan vagyok - mondta csendesen és nyugodtan Toulet. - Tudom, hogy végem
                        van. De nem vallhatom bűnösnek magam, mert ártatlan vagyok, és erről még a
                        táborszernagy úr is meg fog győződni valamikor.</p>
				<p>Toulet nagyon sápadt volt, de nyugodtan és határozottan beszélt.</p>
				<p>- Elrendelem az írásszakértő kihallgatását.</p>
				<p>Az írásszakértő nem vallott terhelően.</p>
				<p>- Kétségtelen - mondta -, hogy a november 3-án bejegyzett aláírás a portás
                        könyvében alig különbözik a többi Toulet-aláírástól. Nagyon könnyen
                        lehetséges, hogy ő maga írta. De mégis egy-két csekélységben eltérő...</p>
				<p>- Azt állítja, hogy az aláírás nem Toulet keze írása?</p>
				<p>- Ezt nem állítom. Én csak konstatálom, hogy néhány apróságban ez az írás
                        különbözik a többitől. De előfordulhat az is, hogy ugyanaz az ember más
                        hangulatban, a toll vagy a papír rossz fekvése miatt nem pontosan úgy írja
                        le a nevét, ahogy szokta.</p>
				<p>Most az ügyész egy ívet tett az írásszakértő elé.</p>
				<p>- Meg tudná mondani, írásszakértő úr, hogy az íven látható három aláírás
                        közül melyik a vádlott keze írása és melyik hamisítvány?</p>
				<p>Figyelmesen nézte az ügyész asztalára dőlve, azután rámutatott az egyik
                        aláírásra.</p>
				<p>- Ez a hamis kérem.</p>
				<p>Az ügyész átnyújtotta a papírlapot az elnöknek:</p>
				<p>- Mind a három aláírás Toulet keze írása. A papírost tanúk hitelesítették,
                        megállapítom tehát, hogy e hipotézisekre épülő írásszakértői tudomány nem
                        befolyásolhat komolyan egy elítéltet, amelynek alapját csak tárgyi
                        bizonyítékok képezhetik.</p>
				<p>- Amely tárgyi bizonyítékokat ebben az esetben a vád is nélkülözi - vetette
                        közbe az ügyvéd.</p>
				<p>- Toulet, lépjen ide - mondta az elnök, és átadta az ívet Toulet-nek. - Mind
                        a három aláírás a magáé?</p>
				<p>- Mind a három aláírás tőlem származik - mondta egy futó pillantás után, és
                        újra átnyújtotta az elnöknek a papirost.</p>
				<p>- Legjobb tudásom szerint vallottam - mondta az írásszakértő.</p>
				<p>- És nem tévedett - szólt közbe Toulet. - A portásnál talált bejegyzés
                        november 3-áról hamisítvány...</p>
				<p>Az ügyész felállt.</p>
				<p>- A védő úr szerint a vád nem alapult tárgyi bizonyítékokon. A tárgyi
                        bizonyítékokat azonban helyettesítheti a koronatanú. Ezt elismeri, ügyvéd
                        úr, nem?</p>
				<p>- Úgy van.</p>
				<p>- Kérem Joseph Larnac lakáj kihallgatását.</p>
				<p>Toulet lakája lépett be. Reszketeg, ősz ember volt. Ötven éve áll a család
                        szolgálatában.</p>
				<p>- Toulet! - mondta az ügyész. - Maga azt állítja, hogy november 3-án éjszaka
                        nem volt kint a lakásból. Fenntartja ezt?</p>
				<p>- Fenntartom, miután ez az igazság.</p>
				<p>- Joseph Larnac, mit szól maga ehhez? - kérdezte az elnök.</p>
				<p>Az öreg lakájnak a szája széle rángatózott, és elcsukló hangon mondta:</p>
				<p>- Nem igaz! Az én ablakom a kapu mellett nyílik az utcára... Hajnalban jött
                        haza a kapitány úr!... Valamit keresett a zsebében... és az utcai lámpa alá
                        állt... Éppen az ablakom előtt... Az aktatáska is a hóna alatt volt... Ó,
                        istenem!... Hogyan is tehette!... - És zokogás rázta. Toulet falfehéren
                        állt. Szeme kimeredt, mintha kísértetet látna, és úgy suttogta:</p>
				<p>- Joseph... öreg Joseph... te engem... engem láttál?</p>
				<p>- Igen. A lámpa fénye éppen az arcára esett. Ó, istenem! Hogy is tehette!...
                        Egy Toulet!... Egy Toulet elárulta a hazáját!... - A döbbent csendben csak a
                        lakáj görcsös zokogása hallatszott. Azután az elnök krákogott egyet és
                        enunciálta:</p>
				<p>- Vallomásra megesketem. - Az öreg kitámolygott a teremből.</p>
				<p>- Vádlott! Lehetett valami oka ennek a lakájnak arra, hogy hamisan valljon
                        maga ellen?</p>
				<p>- Nem... Joseph Larnac a legtisztességesebb ember, akit valaha ismertem...
                        Születésemtől fogva mellettem van, mindig hűséges, ragaszkodó és becsületes
                        volt. - Újra nyugodt lett, és leült a vádlottak padjára.</p>
				<p>- Kíván valamit mondani az utolsó szó jogán?</p>
				<p>- Kérem, ne ítéljenek halálra. Nem a haláltól félek, de nem halhatok meg
                        addig, amíg ez a gyalázat tapad a nevemhez.</p>
				<p>Életfogytig tartó szigorított fegyházra ítélték, amit hazájától távol,
                        rangjától megfosztva, a hadseregből kicsapva, Cayenne poklában kell
                        eltöltenie.</p>
				<p>- Köszönöm - mondta a vádlott.</p>
				<milestone n="2" unit="endSubChapter"/>
			</div>
			<div type="chapter">
				<head>Ad acta</head>
				<milestone n="1" unit="startSubChapter"/>
				<p rend="head">I.</p>
				<p>Egyetlen ember volt, aki a kétségtelen bizonyítékok dacára mint egy mániákus
                        - mert ésszerű alapja igazán nem volt erre -, úgy hitt Toulet
                        ártatlanságában. Ez az ember Donald százados volt. Az ítélet estéjén együtt
                        ültek Du Garde lakásán. Valamennyien Toulet egykori barátai. A hangulat
                        komor volt. Claire, Toulet menyasszonya idegösszeroppanással feküdt egy
                        szanatóriumban. A főtárgyalás napján még hitt valami csodában, csökönyösen
                        és félőrülten. Az ítélet után csak annyit mondott: “ártatlan volt”, azután
                        valami merevgörcsszerű állapotba esett.</p>
				<p>Együtt volt a szűk baráti kör, amelyből csak Toulet hiányzott. Du Garde,
                        Donald és Lauyanel százados, Desposlin ügyvéd gyönyörű leányával, Emmyvel.
                        Emmy Desposlin telt, asszonyos idomú nő volt, már a harminc év körül, híres
                        zongoraművésznő. Köztudott dolog volt, hogy Du Garde kapitány és a leány
                        között van valami. Egyesek szerint a kapitány feleségül akarja venni. Du
                        Garde, úgy látszik, még nem jött tisztába az érzelmeivel és társaságon kívül
                        csak nagyon ritkán mutatkozott Emmy Desposlinnel. A lány kitartó udvarlói
                        közé tartozott doktor Ranat Zelim, egy arab származású, jó nevű orvos, mesés
                        vagyonú emír fia, aki jelenleg a Pasteur-intézetben volt segédtanár. Az
                        orvos, aki gyermekkora óta élt Párizsban, elfranciásodott, sőt
                        eleurópaiasodott. Nyájas, finom kozőr lett, amellett komoly tudós. Emmy
                        doktor Ranat udvarlását szívesen fogadta, bár úgy látszott, hogy Du Garde,
                        ez az okos imponáló katona még jobban tetszett neki.</p>
				<p>- Én éppen eleget foglalkoztam az esettel, hiszen jóformán egyedül az én
                        érdemem volt Toulet leleplezése - mondta Lauyanel -, sajnos kétségtelen,
                        hogy ő a bűnös. Különben minek hazudott volna annyit. Miért tagadta volna,
                        hogy 3-án bent volt a minisztériumban. És az a nevetséges állítás, hogy
                        egész éjjel otthon volt... Mikor azon az estén elárulta magát és
                        kijelentette, hogy nem járt a minisztériumban 3-án; azt hittem, elájulok a
                        meglepetéstől...</p>
				<p>- Toulet ártatlan volt - mondta Donald. - Gyermekkorától fogva ismerem. A
                        legbecsületesebb férfi a világon. Nem tudom, mi történt, nem értem, hogy
                        történt, kétségtelenül a világ legrejtélyesebb ügye, de Toulet
                        becsületességében úgy hiszek, mint a magaméban.</p>
				<p>- Csak ne nagyon hangoztasd... - mormogta Lauyanel.</p>
				<p>- Sőt ellenkezőleg. Ítélet után felmentem a hadügyminiszterhez. Ott volt La
                        Motte táborszernagy is. Határozottan kijelentettem, hogy meggyőződésem
                        szerint Toulet ártatlan.</p>
				<p>- És mi lett az eredmény - kérdezte Desposlin.</p>
				<p>- Gyors eredménye volt. Délután parancsot kaptam, hogy tíz napon belül
                        jelentkezzem sivatagi hadosztályunknál, a szpáhiknál. Váratlanul rájöttek,
                        hogy képességeimnek Afrikában tágabb tere nyílik. Ez azonban nem változtat
                        azon, hogy fenntartom és hangoztatni fogom: Toulet ártatlan!</p>
				<p>- Én nem értek hozzá - mondta az orvos -, de az bizonyos, hogy a kapitányt a
                        legkülönb embernek hittem, és szó nélkül rá mertem volna bízni a vagyonomat.
                        Még ma is megfoghatatlan előttem.</p>
				<p>- Én azt hiszem, valami hipnotikus hatás alatt állhatott - szólt közbe Du
                        Garde -, csak így tudom magyarázni. Hipnotikus álomban cselekedett. Van
                        ilyen doktor?</p>
				<p>- Hogyne - mondta megfontoltan az orvos -, a ponyvaregényekben. Még ha
                        feltételezném is, hogy van poszthipnotikus szuggeszció, ilyen hosszú
                        lefolyással és visszaemlékezésnek ilyen teljes hiányával nem lehetséges.</p>
				<p>Hosszasan hallgattak. Úgy ültek együtt, mint akik egy kedves, elhunyt
                        hozzátartozóra gondolnak vissza.</p>
				<p>- Nem lehetett valami nő a dologban? - kérdezte Emmy, de azonnal megbánta,
                        mert eszébe jutott, hogy a beteg Claire, Du Garde húga jegyben járt
                        Toulet-vel.</p>
				<p>- Amit a legkevésbé értek - terelte ügyesen másra a szót Ranat -, az a
                        pincérek tanúvallomása. Nem tudok elképzelni egy pezsgőspoharat Toulet
                        kapitány kezében. Olyan puritán embernek ismertem... Még most sem tudom
                        elhinni, hogy valaki így tudjon komédiázni.</p>
				<p>- De azt csak senki nem állítja, hogy ez a hűséges öreg inas hamisan vallott
                        a gazdája ellen? Maga Toulet erősítette meg a vallomását - mondta
                        Lauyanel.</p>
				<p>- Igen! Ez ő volt! - mondta Donald. - Megerősítette a koronatanú vallomásának
                        a hitelét, nem törődött azzal, ha halálra ítélik is, mert tudta, hogy az
                        öreg inas tévedhet, vizionálhat, de feltétlenül becsületes ember.</p>
				<p>- Kétségtelen - szólt most Desposlin ügyvéd -, hogy nincs a világon polgári
                        vagy katonai törvényszék, amely felmenthette volna. Sőt. Szerintem a
                        legenyhébb ítéletet hozták, amit ilyen bűnre ki lehet mondani ennyi
                        súlyosbító körülmény után.</p>
				<p>- Ez igaz - mondta Donald. - Én is azt hittem, hogy halálra fogják ítélni a
                        szerencsétlent. De az elnök két hadjáratot verekedett végig mint Toulet
                        marsall bajtársa. Azt hiszem, azért tette meg, amit tehetett, bár nem tudom,
                        hogy jobb-e a halálnál a kiszabott büntetés.</p>
				<p>- Csak azt csodálom - mondta Lauyanel -, hogy nem fogadta el a felajánlott
                        revolvert...</p>
				<p>- Gyáva lett volna, ha megteszi! - dörögte Donald. - Ezzel csak azoknak tett
                        volna szívességet, akik vele fedezték aljas bűneiket! Én mondom nektek, hogy
                        a Toulet-ügy még nincs befejezve.</p>
				<p>A jelenlévők közül senki sem bízott ebben, de nem szálltak vitába a fanatikus
                        Donalddal. Nem maradtak sokáig együtt. Nyomott hangulatban váltak el, és
                        Donald hazament csomagolni, hogy elutazzon új állomáshelyére.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>...Egy század katonaság állt a hatalmas udvaron. Félárbocra eresztették a
                        trikolórt. Távolról tompa dobpergés hallatszott. Közeledett... Toulet
                        kapitány jelent meg. Két szuronyos őr kísérte és egy káplár. Mögötte tompán
                        peregtek a dobok. Lassan lépett el a század előtt. Fegyverek a lábnál.
                        Tisztelgés nincs, ahogy napiparancsban jött: “Reggel nyolc órakor
                        csuklógyakorlatok helyett Toulet kapitány lefokozása. A legénység tudtára
                        adandó, hogy a régi rangjelzésének birtokában ellépő kapitánynak
                        tisztelgéssel ne szolgáljon.” Tram... tram... szólnak a dobok, és
                        halálsápadtan, de egyenes testtartással haladt a kapitány őrei között.
                        “Állj!” A dobok elhallgatnak. Duhamel ezredes felolvassa az ítéletet. A
                        kaszárnya kapuja előtt csődület. Megperdülnek a dobok. Trombita recseg,
                        most már hosszan, végig az egész szégyenteljes gyászszertartáson. A káplár
                        egy kis ollóval jön, és lehullanak a rangjelzések, sapkarózsa, époulettek,
                        egyetlen gomb kivételével valamennyi koppanva esik a földre. Mint szemét
                        hever a kapitány lábánál egy család százesztendős katonai becsületének
                        minden jelképe, és bemocskolja az apró szemű, híg párizsi eső. De Toulet
                        ezt talán nem is tudja, szoborszerű merevségben, messze bámuló szemekkel áll
                        ott, holtfehéren, mozdulatlanul, csak egy reccsenésre figyel fel. A kardja
                        kettétörve hullik a sárba.</p>
				<p>“Toulet közlegényt, a hazaárulót, a francia hadsereg kitaszította magából!
                        Így jár minden áruló!” - hallotta valahonnan harsogni... Igen... ez Duhamel
                        hangja... De érdekes, mintha sokkal messzebbről jönne a hang, mint ahol most
                        az ezredest megpillantotta... úgy érezte, ezen nevetni kellene... Valami
                        csiklandozta belülről... Megint a dobok!... Egy gombbal összefogott
                        kabátjában, ronggyá vagdosott sapkában, üresen fityegő kardtokjával mint egy
                        tuskó indult visszafelé mereven, leesett állal és ámult szemmel...</p>
				<p>De egyszer csak visszafordult, lesöpörte a sapkát a fejéről, és ökölbe
                        szorított kézzel szemben állt a merev falanxszal. Döbbent csend lett.
                        Megőrült? Hirtelen mosolyogva, lelkesen felkiáltott: “Éljen Franciaország!”
                        Azután nyugodtan ment, pörgő dobok előtt, szuronyos őreivel vissza a cellája
                        felé...</p>
				<p>...Philippe kapitány, a fegyencszállító hajó parancsnoka rövid jelentéssel
                        zárta le a Toulet-ügyet: “A nyílt tengeren, pillanatnyi elmezavarában, száz
                        mérföldnyire a legközelebbi szárazföldtől a Leon Toulet nevezetű százhetes
                        számú fogoly a korláton át a tengerbe vetette magát, és Lacrenelle őrszem
                        által közvetlen közelről fejbe lőve elmerült...”</p>
				<p>Az aktát egy óriás csomóhoz kötötték, amelyre az iktatószám mellé ez volt
                        írva: “Toulet-ügy.” Két hatalmas kéz erősen megrántotta a zsineget, a nagy
                        köteg írás egy szusszanással összelapult, durva kezek vitték, vitték sok-sok
                        lépcsőn le a pincébe, a hatalmas irattárba és belökték az egészet az
                        iktatószámmal megegyező jelzésű szekrénybe, azután becsapódott az ajtó.</p>
				<p>A Toulet-ügyet ad acta tették.</p>
				<milestone n="2" unit="endSubChapter"/>
			</div>
			<div type="chapter">
				<head>A pokol zsoldosai</head>
				<milestone n="1" unit="startSubChapter"/>
				<p rend="head">I.</p>
				<p>Nyomban Taurirt mögött, a Nagy-Atlaszt keresztülvágó Guiri út két részre
                        ágazódik. Az egyik ág Tarudanton keresztül Agadirig ér, miközben a Siruák
                        keresztezi, amelynek hegyei szörnyű szakadékokkal, furcsa, gigantikus
                        tömbökkel olyanok, mint a történelem előtti korszak katasztrófáinak kőbe
                        írt, félelmetes naplója. Egy keskeny ösvény vezet az óriási sziklák között,
                        szakadékok és előredőlő bazaltkolosszusok mellett, amit hihetetlen
                        erőfeszítéssel, hosszú-hosszú évek alatt vájtak ki ezen a lakhatatlan,
                        járhatatlan vidéken a katonák. Az egyik több száz méteres szakadék felett
                        egy ember lógott le, kékülő, görcsös ujjakkal kapaszkodva a kiálló
                        szikladarabokba, és még hallotta maga alatt a lezuhanó öszvér
                        vésznyerítését. Arca eltorzult a kikerülhetetlen, halálos esés tudatában, az
                        ujjai már érzéketlenné váltak.</p>
				<p>Fent, a keskeny ösvényen két légionista állt elhúzódva a meredély szélétől.
                        Egy harmadik társuk volt a szerencsétlen, akit lerántott az öszvér, és most
                        ott függött egy lépésnyire tőlük, a szakadék felett. A két légionista, ha
                        letérdel és egy-egy kezénél megfogja a pórul jártat, könnyűszerrel
                        megszabadíthatná. De ezek csak álltak, és nem vették le egymásról a
                        szemüket. A szakadék felől egy nyögő, gyenge hang hallatszott: - Jerome...
                        Jerome, segítsetek! Lemondok mindenről! Nektek adok mindent! Esküszöm!...
                        Nem bírom már! Húzzatok fel! - A két ember közül az egyik cigarettára
                        gyújtott. Hallgatólag megállapodtak valamiben és bólintottak. - Jerome!
                        Krisztus szent sebére... Nem bírom! Ne hagyjatok!... - A Jerome nevezetű
                        megszólalt: - Ne légy csökönyös, Pat. Nem segíthetünk rajtad... Nemcsak a
                        részed miatt... Ha én föléd hajolnék, hogy megmentselek, csak azt érném el,
                        hogy Lucas letaszítana engem is. Halj meg békében... - A szakadék felől már
                        csak elhalóan érkezett a hang: - Ne hagyjatok nem bírom... - Azután zuhanó
                        törmelékek zöreje hallatszott és rekedt, borzalmas férfisikoly. Másodpercek
                        múlva egy puffanásszerű zaj... Az ember leért. A két légionista csendesen
                        elindult visszafelé az ösvényen.</p>
				<p>*</p>
				<p>A “báró” kis viaszdarabkát nyomkodott rá a gyufa végére. A viaszdarabkát egy
                        másik gyufa lángjánál épphogy megmelegítette, azután a nedvedző viasszal,
                        nagy gonddal finoman bekente az asztalon heverő bőrholmikat, hogy olyan
                        állapotba hozza a felszerelését, amely a világ legszigorúbb szolgálati
                        szabályzatának megfelel. Hogy egy közönséges bőrdarab a kívánt állapotba
                        kerüljön, ahhoz olyan komplikált segédeszközök, olyan türelmes, nyugodt,
                        hosszan tartó munkálatok voltak szükségesek, amire a légionista
                        szabadidejének nagyrészét kellett rááldoznia, hacsak a legszigorúbb
                        büntetést nem kockáztatta meg. Ezek a gombok, szíjak, csatok úgy ragyogtak,
                        csillogtak, világítottak és feszültek, állandóan olyan parádés
                        felkészültséggel, gőgös előkelőséggel, hogy az udvaron felsorakozó
                        helyőrséget a nap bármely órájában mintegy permanenciában találhatta a
                        legfelsőbb díszszemle is.</p>
				<p>A “báró” a katonák között is a legkatonásabb volt. Valahonnan az északi
                        szélesség hatvanadik fokáról jött, finn vagy dán lehetett, senki sem tudta
                        biztosan. Jól beszélt franciául, és a légió számos nációja között nem akadt
                        honfitársa. Barátja sem. Azt suttogták róla, hogy mágnás. Ez a légió örök
                        legendája. Nem egy ilyen mágnásról derült már ki, hogy zsebtolvaj. A “báró”
                        neve Laverborg volt, egy éve szolgált már itt Sidi-bel-Abbesben. Eleinte
                        franciául sem tudott jól. Nehezen ment a kiképzése, mert a finn nyelvre nem
                        találtak tolmácsot. Az egyik emeleti teremben lakott, és körülötte már régen
                        megalakultak a két-három tagból álló baráti csoportok, csak neki nem volt
                        barátja. Szíves és szolgálatkész volt, de nem barátkozott. Nem gyűlölték
                        éppen, de népszerű sem volt. Citrom, a kis féleszű szabó azt mondta rá, hogy
                        herceg. A káplár, aki ott aludt szakaszával a szobájában, úgy vélte, pincér
                        lehetett vagy parkett-táncos, mert szerinte ezek “jobb emberek voltak”.
                        David, a sovány, vörös lengyel zsidó, aki a romantika híve volt,
                        gárdakapitányt sejtett a báróban. Minthogy megszokták ezen a helyen a
                        különös embereket, a joggal titkolózókat, az okkal zárkózottakat, a báró
                        ügyét sem nagyon feszegették. Nem is lett volna semmi baj, ha Hufeisennek
                        nem lopják el a derékszíját. Ez tulajdonképpen nem is számít lopásnak. Úgy
                        nevezik a légióban, hogy “ellátja magát”. Ha az embernek nincs valamije -
                        hát ellátja magát vele. Meddő dolog lenne a katonai raktárból tartalék
                        felszerelési cikket kérni. Mert elsősorban a kért cikk helyett 14 nap salle
                        de police-t adnak. Az ember tehát nem is folyamodik zord feletteseihez,
                        hanem “ellátja magát”. Mondjuk, a szomszéd ágyon alszik valaki, és kint
                        fekszik mellette a szappana. Erre ellopom, és ha nekem történetesen a kapcám
                        hiányzik, akkor a szappant olyan emberrel cserélem ki, akinek van agy
                        felesleges kapcája. Lehet, hogy éppen az enyém. A néhai szappan tulajdonosa
                        erre szintén ellátja magát. Persze, ha derékszíj vagy sapka tűnik el, akkor
                        már komolyabb az ügy. Az ilyesmit ugyanis eladják. Dacára annak, hogy mind
                        az áruba bocsátó, mind a vevő haditörvényszék elé kerül, ha rajtacsípik. Ha
                        puska tűnik el, akkor a károsult is. Szóval Hufeisennek eltűnt a
                        derékszíja.</p>
				<p>Hufeisen bajor volt. Két méter magas, szeplős, szőke és rendkívül brutális.
                        Sokszor produkálta magát azzal, hogy meghajlította a vasat. A légió híres
                        és rettenthetetlen verekedői közé tartozott. Miután a reggeli gyakorlatig
                        volt csak ideje ellátni magát, a forró délutánon jórészt meztelenül heverő
                        katonák valamennyien felcsatolták derékszíjaikat. Nagyon furcsa látványt
                        nyújtottak így, pőrén, testükön a “ceinture bleu”-vel.</p>
				<p>A bárót valamiért hívatta a káplár. Öt perc múlva jött vissza. A derékszíja,
                        amelyet éppen tisztított, nem volt már az asztalon. Némelyik bajtársa
                        látszólag olvasott, volt, aki félig lehunyta a szemét, de valójában mindenki
                        figyelt. A báró egy csajka forró feketét hozott egyúttal a kantinból.
                        Csodálkozva nézett az asztalra, ahol az előbb a derékszíja volt. Azután
                        lassan körüljárt a szeme az ágyakon. Hufeseinnél megállt. A szobában egy szú
                        sercegése hallatszott. Odament a bajorhoz és udvariasan de nagyon halkan és
                        hidegen így szólt:</p>
				<p>- Vegye le, kérem a derékszíjamat.</p>
				<p>Hufeisen felült és végignézte.</p>
				<p>- Megbolondult?! Honnan veszi, hogy ez a maga derékszíja?</p>
				<p>- Ott a rézlap aljába bekarcoltam a nevem kezdőbetűit. Nézze csak meg.</p>
				<p>A bajor most már kiegyenesedett és a nyakát előregörbítve ordított:</p>
				<p>- Hát akkor az én derékszíjamba karcolta a nevét! Érti?!</p>
				<p>- Nem értem. Hogy gondolja ezt? - mondta a finn csodálkozva és
                        udvariasan.</p>
				<p>- Úgy értem, hogy lopta! Az én derékszíjamat ellopta!</p>
				<p>Mikor a bajor másodszor mondta ezt a szót, hogy “lopta”, a báró a forró
                        kávéval telt csajkát az arcába vágta. Hufeisen elvakultan, leforrázva,
                        kínjában üvöltve zuhant hátra. A báró letérdelt és villámgyorsan elvette a
                        derékszíját. A kávé már hűlt valamit a kantintól a kaszárnyáig, de még
                        mindig nagyon forró volt, és a bajor, aki azt hitte, hogy megvakult, úgy
                        üvöltött, mint egy félig nyúzott bika, amíg be nem rohant az őrmester, aki
                        egyáltalán nem volt leforrázva és nem fájt semmije, de üvöltésben messze
                        túlszárnyalta Hufeisen teljesítményét.</p>
				<p>- Mi van itt? Verekedtek, disznók! Na megálljatok! Megálljatok, rohadt
                        patkányok! Barmok fiainak a fiai!...</p>
				<p>Tizennégy nap pelottot kaptak mind a ketten.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Hátul az udvar mélyén tornácot alkotó oszlopsorok mögött volt a légió
                        gyönyörű börtönintézménye. Kisebb-nagyobb cellák, sötétek, hidegek,
                        férgesek és koszosak. Takaró, párnák, köpeny nélkül kellett itt
                        tartózkodniuk az elítélteknek. Sem pad, sem szék, négy fal és a padló
                        képezték a berendezést is. A rabok az úgynevezett munkaruhában, fehér durva
                        vászonuniformisban, szigorú vizsgálat után, amely megfosztotta őket minden
                        külön fehérneműdarabtól, vagy becsempészendő rongytól; ebben a mészfalú,
                        kőpadlós helyiségben állhattak vagy fekhettek a padlóra dőlve vagy a falnak
                        támaszkodva, úri tetszésük szerint. Nem mondom, hogy a falnak támaszkodás
                        pokoli kényelmét jó szemmel nézték a sarzsik, de miután a falakat nem
                        lehetett eltávolítani, tehát ezek a piszok barmok fiainak a fiai keleti
                        kényelemmel nekitámaszkodtak. Mon Dieu! és még azt mondják, hogy a légióban
                        szigor van! A piszkos, bagónyállal teleköpött, ragadós padlón fekve és
                        dideregve lehetett eltölteni a hideg afrikai éjszakát. Egy nap múlva
                        mindenki ugatásig berekedt, mindenhol ragadt, összetapadtak a hajcsomók a
                        fején. Megjegyzem, ennél enyhébb büntetés nincs a légiónál. Meg is szokják a
                        katonák, csak az újoncok szenvednek tőle, és néhányan tüdőgyulladással és
                        huruttal kerülnek a szpáhikaszárnya mellett elterülő hősök temetőjébe. No,
                        szép kis hősök! Van is róluk egy káromkodása az őrmesternek, amelyben az
                        ilyen újonc bleu-k tulajdonképpen rossz erkölcsű anyabékák leszármazottainak
                        korcs békaivadékai. Az elmondott intézmény tulajdonképpen csak a “cellule”.
                        A “pelott”, az egy akrobata-mutatványokkal súlyosbított áristombüntetés.
                        Ugyanis reggel, midőn a rabok elzsibbadt tagokkal, kékre fagyva, kínos
                        álomban gubbasztanak a padlón, beordít a káplár harsány, vidám baritonja:
                        “aux apéritif!” Az aperitif nagyon kellemes francia népszokás. Éhgyomorra,
                        reggeli vagy ebéd előtt felhajtanak egy-két pohárka mentolos italt. Mondanom
                        sem kell hogy a légióban az aperitif nem azt jelenti, hogy az elgémberedett
                        cellalakók mentolos italokat kapnak. A hasonlóság csak abban áll, hogy ez az
                        aperitif is éhgyomorra történik, és szintén élvezet. A káplárnak. A káplár
                        ugyanis kiáll az udvar közepére, és megvárja, amíg a kutyák ivadékainak az
                        ivadékai felveszik magukra a “pelott” nevezetű hátizsákot, pontosan
                        tizennégy kiló homokkal és kővel. A csontjaik fájnak a kemény padlótól, a
                        szemük leragad az álmosságtól, gyengék a rossz táplálkozástól, ami kenyérből
                        és vízből állt. Időközben kisütött a forró, reggeli nap, és most a tizennégy
                        kilós pelottal megterhelve, egy teljes órán keresztül körbe kell futni az
                        udvar egy árnyékmentes helyén. Középen áll a káplár mint egy cirkuszi
                        istállómester, és időnként taktusra recsegi: à droit... à droit... à
                        droit... - Zörögnek a kövek, fújtatnak a tüdők, csattognak a bakancsok, és
                        az elcsigázott emberek a forróságban rohannak körbe, kínban és szédelegve az
                        egyre súlyosabb pelottal a hátukon. A káplár később, miután a látványban
                        kimerült, leül egy ládára és pinárd nevű olcsó vörösbort hozat a kantinból.
                        Minden korty után jóindulatú serkentéssel szólt: - à droit... à droit, az
                        istenit a pofátoknak!</p>
				<p>Ezután haldokolva a szomjúságtól, felsöprik az udvart, az áristomot,
                        kihordják az almot az istállóból, és csak délben kapnak kenyeret és vizet.
                        Ebéd után megint egy óra pelott, ez már a legsúlyosabban tűző, gyilkos
                        afrikai napsugár alatt. Egyre többen esnek össze. Természetesen az ájulási
                        idő nem számít bele az órába, és ha valaki tizenötször esett össze, akkor
                        másnapig is szaladgálhat az udvaron, de a napi háromszor egy órát le kell
                        futni. Eközben szoktak hirtelen meghalni a békák ivadékainak azon ivadékai,
                        akik egy vagy két éjszaka folyamán vesemedence-gyulladást vagy
                        gyomorhurutot kaptak. De ez ritkán fordul elő, és kizárólag nyavalyás
                        “kékekkel”, akik az őrmester szerint abban a tévhitben jelentkeztek a
                        légiónál, hogy a tulajdonképpen pihenni vágyó csirkefogók
                        nyugdíjintézménye, ahol az ilyen rühes kutyák reggeltől estig függőágyakban
                        heverészhetnek, és ha a kincstár költségére kiválóan bezabáltak, akkor
                        feslett hölgyek szórakoztató táncát szemlélik. No, az őrmester azután kellő
                        alapossággal oszlatja el ezt a tévhitüket...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>A fiatalember ott feküdt a piszkos padlón lehunyt szemmel. Három és fél óra
                        alatt futotta le az egy óra pelottot. Nyolcszor esett össze. Gyerekarcú,
                        diákos fiú volt, fehér bőrén látszott, hogy jól táplált, ápolt ember,
                        legfeljebb húsz-huszonkét éves. Valami úri gyerekszobából kerülhetett ide a
                        légióba. Öt nap előtt érkezett meg az újoncszállítmánnyal. Egy öreg
                        légionista “ellátta magát” a fiatalember munkanadrágjával. A szerencsétlen
                        “bleu” nem tudta, hogy neki is lopnia kell, hogy ez tulajdonképpen nem is
                        lopás, hanem tradíció. Egyszerű ésszel jelentette a dolgot az őrmesternek,
                        aki erre rendkívül közvetlen formában emlékezett meg a fiatalember egész
                        családjáról, felmenően az ősök ősének az őséig, aki egy kikapós természetű
                        varangyos béka anyjának az anyjától származott! Ennyit a nadrágról. A
                        továbbiakban, hogy némi fogalma legyen a légióról, ahol nem lehet
                        függőágyakban heverészve stb. stb., nyolc nap pelottot kap, és ha ezután sem
                        kerül elő a nadrág, akkor az őrmester istenére mondva, nagyon meg fogja
                        siratni azt a pillanatot, amikor volt pofája becsületes, vitéz és remek
                        katonák közé jelentkezni! Rompez!</p>
				<p>...Most ott feküdt a padlón ájultan, harminckilenc fokos lázzal, reszkető
                        tagokkal, kimarjult vállal, lihegve. Hufeisen összefonta maga mögött a
                        karjait és a falnak dőlve állt. A báró ott térdelt a fiú mellett és a
                        pulzusát fogta. Jott, az amerikai felhúzott térddel, összegörbülve, mintegy
                        a saját testének melegét koncentrálva, hortyogva aludt. Ahmed, az óriási
                        török guggolva ült, és a falnak támaszkodva, hátracsúszott fejjel, leesett
                        állal hortyogott. Ez a harsonázó hortyogás jól jött a raboknak, mert távol
                        tartotta a patkányokat. Sajnos a hangyák, svábbogarak és a százlábúak vagy
                        bátrak voltak, vagy süketek, de egyáltalán nem zavartatták magukat, sőt
                        akadt egy elszánt százlábú, amelyik egyenesen befutott Ahmed nyitott
                        szájának kráterébe. Vége lett.</p>
				<p>A báró levette kabátját és betakarta vele a fiút. Azután letekerte a kapcát
                        és odatette a rongyokat a beteg feje és a padló közé. A vízadagját már
                        megitatta vele, és az újonc még mindig víz után hörgött lázálmában. A báró
                        elkeseredve, tehetetlenül ült mellette.</p>
				<p>Hufeisen eddig némán nézte, amit csinált. A szája és a halántéka között egy
                        hosszú sebtapasz volt.</p>
				<p>- Odaadhatja az én vízadagomat is - mondta, és állt tovább mozdulatlanul.</p>
				<p>A báró mormogott valamit, elvette Hufeisen korsóját, egy keveset a
                        zsebkendőjére öntött belőle, és lemosta a beteg arcát, a többit megitatta
                        vele. A fiú elaludt. A báró ingujjban ült és fázott.</p>
				<p>- Nem fogja kibírni a nyolc napot - mondta a báró.</p>
				<p>- Azt hiszem, már nem tart nyolc napig ez a mocskos élet - mondta Hufeisen. -
                        Már egy éve vagyunk ide zárva. Szeptember van. Nemsokára megindulnak az
                        offenzívák. De ez a nagy, egyéves pihenő azt jelenti, hogy valami rendkívüli
                        lesz. Három éve szolgálok, de ilyen hosszú csend még nem volt.</p>
				<p>A magas, rácsos ablakon egy kis holdfény lopakodott be. Az éjszaka percről
                        percre hűlt.</p>
				<p>- Olyan titokzatosak - monologizált tovább Hufeisen. - Pedig minden újonc
                        tudja, hogy mire készültek egy évig... a Tafilaletet akarják. Irtózatos harc
                        lesz. Meglátja. Soha ilyen nagy szállítmányban nem jöttek újoncok. Tegnap a
                        szpáhilaktanyába egy egész szenegál ezred érkezett. És mennyi repülőgép...
                        Azt hiszik, hogy mindenki hülye. Ez lesz a gyarmatosítás utolsó felvonása.
                        Verdammt! Micsoda vérfürdő lesz! Tegye rá az én kabátomat is...</p>
				<p>Ahmed hortyogott. A hideg éjszakában kísértetiesen hallatszott a távolban
                        üvöltő, gurgulázó tenor. “Allah il Allah Mohamed rasul Allah!”</p>
				<milestone n="3" unit="endSubChapter"/>
			</div>
			<div type="chapter">
				<head>Ötmillió font!</head>
				<milestone n="1" unit="startSubChapter"/>
				<p rend="head">I.</p>
				<p>Hufeisennek csodálatosan igaza volt! Másnap reggel aperitif helyett az
                        udvarra vezényelték őket. Ott állt az egész század. Újabb kékek is érkeztek,
                        félig még civilben ácsorogtak. A kürt megszólalt, a káplárok végigrohantak a
                        sorok előtt, és kürtszó után elhangzott az őrmester kiáltása: “fixe!”
                        Megjelent egy kapitány és egy hadnagy is. Valamelyikük intett az
                        őrmesternek, aki egy papírlapról felolvasta: “Napiparancs: a második század
                        legénysége és altisztjei előre felvehetik kétheti zsoldjukat. Az ezredes úr
                        minden ember számára további parancsig napi öt óra szabadságot ad,
                        takarodóig. Akik tizennégy napnál rövidebb időre vagy akik hosszabb időre,
                        de csak a szolgálati szabályzat megsértéséért vannak büntetés alatt, azoknak
                        a hátralevő időt elengedik.”</p>
				<p>Nyomban utána felhangzott egy kiáltás: “Prêt!” és mindenki rohant a
                        századirodába, hogy felvegye a zsoldját. Egy óra múlva a kantin zsúfolásig
                        tömve volt, ájult részeg emberekkel. A külvárost, ahol citeráslebujok,
                        kávéházak, csodadoktorok és jósok találhatók, nagy számban özönlötték el a
                        légionisták. A kőfallal körülvett városrészt ahol a kőfal mögött mindenféle
                        színű nők élnek kiközösítve, elzárva és megvetve, ócska, több száz éves
                        épületekben, megtöltötték a vörös kepik. Estig kétszer vonult ki az őrjárat,
                        számos súlyos sebesült, nyolc arab és három légionista halott. A Place Sidi
                        Carnot, ahol a légionista Clique szolgáltatja a térzenét, ma csupa kacagás,
                        kurjantás, és körül a bisztrók telve vannak a pult előtt türelmetlenül
                        tolongó katonákkal. Mindenki siet! Mindenki részeg! Mindenki boldog akar
                        lenni!</p>
				<p>Mert kétheti zsold előre, ez azt jelenti, hogy órákon belül hadba vonulnak.
                        Kétheti zsold előre és öt óra általános kimaradási engedély azt jelenti,
                        hogy most hosszú-hosszú hónapokig menetelni kell iszonyú melegben, verekedni
                        kell idegen országban pocakos kereskedőkért, részvényesekért, akik most itt
                        ülnek a Sidi Carnot-n, és itt is fognak ülni, míg a légionisták, szerintük
                        csupa canaille, ott pusztulnak szomjan a sivatagban. Tehát most sürgősen és
                        félőrülten, mintegy komprimáltan élni kell! A békés polgárok lassan
                        visszahúzódnak lakásaikba. A várost uralják a vörös kepik, mindenütt
                        megerősített járőrök cirkálnak, ordítozó csődületek képződnek, pofonok
                        csattannak, borízű dalok vegyülnek össze, lövés dörren, szurony csillan,
                        üveg csörömpöl... Egy véres fejű pincér fehér kötényben segítségért sikoltva
                        rohan az úton, helybeli lányok és légionisták egymás nyakát átkarolva
                        dalolnak egy világos ablakból... Azután felharsan a takarodó, és a kihalt
                        fülledt, mocskos utcákra leszáll a súlyos afrikai éj.</p>
				<p>Laverborg, a báró hanyatt feküdt az ágyán, egy hatalmas, szürke fedelű
                        iratcsomót tanulmányozott, és ceruzával időnként jegyzett valamit. A
                        légióban mindenkinek van bogara, és így a szobatársai hamar belenyugodtak
                        Laverborg furcsa szokásába, szürke fedelű iratcsomójával, ami még
                        anglomániásabb ízt adott zárkózott előkelő viselkedésének. A báró
                        szobatársai jórészt egy furcsa század tagjaiból maradtak meg. Ez volt a
                        hírhedt harmadik század, mely majdnem teljesen megsemmisült egy ütközetben.
                        Babonás dolgokat suttogtak erről a századról, amelynek megmaradt embereit
                        végül beolvasztották az ötödik század egyik pelottjába. Ezek az emberek
                        furcsa viszonyban voltak egymással. Összetartottak és mégis kerülték
                        egymást. Nem látszottak barátoknak, és mégis együtt maradtak. Ezek közé
                        tartozott Hufeisen is, valamint David, a zsidó, az óriás Ahmed, Citrom, a
                        féleszű szabó, Jott, az amerikai, aki állítólag gengszter volt, és még
                        egypáran.</p>
				<p>Ide osztották be egy év előtt Laverborgot, a finn küldöncöt és hozzájuk
                        került most Berg, a lányos arcú fiatalember, akin az előre látható hadba
                        vonulás miatt megesett az a valami, amit az őrmester szívének lehetne
                        nevezni, és raportra küldte a főorvoshoz. Berg alapjában véve nem is volt
                        gyenge, csak nem ismerte még az élet szörnyűségeit. A kórházban gyorsan
                        nyerte vissza régi erejét.</p>
				<p>Laverborg elzárta az írásokat és bement a városba. Hufeisen összenézett
                        Citrommal. Rajtuk kívül csak Jott tartózkodott a szobában.</p>
				<p>- Meg kellene tudni, mit böngészik ez az ember - mondta Hufeisen és az
                        amerikaira nézett. Jott vállat vont:</p>
				<p>- Ha akarod, kinyitom a ládát, de azt megmondom, hogy nem lopom el a
                        holmiját. És nem lopok katonaládából.</p>
				<p>Odament Laverborg polcához. De hátrafelé. Egy pillanatig sem fordult el a két
                        embertől. A néhai század életben maradt tagjai sohasem fordítottak hátat
                        egymásnak. Jott leemelte a ládát, és a kabáthajtókájából kis tűt vett elő.
                        Egy másodperc múlva nyitva volt a láda. Azután újra bezárta, és
                        visszaszállította a helyére. De a szürke fedelű iratcsomó ekkor már Hufeisen
                        kezeiben volt. Az iratcsomó tetején egy vörös körpecsét látszott.</p>
				<p>A lépcsőház felől közeledő lárma hangzott. Hufeisen az írásokat elrejtette.
                        Kolseff, a köpcös, harcsabajuszú orosz jött be és Ringelein. Mind a ketten
                        az elátkozott századhoz tartoztak. Ringelein artista volt.
                        Vándorcirkusz-tulajdonos. Egy kisebb német városkában nem kapott játszási
                        engedélyt, és nyomorában, kétségbeesésében felgyújtotta a vándorcirkuszt,
                        elkergette a családját és a két kiéhezett oroszlánt szabadon bocsátotta. A
                        vadállatok több embert szétmarcangoltak. A kopasz negyven év körüli berlini
                        artista két nap múlva jelentkezett Belfortban és felvétette magát a
                        légióba.</p>
				<p>Öten voltak együtt a régiek közül. Komoran nézték egymást.</p>
				<p>- Az idei offenzíva a Tafilalet ellen megy.</p>
				<p>Csend lett. Ennek különös jelentősége volt számukra.</p>
				<p>- Kezdődik újra a tánc...</p>
				<p>- Nem! - kiáltotta az orosz. - Most már elég volt! Most már alig vagyunk
                        egypáran! Elég volt! - és körülnézett, mert tulajdonképpen nem is tudta,
                        hogy kihez beszél. A láthatatlan gyilkoshoz beszélt, akit nem ismertek, aki
                        közöttük volt.</p>
				<p>- Lehet, hogy novemberre már bevonulunk a Tafilaletbe - mondta Jott, és
                        felcsillant a szeme. Azután mások jöttek, nem tartoztak a régi századhoz, és
                        Jott erre fütyörészni kezdett, Hufeisen hangosan kacagott, és az orosz a
                        térdeit csapkodva kiáltotta jókedvűen:</p>
				<p>- Úgy kellett annak a nőnek!</p>
				<p>A kantinból részeg kórus hallatszott fel.</p>
				<p>Néhányan hozzáfogtak a paqetage-nak elnevezett türelemjátékhoz gyufaszálakkal
                        és viaszdarabokkal, hogy a szíjak és táskák ragyogjanak a reggeli
                        gyakorlathoz, esetleg az éjszakai riadóhoz. Citrom még mindig fütyörészett,
                        és Tirone, a legöregebb baka, aki már tizenkettedik évet szolgálta és
                        megjárta Madagaszkárt, kapcára való tekercset hasogatott egy vastag
                        ruhadarabból, amely női alsószoknya lehetett, mielőtt Tirone ellopta. A
                        káplár és az őrmester jött be, mögöttük egy tiszt.</p>
				<p>- Halt! Fixe!</p>
				<p>Mindenki azon a helyen és azonmód, ahogyan éppen volt, mereven megállt.
                        Tirone kifogástalan zubbonnyal, de alsónadrágban.</p>
				<p>- Valamennyien nyissák ki a ládájukat - harsogta az őrmester -, és további
                        parancsig gyülekezzenek az udvaron. Részeges disznók, bemehetnek a
                        kantinba. Rompez!</p>
				<p>Mindenki serényen magára kapkodta a ruháját, kizárták a katonaládákat, és egy
                        perc múlva csak a két altiszt és a tiszt maradtak a teremben. A hadnagy az
                        orrát fintorgatta, és lovaglóbotjával mutogatta a gyanúsabb ládákat vagy
                        csomagokat.</p>
				<p>- Semmiféle szabálytalansággal ne törődjék, csempészett vagy lopott vackokkal
                        ne bíbelődjön, büntetendő hanyagságokat ne vegyen figyelembe, kizárólag
                        könyv és írás után kutasson. De ne piszmogjon, maga ló! - mondta udvarias
                        hangsúllyal a tiszt.</p>
				<p>Egy félóra múlva a hadnagy eltávozott, és aktatáskájában vitte magával a
                        szürke fedelű iratcsomót a vörös folttal.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>A lány és a férfi, mind a ketten arabok, mozdulatlanul álltak és figyelték a
                        kapitányt. Pokoli volt a hőség itt a szpáhilaktanyában, amely vastag,
                        várszerű falaival mint egy gyűjtőlencse, úgy fogta össze a forró
                        napsugarakat, de nem bocsátotta ki őket magából, hanem kemencévé lett tőlük,
                        szinte forrt a levegő benne. Még a szenegáli ezred trópuson született bakái
                        is aléltan hevertek szalmazsákjaikon. A lovakat félóránként mosták hideg
                        vízzel, Gilles kapitány hátat fordított a bennszülött párnak, az ablakhoz
                        lépett. Sivár kaszárnyairodában voltak. Fehérre meszelt falak katonai
                        térképpel és Foch marsall sokszorosított portréja. Két három bagószagú
                        bútor: kopott citromfa íróasztal, piszkos ripsszel bevont székek és egy
                        hosszú pad. Az íróasztal szutykos készletén kívül ott voltak még: a kapitány
                        kardja, szolgálati revolvere, ezüst cigarettatárcája, egy nagy üveg
                        pálinka, amelynek dugótlan nyílása körül hatalmas, fáradt dongó telepedett
                        le és szállt el minduntalan. Egy nemrég elfogyasztott sonkás zsemlye morzsái
                        feküdtek a félig megírt jegyzőkönyvön. A kapitány nem látott ki az ablakon,
                        mert le volt eresztve a redőny. Csak állt, és nézte a könnyű redőny közein a
                        nap fehér csíkjait. Ezek a csíkok most az arcára és ruhájára vontak
                        párhuzamos, keskeny árnyakat. Ingujjban volt. A zubbonya az ajtóba vert
                        fogason lógott. Kihajtott inge alatt, amelyet még ki is gombolt végig,
                        medalion csüngött vékony aranyláncon. A kezében lovaglóbotot tartott. A
                        pálca ezüst lófejben végződött. Az ingujja fel volt gyűrve, az arca sárga
                        volt és nyirkos, a vére időnként zúgva szállt le a fejéből, és egy halvány
                        ér lüktetett a homlokán. Nehezen állta a meleget. Hideg fürdő, európai klíma
                        után sóvárgott, és utálattal érezte a saját szájából párolgó alkoholgőzt. E
                        pillanatban a következőket gondolta: megőrülök a hőségtől... ha a káplár nem
                        szerez jeget az anisetthez, akkor holnap megtanulja az Úristen nevét!...
                        Ezek itt tagadnak... Na és? Mi közöm az egész bandához! Mit kell
                        vallatnia?!... Mi közöm ehhez a ronda, undok sírveremhez és ahhoz a
                        felfordult szakaszvezetőhöz?... Párizsban ilyenkor az ember kilovagol a
                        Bois-ba... És Mária! Eh! Mária pusztuljon el... Tulajdonképpen miatta
                        keveredett abba a piszkos részvényügybe... Igen! Istenem, hogy ette a pénzt
                        az a nő! De hol van még a világon olyan nyak... olyan hófehér kis gödrös
                        térd?... Megérte? Fenét! Van nő, akiért érdemes volt ide kerülni a mocsokba,
                        a forróságba, az unalomba és az elbutulásba?... Nincs!... És ha nem helyezik
                        át a szenegáliakhoz, két hónap múlva előlépett volna. Így örülhet, hogy csak
                        degradálták... Istenem! Már egy éve. Csak Máriát láthatná! A fehér
                        lovaglónadrág zsebéből kis kölniflakont vett elő, megnedvesítette a
                        zsebkendőjét, végighúzta a homlokán és az orra alatt. Mély lélegzetet vett.
                        A dörömbölő, vergődő szív percenként kívánt egy ilyen sóhajt tehetetlen
                        légszomjában. Megfordult az ablaktól, és a nyugodt tekintetű bennszülött
                        férfit nézte:</p>
				<p>- Na, most mondj el mindent... De ide figyelj! Ha továbbra is tagadni mersz,
                        visszasírod magad a kezemből az őrségre. Arról biztosíthatlak. Hogy is
                        hívnak?...</p>
				<p>- Muhat a nevem, uram.</p>
				<p>- Hát ide hallgass, Muhat, bizonyára hallottál már arról, hogy embereknek
                        néha betömik sóval a száját és kifektetik a napra. És hallottál már arról
                        is... hogy valakit összekötözve belöknek a krumpliverembe, ahol reggelre
                        lezabálják a bőrét a százlábúak... és van még ilyen sok... Érted?!... Szóval
                        Ladrun őrvezető meg akarta csókolni ezt a lányt... - A lányhoz fordult: -
                        Így volt?</p>
				<p>- Így volt uram - mondta nyugodtan a lány. - Közvetlenül zárás előtt egyedül
                        voltam a söntésben, és akkor az őrvezető dulakodni kezdett velem, már
                        majdnem elájultam, mert letepert a polcra, a hátamat szorította a vízcsap,
                        és akkor...</p>
				<p>- És akkor te lelőtted! - kiáltott a férfira. - Felelj, kutya! Mond, hogy
                        lelőtted, mert hangyabolyra köttetlek!</p>
				<p>- Nem én tettem, uram!</p>
				<p>A kapitány minden nyomasztó kínjával, kirúgottságával és veszetten a
                        forróságtól belevágott az előtte álló férfi arcába, pontosan az orrcsontját
                        találva, amely most egy kissé elvált az egyik porctól, és a nyíláson át
                        lassan folydogált a vér. Annak a szeme sem rebbent. Gilles kapitány ismét
                        felsóhajtott, és megállt az ablaknál háttal a két kihallgatottnak, akik a
                        levegőbe bámultak. Elmozdította kissé a redőnyt, de mintha az előbbi ütést
                        kapta volna vissza, úgy csapott égetően az elbírhatatlan délutáni nap az
                        arcába. Visszahullajtotta... Mária bizonyára azzal a fiatal márkival... Na!
                        Köpök rájuk!... Banda!... Persze, itt nincs nő, aki kölnizi magát...
                        Istenem, ha még egyszer Párizsban lehetne... Ablakai a Vendôme-ra néztek...
                        Ásított, a szeme előtt zúgott valami, és kis pontok jelentek meg... Egyik
                        kezével az asztalra támaszkodott és pálinkát töltött... Azután
                        végigmustrálta a vérző arcú embert.</p>
				<p>- Sajnálom, hogy megütöttelek, na... Csúnyán bántak itt veled. Ez a Simon
                        őrmester egy barom. Egy pimasz barom. Ez azt hiszi, hogy ő itt az úr, és
                        összetörhet mindenkit. De csak bízd rám azt a kutyát! Az a Colomb-Bécharba
                        megy. Kezeskedem. Odakerül a Zephirekhez utat építeni. - Felkattintotta a
                        tárcát, kivett belőle egy cigarettát és odatartotta a kihallgatottnak is az
                        etuit. - Gyújts rá, kérlek. - Tüzet is adott neki. A bennszülött mintegy
                        vezényszóra, dohányzott. - Nézd, Muhat, most őszintén beszélek veled, az a
                        Ladrun egy rühes gazember volt. Ezzel az egész vidék tisztában van. A
                        legkoszosabb őrvezető volt. Meg akarta csókolni a szeretődet, és te
                        lelőtted. Mi, franciák az ilyesmit nagyon is megértjük. Én is lelőttem
                        volna. Egyáltalán legfőbb ideje volt már, hogy valaki ezt a frátert lelője.
                        Senki sem hagyja a szeretőjét. Ha őszintén bevallod, hogy te voltál, a
                        haditörvényszék bírái nyájasan bólogatnak majd, és elküldenek esetleg egypár
                        évig a sivatagi vasúthoz dolgozni. Fütyülj rá. Semmi az egész. Beszéljünk
                        egymással mint úriemberek...</p>
				<p>Az arcán viaszos fényben csillogott a verejték, és tétován végigsimította a
                        homlokát, azután nagy sóhajjal széthúzta a mellén az inget, mintha
                        legszívesebben letépné magáról. A pillája egy másodpercre bágyadtan
                        behunyódott, és sárga villanások cikáztak a szemhéja mögött. - Ez a helyes
                        kifejezés... beszéljünk mint úriemberek... Persze hogy lelőtted azt a
                        parasztot... ugye lelőtted?</p>
				<p>- Nem lőttem le, uram.</p>
				<p>- Nem lőtted le? - Előrehajolt, összeszűkült a szembogara, megrezdült az
                        orrcimpája, és újra kérdezte, nagyon tagolva: - Nem lőtted le? - Hirtelen
                        háromszor lendült a bot. Az elsőnél sziporkázva felrepült a cigaretta az
                        egykedvűen álló bennszülött szájából, a másik két ütés keresztbe csapódott
                        az arc teljes hosszán, egyetlen égő, kékesvörös szorzójelet hagyva maga
                        után. - Hát ennyit ér a barátságom, te átkozott?... Hát te itt továbbra is
                        hazudozol? Hát te kiröhögöd a lovagiasságot?!</p>
				<p>Sípolva lihegett, és a bot darabokra tört a kezében. Sem a férfi, sem a lány
                        nem mozdult. - Most öt percig még itt vagy. Azután átadlak újra Simonnak.
                        Tudod, mit jelent ez?</p>
				<p>- Tudom uram.</p>
				<p>- Bevallod?</p>
				<p>- Nem én tettem, uram.</p>
				<p>Pálinkát töltött magának és felsóhajtott... Istenem, micsoda szörnyűség ez az
                        egész, és micsoda undok vadállat lett ő itt. A bagószagú hőség mint egy
                        meleg fürdő fogta körül a testét feje búbjáig. Az alkohol kellemes bódulatba
                        hozta az agyát, de a szíve még nehezebben dolgozott, és a szempillái egyre
                        súlyosabbak lettek. Egy régi párizsi melódia jutott az eszébe, azt
                        fütyörészte, csücsörített szájjal, de hangtalanul. Megtántorodott, csuklott
                        egyet, azután zsebébe mélyesztette a kezét, és megállt a leány előtt. Az
                        egyik térdét rázta, tettetett közömbösséggel. - Neked látnod kellett, hogy
                        ki lőtt.</p>
				<p>- Nem láthattam, uram, háttal álltam az ajtónak - mondta a lány.</p>
				<p>- Ha te háttal álltál az ajtónak, mikor az őrvezető megölelt, akkor téged
                        kellett volna találnia a lövésnek. Most megfogtalak!</p>
				<p>- Én éppen ellöktem az őrvezetőt, ő hátralépett, hogy újra nekem ugorjon,
                        akkor dördült el a lövés, és én elájultam a kimerültségtől. Így volt,
                        uram.</p>
				<p>Mialatt a lány beszélt, egy kissé fölé hajolt, és hirtelen finom kölniszagot
                        érzett, ismerős, kellemes illatot, amely a leány testéből áradt. Egy
                        pillanatig behunyta a szemét és minden vére az arcába tódult. Nem is
                        hallotta, amit a leány mond. Máriának volt ilyen illata! Párizsnak!... A
                        Luxembourg-kertnek ősz felé, mikor lehullott, nagy falevelek vastag
                        szemétjébe süppedt a csizmája...</p>
				<p>- Te kölnivizet használsz?</p>
				<p>- Igen, uram... - Most először látszott a lányon ijedtség.</p>
				<p>A kapitány visszament az asztalhoz és pálinkát ivott. Lebiggyesztett szájjal
                        mosolygott. Sárga arcáról patakzott a víz, az inge kerek foltokban tapadt
                        hozzá, és az agyán nagy morajlással csaptak át az alkoholmámor hullámai...
                        Újabb cigarettára gyújtott és barátságosan rámosolygott Muhatra...</p>
				<p>- Nagyon okos voltál, hogy nem vallottál semmit. Most már elárulhatom
                        neked... Nem volt bizonyítékunk... A törvényes rendelkezések értelmében
                        huszonnégy órán belül vagy le kell tartóztatni, vagy szabadon kell bocsátani
                        az olyan gyanúsítottat, aki nem tartozik a fegyveres erők kötelékébe...
                        Örülhetsz, hogy nem puhítottunk meg. - Máris írt valamit egy lapra, odaadta
                        az előtte álló férfinak. - Elmehetsz. - Nem mozdult. - Nem érted?
                        Elmehetsz!</p>
				<p>- Nem megyek, uram.</p>
				<p>Fenyegetően és csodálkozva állt oda a bennszülött elé, olyan közel, hogy
                        összeért a testük.</p>
				<p>- Te nem mész? Te ki akarod próbálni, milyen az, mikor Simon őrmester fejjel
                        lefelé a napra köttet, és két égő gyertyát erősít a meztelen talpadra, amíg
                        tövig ég mind a kettő.</p>
				<p>- A menyasszonyom nélkül nem megyek - mondta csendesen.</p>
				<p>A tiszt hátrahőkölt. Így átlátott rajta ez a fickó!</p>
				<p>- Ő természetesen őrizetben marad, elsősorban mert valószínű, hogy bűntársa
                        volt az ismeretlen tettesnek, másodsorban a koronatanút a főtárgyalásig
                        nemcsak jogunk, de kötelességünk őrizetben tartani. - Az arca fenyegetővé
                        torzult. - Te talán nem mersz egy védtelen nőt a francia hadsereg
                        becsületére bízni?...</p>
				<p>- A francia hadseregére igen.</p>
				<p>Nagy csend lett. A kapitány felcsatolta a kardját, azután kivonta a pengét a
                        hüvelyéből, és a bennszülött elé állt.</p>
				<p>- Hogy értetted ezt?</p>
				<p>Az váratlanul így szólt:</p>
				<p>- Megkérhetem önt uram, hogy fáradjon velem a másik szobába, ahol senki sem
                        hallgathatja ki a beszélgetésünket? Fontos bejelentést óhajtok tenni.</p>
				<p>- Miféle bejelentést?!</p>
				<p>Kissé megtántorodott, és kardhegyével végigkarcolta a csizmája orrát.</p>
				<p>- Ötmillió font értékű platináról, amit Abd el Krim leveretése után rejtettek
                        el. Ha én és Emisha egy félórán belül innen eltávozunk, megmondom önnek, hol
                        van elrejtve a platina. Bizonyítékokkal is szolgálok.</p>
				<p>Ötmillió! És ha hazudik ez a fickó?... Nem kockáztat semmit. Neki végre is
                        kötelessége meghallgatni a vallomást... És nem kötelessége azonnal
                        jegyzőkönyvet felvenni... Persze hogy nem kötelessége...</p>
				<p>- Gyere! - Átvezette a másik szobába.</p>
				<p>...Egy félóra múlva az összevert bennszülött és a leány eltávoztak a
                        szpáhilaktanyából.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>...Nem vett fel jegyzőkönyvet. Egy tervrajz volt előtte és egy teleírt lap.
                        Ebben a pillanatban kürtjel harsant fel az udvaron. Gilles jól ismerte ezt a
                        jelet. Feljebbvaló érkezik! Nagyot sóhajtott, gyorsan elrakta az írásokat,
                        felvette a zubbonyát. Hatalmas túrakocsi siklott be a szélesre kitárt kapun.
                        A helyőrség fegyverben állt. A vezérkari százados kiszállt a kocsiból, és
                        kétszer idegesen legyintett, jelezve, hogy hagyják abba az egészet... Hála
                        istennek, nem inspiciálni jön - sóhajtottak fel megkönnyebbülten az
                        altisztek.</p>
				<p>- Menjünk az irodába, kapitány úr - mondta Gillesnek, aki az egész parádé
                        élén állt. Becsukták a szárnyas kapukat, a félálomban díszelgő szenegáli
                        gyalogosokat és festői szpáhikat harsány vezényszavak oszlatták szét.</p>
				<p>Gilles hellyel kínálta a századost.</p>
				<p>- Du Garde vezérkari százados vagyok - mondta az érkezett. Önkénytelenül is
                        megrándult az orratöve a pállott bagó- és pálinkaszagtól. - Kapitány úr már
                        megkapta bizonyára a parancsát, hogy milyen pozíciót foglaljon el a
                        Tafilalet ellen meginduló hadműveletekben.</p>
				<p>- Egy hónap előtt, százados úr.</p>
				<p>- A hadművelet megkezdése előtt a hadügy tisztázni szeretne egy misztikumot.
                        Ezért vagyok itt. Ebben a kérdésben az északi haderő tisztikarával kell
                        együttműködnöm.</p>
				<p>- Megmondhatná, százados úr, hogy miről van szó?</p>
				<p>- Ötmillió font értékű elrejtett platináról.</p>
				<p>Gilles-nek hirtelen felkavarodott a gyomra, és elsápadt.</p>
				<milestone n="3" unit="endSubChapter"/>
			</div>
			<div type="chapter">
				<head>Menni vagy meghalni?</head>
				<milestone n="1" unit="startSubChapter"/>
				<p rend="head">I.</p>
				<p>Estefelé annyira lehűlt a levegő, hogy az európaiak végre kikászálódhattak
                        ágyaikból, fürdőkádjaikból, a kiskereskedők, egyéb híján, teknőikből, és a
                        papírvékony pizsamák helyett polgári ruhát ölthettek magukra.</p>
				<p>Du Garde százados a kertek között fekvő, európai külvárosban bérelt egy szép
                        villát. A századosnál szigorúan bizalmas katonai megbeszélés folyt. Ezt még
                        csak nem is sejthette senki. Du Garde estélyt adott néhány barátja
                        tiszteletére, húga, Claire volt a háziasszony. A vendégek között volt néhány
                        magas rangú sivatagi vezérkar tábornok intendánsa, de ezek, még néhány magas
                        rangú katonával együtt elvegyültek a nagy társaságban, táncoltak és
                        adomáztak, csak úgy éjféltájban vonultak be a könyvtárszobába, amelynek
                        kettős, párnázott ajtaja volt. Itt azután komoly tanácskozás folyt. A
                        könyvtárszoba ablaka alatt egy óriási szpáhi e szokatlan órában az
                        angolkertet ápolta. Igazán nem látszott rajta, hogy őrségen áll. A hat
                        vezérkari tiszt és a kormányzó helyettese egy térkép körül ültek.</p>
				<p>- Összefüggően és röviden, megbízhatatlan értesülésünk a következő - kezdte a
                        tábornok. - Miután Abd el Krim megadta magát, már nem lehetett
                        visszaindítani azt a döntő jelentőségű anyagi segítséget, amit, hála
                        istennek, elég későn küldött el egy velünk ellenséges nagyhatalom. Ha Abd el
                        Krim idejében kapja meg az ötmillió fontot, akkor Franciaország pénzügyi
                        helyzetére nézve végzetesen hosszú hadjáratban folytatódott volna a
                        felkelés. Abd el Krim három embere a könnyen kezelhető kis ládát, amely
                        ötmillió font értékű platinarudat tartalmazott, valahol elrejtette. A három
                        embert később megölték. Tipikus keleti história. Erről az ötmillió fontról a
                        legkülönfélébb hírek terjedtek el. Hírszolgálatunk szerint a Tafilalet
                        ellenállását Yacub EI Mansur állítólagos közvetlen leszármazottja, a
                        hammadai caid szervezi. Nagyon veszélyes ember. Nem sokat tudunk róla.
                        Hónapokra eltűnik a pusztában vagy az Atlasz járhatatlan útjain bolyongva.
                        Azután órákra újból megjelenik. A vallási babona a legjobb takaró, és az
                        arabok, különösen a főembereik, nemcsak nagy hadvezérnek, hanem jövőlátó
                        prófétának is tartják. Nem is kell talán mondanom, milyen katasztrofális
                        lenne e pillanatban, ha egy felkelést kapnánk itt a nyakunkba. A
                        nagyhatalmak így sem nézik jó szemmel itteni mozgolódásunkat. De nem érdekel
                        bennünket a véleményük. Mindenesetre óvatosan kell eljárnunk. Ha az ötmillió
                        font meséje igaz, és ez a caid, Barud el Mansur hozzájut a pénzhez, akkor
                        olyan katasztrófára lehetünk elkészülve, ami évekre visszaveti a Tafilalet,
                        a Tuat, a Tadla és a számunkra értékes többi terület megszállását. Lehet,
                        hogy ez az ötmillió csak egyike a titokzatos meséknek, amit a Tafilalet
                        évtizedek óta kitermel magából, de erre nem bízhatjuk magunkat. A hammadai
                        caiddal nem lehet tárgyalni. Fanatikus. A megelőző támadást már a jövő héten
                        megkezdjük. És ezzel a misztikummal a fejünk felett indulunk harcba. Nagyon
                        kellemetlen. Hozzátartozik a meséhez a 3-ik század története. Ez az
                        úgynevezett elátkozott század. Részt vettek a Tadla környéki tragédiákban.
                        Ott voltak Ait Yacubnál, ahol a második századunkat teljesen
                        megsemmisítették a Tafilalet egységei. Jelentést kaptunk, hogy azóta a 3-ik
                        században, amelynek hatvan embere maradt életben, nagyon sokan haltak meg
                        természetellenes halállal. Hatvan légionista közül tizenkettő él, és
                        negyvennyolc merényletnek esett áldozatul. Valamelyik két év előtt
                        jelentkezett egy ezredesnél, hogy fontos jelentést akar tenni. Amíg az
                        előszobában várt, ismeretlen tettes leszúrta. A seb egészen olyan volt,
                        mintha vékony francia bajonettől származna.</p>
				<p>Keményen, de döbbenetesen pattogtak a szavai. Minden egyes adata dermesztően
                        hatott. Negyvennyolc ember halt meg erőszakos halállal.</p>
				<p>- Semmiféle nyomozás nem vezetett eredményre. Az esetet hírszolgálatunk
                        összefüggésbe hozza az ötmillió font legendájával. Sajnos, mindössze ennyi
                        az értesülésünk. Ha a platina valóban létezik, akkor olyan helyen van, ahol
                        a caid hozzá tud jutni.</p>
				<p>- Lehet, hogy nem - mondta a tábornok és a térképre mutatott. - Ha itt van a
                        Tadla környékén, valamelyik előretolt helyőrség közelében, akkor nem
                        közelíthetik meg, mert az egész vonalat géppuskatűz alatt tarthatjuk a
                        legkisebb megmozdulásra.</p>
				<p>- A tábornok úr véleményén vagyok. Ha ez a platina létezik, akkor csak olyan
                        helyen lehet elrejtve, amelyet mind a két oldalról egyformán blokád alatt
                        tarthatnak, különben vagy a titkot ismerő légionisták, vagy Barud el Mansur
                        emberei elvitték volna. A 3. század ügyében elrendeltem a legénységi szoba
                        átvizsgálását, és minden írást elkoboztattam. Ez a szolgálati szabályzat
                        szerint úgyis jogos, és remélem, hogy talán valami nyomra vezetőt is
                        találhatunk.</p>
				<p>- A vizsgálatot már lefolytatták? - kérdezte Gilles kapitány, aki szintén
                        jelen volt a megbeszélésen. Nagyon bágyadtnak érezte magát, mint általában
                        az alkoholisták, ha a szervezetük nincs ellátva a kielégítő mennyiségű
                        méreggel.</p>
				<p>- Egypár füzetet, mappát hoztak az előbb. Még nem volt időm átnézni - mondta
                        Du Garde.</p>
				<p>...Miután Emmy Desposlin Du Garde-ék vendége volt, természetes, hogy Ranat
                        doktor is szabadságot kért a kórházban, és Marokkóba jött pihenni. Az öreg
                        Desposlint egy bukott bank felszámolása Párizsban tartotta, és így Emmy csak
                        egyedül érkezett meg. Claire teljesen kiheverte a betegséget. Igaz, hogy
                        fiatal lánynál két év nagy idő, és már második esztendeje volt, hogy
                        vőlegényét leleplezték, de sokan mégis idegenkedve nézték a viruló, jókedvű,
                        egészséges leányt, aki nem is olyan régen még menyasszonya volt a tragikus
                        véget ért Toulet-nek. Különösen a néhai kapitány barátainak nem tetszett ez.
                        De Claire nem sokat törődött velük. Emmy énekelt, és a vendégek jól érezték
                        magukat. Hajnal felé járt, mikor az autók minden irányba elindultak a villa
                        elől, és a szpáhi a könyvtárterem ablaka alatt megelégelte a La France
                        rózsák ápolását. A könyvtárszobában most a házigazda legszűkebb köre volt
                        csak együtt és Baujol hadnagy, Du Garde titkára. A lányok ásítottak.</p>
				<p>- Az élet itt semmiben sem áll Párizs mögött - mondta Ranat doktor. - Nem
                        találják?</p>
				<p>- No, én beszéltem valakivel - nevetett Du Garde -, akinek nem ez a
                        véleménye. Gilles, Blatt’d’Aff kapitány nem valami jól érzi magát itt. Úgy
                        látszik, nem bírja a klímát. Kérem, Baujol. Mutassa meg végre nekem a
                        legénységtől elkobzott írásokat. - Baujol kiment. - Ugyanis valami
                        szabálytalanság ügyében átkutattuk a Bel-Abbes-i kaszárnyát, és elkoboztunk
                        minden könyvet és írást. Katonák ne firkáljanak.</p>
				<p>- Szörnyűség lehet katonának lenni - mondta Emmy. - Fegyelemben, szigorban,
                        parancsnak élni.</p>
				<p>- De ez a közlegénytől ezredesig egyformán ér minden katonát. A parancsokat
                        nekem is röviden osztogatják, választ tőlem sem tűrnek, éppúgy alá vagyok
                        rendelve a feletteseimnek, mint amilyen alárendeltjeim azok, akiknél
                        magasabb rangom van - mondta Du Garde. - A katonaélet nem valami mulatságos,
                        de gyönyörű és fontos hivatás.</p>
				<p>- Szegény Toulet sokra vitte volna, ha nem vétkezik - mondta Emmy. - Azt
                        hiszem, jó katona volt.</p>
				<p>Du Garde elszomorodott.</p>
				<p>- Született katona volt, az biztos. Azonban a katona első kelléke mégiscsak a
                        becsülete. De ne beszéljünk róla...</p>
				<p>- Igaz! Ezt az ügyet betemette az idő - mondta Ranat -, és az emberek gyorsan
                        felejtenek. Már nem is emlékeznek a Toulet-ügyre.</p>
				<p>Du Garde sóhajtott. Mintha nem tudná elfelejteni szerencsétlenül elpusztult
                        bűnös barátját. Claire is komoran nézett maga elé. Azután a százados csak
                        ennyit mondott:</p>
				<p>- Toulet-ügy nincs!</p>
				<p>A hadnagy behozott egy iratcsomót. Legfelül egy szürke mappa volt, piros
                        folttal a tetején. Vörösbor lehetett. A százados szórakozottan maga elé
                        tette, kinyitotta a fedelét, és a fedél alatt egy nagy, fehér lapra hatalmas
                        betűkkel ez volt írva:</p>
				<p>“A TOULET-ÜGY!”</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Minden szem ezt a három szót olvasta. Kísértet jelent meg közöttük. Du Garde
                        hirtelen felállt, és becsapta a táblát.</p>
				<p>- Jó éjszakát. Azt hiszem, legfőbb ideje, hogy aludni menjünk.</p>
				<p>Egy kedves pillantásával megkereste Emmyt, azután a mappát bezárta a katonai
                        iratokat őrző páncélszekrénybe és bement a hálószobájába. A többiek is
                        elköszöntek egymástól és a szobáikba mentek.</p>
				<p>Du Garde egy félóra múlva teljesen felöltözve visszajött a könyvtárszobába,
                        kinyitotta a páncélszekrényt és felnyitotta a mappát. Csodálkozva látta,
                        hogy a kivonatos újságközleményeken kívül a Toulet-ügy tárgyalásának teljes
                        jegyzőkönyve ott volt másolatban. Hogyan szerezhette meg egy légionista a
                        hadügyminisztériumtól az akták másolatát?</p>
				<p>Az aktákat valaki széljegyzetekkel látta el. Azután kezébe akadt egy ív
                        kérdőpontokkal. Ilyenek álltak feljegyezve:</p>
				<p>1. “Miért mondta Toulet, hogy harmadikán nem volt a hadügyminisztériumban, ha
                        tudta, hogy az aláírása erről a dátumról a portás könyvében van?”</p>
				<p>2: “Kiterjeszkedett-e a vizsgálat annak a személynek a kinyomozására, aki Du
                        Garde százados autóját megrongálta a garázsban?”</p>
				<p>3. “Milyen ruhában látta Joseph lakáj a hazatérő Toulet-t az ablaka
                        előtt?”</p>
				<p>4. “Folytattak-e vizsgálatot az irányban, hogy kik voltak Toulet szülei?
                        Toulet marsall az elítéltet csak hároméves korában adoptálta.”</p>
				<p>5. “Hová tűnt el a marsall végrendelete? Nem volt kétséges, hogy örökbe
                        fogadott, egyetlen fia örököl mindent, de Toulet marsallnak mégis volt
                        végrendelete!”</p>
				<p>6. “Toulet kapitány elítélésével megszűntek-e a »Gordonnak« nevezett
                        hírszerző kémkedései?...”</p>
				<p>Nem volt nagyon érthető a sok kérdőpont. Becsukta a mappát, visszatette a
                        pénzszekrénybe, és bement a hálószobájába. Sokáig maradt még fent töprengve,
                        már világos volt, mikor elaludt.</p>
				<p>Délelőtt Gilles kapitánnyal folytatott megbeszéléseket, azután Baujol
                        referált.</p>
				<p>- Parancsára átkutattuk a megjelölt század hálótermét. Nem találtunk mást,
                        csak néhány regényt, Európából érkezett leveleket és a mappát.</p>
				<p>- Kinél találták a mappát?</p>
				<p>- Max Hufeisen bajor származású közlegénynél, a körön megjelölt tizenkét
                        ember egyike.</p>
				<p>Du Garde feljegyezte a nevet és az adatokat.</p>
				<p>- Most hívja fel, Baujol, Párizst, a hadüggyel akarok beszélni. Lauyonel
                        századost kérem. Sürgős.</p>
				<p>Párizs jelentkezett.</p>
				<p>- Du Garde vezérkari százados beszél... Nincs ott? Kérek sürgős információt,
                        hogy ki kapott engedélyt a Toulet-pör aktáinak lemásolására, vagy kinek a
                        számára íratta le a tárgyalás jegyzőkönyveit a legfelsőbb katonai
                        törvényszék. - Átadta Baujolnak a kagylót. - Tartsa a vonalat. - Tovább írta
                        a bizalmas jelentést Hufeisenről és a mappáról.</p>
				<p>- Tessék - mondta Baujol és átadta a hallgatót. Egy hivatalos hang
                        hallatszott: “Az akták lemásolására nem kértek engedélyt, az aktákról
                        másolatot 101.430/193. szám alatt a vezérkar kért és kapott.”</p>
				<p>- Ki van aláírva a vezérkar részéről a megkeresésben?</p>
				<p>- Du Garde százados! - hangzott a válasz.</p>
				<p>Du Garde letette a kagylót, és csodálkozva állt fel. Valaki az ő nevében
                        kérte... Hamis pecséttel, hamisított aláírással... És véletlenül éppen az ő
                        kezébe kerültek a másolatok!</p>
				<p>- Hufeisen azonnal előállítandó!</p>
				<p>- Hufeisen a századdal együtt útban van a Tadla bázisa felé...</p>
				<p>- Legszigorúbb őrizet alatt, leggyorsabban Oranba szállítandó, a
                        haditörvényszék fogházába. Gépkocsi menjen utána.</p>
				<p>Baujol elsietett. Du Garde nyugtalanul járt fel és alá. Bezárta az ajtót, és
                        elhatározta, hogy tüzetesen átnézi a szürke mappát. Kinyitotta a
                        pénzszekrényt.</p>
				<p>A szürke mappa eltűnt!</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Így támadt fel a Toulet-ügy. Nem lehetett ellenőrizni, hogy mikor, hol. Az
                        igazság lassan, de biztosan ható maró sava rágta, rágta magát keresztül
                        valamin, ellenőrizhetetlenül... Toulet már nem él, és mégis a hadügyben, az
                        Atlasz hegység járhatatlan útjai között tagadhatatlanul bonyolódott a
                        Toulet-ügy...</p>
				<p>A holdvilágos afrikai éjszakában finom porfátylak szálltak. A rácsos kapu kis
                        nyílása előtt egy őr állt. A mecset felől elhangzott az utolsó fohász
                        Allahhoz. A dohos szobákban mély, ólmos alvásban feküdtek a szolgálattól, a
                        melegtől és a paqetage-től kimerült emberi testek. Tirone már elkészült a
                        fél alsószoknyával, és két pár kitűnő kapca feküdt a polcán. Az alsószoknya
                        másik fele a csomagjában volt. David Moschkowitz hortyogott, és Kolseff, a
                        köpcös orosz úgy vakarózott, hogy tíz körme sercegett a testén.</p>
				<p>Sikoltva harsant fel a kürt, hosszan szaporán. A szokatlan és félelmes
                        melódiát rikoltotta: Alarm!</p>
				<p>Éjfél elmúlt.</p>
				<p>A kihaltnak látszó épület egyetlen perc alatt sorban világosodó ablakokkal,
                        csörgéssel, zajjal, vezényszavakkal élénkült meg, és a kaszárnyaudvaron
                        nappali fényben villantak fel a szénszálas lámpák. Perceken belül a
                        legtökéletesebb rendben, csatok, szíjak, gombok és bakancsok legpéldásabb
                        ragyogásában, sorban állt a század az udvaron. A káplárok lepecsételt
                        ládikókból töltényt osztogattak. Mindenkinek kétszázhúsz darabot. Egy-két
                        vezényszó, puska csattan, koppan; átforduló testek alatt egyetlen
                        zörrenéssel ér le az összes bal láb a kövezetre, a kis ajtónyílás helyett a
                        teljes rácsos kapu kitárul, a kapitány az élre lovagolva megáll, kardja a
                        magasba lendül, és rikolt:</p>
				<p>- A mon commandement! Légion!</p>
				<p>Indulás előtt mozdulatlanul, feszesen, kemény profilokkal állnak a sorok. Ez
                        a légió. Derekukon a híres kék öv, amely megkülönbözteti őket a világ
                        minden más katonájától. Az öv szorosra fogja a mustárszínű kabátot, fejükön
                        a vörös és kék színű kepik, a tarkó fölött lengő, fehér vászon ágyhuzattal,
                        ellenzője felett a légió jelvénye, minden kabátgombba is belepréselve: egy
                        szétrobbanó, hét lángnyelvű gránát. Hátizsák, borjú nincs. Ezt helyettesíti
                        a barda. A táborhelyeken leverhető sátorlap, most praktikusan felszíjazva a
                        két vállra, benne két kötött ing, két alsónadrág, három zsebkendő, egy
                        szappan, egy munkauniformis. Az egyik csípőn kulacs, bal kéznél csákány és
                        ásó, vállon a világ legtökéletesebb gyorstüzelő fegyvere: a Lebel karabély.
                        A francia zászlóra írva ez áll: “Haza és becsület!” A légióén csak ez:
                        “Becsület és hűség.” Hazájuk nincs. A nagy, rácsos kapu fölé De Negrier
                        generális ezt íratta fel: “Ti, légionisták olyan katonák vagytok, akik
                        szépen tudnak meghalni. Én oda küldelek titeket, ahol szépen lehet
                        meghalni!”</p>
				<p>- Én avant! March!</p>
				<p>A tiszt elindul, és a felirat alatt egyenként áthalad a század. És kezdődik a
                        menetelés. Kemény, szöges bakancsok taktusai róják a kihalt utakat, mögöttük
                        poroszkálnak az öszvérek fényszórókkal és gépfegyverekkel. Leghátul az
                        utánpótlás, s a konyha és a vöröskeresztes szekér. Ahogy a szőlődombok közé
                        érnek, elrikkantja magát a káplár, és utána mindnyájan rázendítenek a légió
                        indulójára:</p>
				<p>Tin! T’ auras du boudin!</p>
				<p> Tin! T’ auras do boudin!</p>
				<p>Énekelnek...</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>Laverborg, a báró megbarátkozott a fiatal, szinte diáknak látszó Berggel. Ez
                        nem is annyira barátság volt, inkább atyai pártfogás. A fiú Tirone és a báró
                        között masírozott, negyedik volt a sorban az óriási Ahmed. Ahmed állandóan
                        vigyorgott. Különleges képessége volt, hogy menetelés közben is tudott
                        aludni.</p>
				<p>A hatalmas kiégett lapályon egy fűszál sem élhetett. Közben mégiscsak
                        megtudták, valahogy kiszivárgott, kapitánytól őrmesterhez, káplártól
                        őrvezetőhöz hogy hatszáz kilométert kell menniük. Legkésőbb tizenhét nap
                        alatt. Mindenki tudta, hogy ez mit jelent: a tizenhatodik napon célnál
                        lesznek. Egy úgynevezett légionista-menetelésről volt szó, amit kizárólag
                        ezzel a katonai alakulattal lehet csak megtenni ilyen terepen. A légionista
                        legelső, legfőbb kötelessége és erénye: menni! Érthető. A szekerek csak
                        egy-két embert vehetnek fel, falvak, depók erre nem léteznek. Aki nem tud
                        menni, az meghal. Igaz, hogy legtöbbször még a kiképzés közben, mikor
                        hetekig napi negyven kilométert kell menetelni teljes felszereléssel
                        óránként öt perc megállással, délelőttől alkonyatig a legteljesebb napsütés
                        alatt, szóval átlagosan negyvenöt fok melegben. Közben tízperces
                        futólépéspróbák, délelőtt és este testgyakorlatok. Ezenfelül félig holtan a
                        szent paqetage-t is el kell végezni, viasszal, rongyokkal és gyufaszálakkal.
                        Azután jött egy ilyen offenzíva, és a légionista ráébred, hogy eddig csak
                        kellemes tréfában volt része, csak előkészítették, kíméletesen a
                        menetelésre.</p>
				<p>Minden órában éles fütty hallatszik a sor elejéről, és a század megállt. Öt
                        percig álltak. Aki leül, vagy leteszi a puskáját, az kidől. Nincs ugyan
                        tiltva, de az öreg kamerádok minden újoncot megakadályoznak ebben. És meg
                        kell tanulni kortyolás nélkül inni. A kulacs nyakát szorosan a nyelvhez
                        szorítani, újra elvenni; és a nedvességet elosztani a szájban. Aki iszik, az
                        rövidesen víz nélkül marad. A napi adag felét táborozáskor be kell
                        szolgáltatni a konyhába. Ebből készül a szupé. Aki nem szolgáltatja be, az
                        nem kap enni.</p>
				<p>Öt perc után kettős fütty hallatszott, és a sor megindult. Berg nagyot
                        botlott, majdnem elesett. Abban az állapotban volt, midőn egy kavicstól
                        felbukik az ember. Alig látott. A nyakerei, a torka érezhetően lüktettek, és
                        a halántékát mintha egy kis kalapáccsal ütnék... A testét szúrta a por, a
                        fejébe másodpercenként görcs nyilallt bele, és a combjai fájdalmasan
                        megmerevedtek. A szíve, a tüdeje, az izmai felmondták a szolgálatot. Már nem
                        énekelt senki, az emberek átalakultak taposógépekké, arcuk, ruhájuk,
                        sapkájuk egyszínű lett a portól, amely vastagon belepte valamennyiüket. A
                        légióban nem fejlődhet odáig a bajtársi szellem, hogy támogassák egymást,
                        hogy az összeroskadótól átvegyenek valami terhet. A perzselő hőségben,
                        délután, mikor harminc-harmincöt kilométer van mögöttük, saját sapkáját sem
                        bírja már senki. A báró mégis megpróbálta karon fogni Berget.
                        Elviselhetetlen volt. A fiú egyszer előbbre lépett, egyszer elmaradt,
                        egyszer Ahmed felé dőlt. Ilyenkor mindig egy durva lökést kapott...</p>
				<p>A káplár néha végigment a sor mentén, és ráordított:</p>
				<p>- Gyerünk, piszok bleu! Gyerünk, az istenfáját! Vagy menj, vagy dögölj meg!
                        Hé! Maga úri csirkefogó! Ne fogja karon! Nincs a korzón! Hallja! Ha nem elég
                        a terhe, magára sózhatok egy tüzérségi binoklit! Az egyik öszvér már úgyis
                        kidőlt! Az istenfáját a nyavalyásoknak! Miért jönnek el a munkájuktól... -
                        Azután ordított: - Hát tegyen egy zsebkendőt a puskaszíja alá, maga
                        szerencsétlen teve! Nom de Dieu!...</p>
				<p>Mikor a káplár továbbment, Laverborg odatett egy zsebkendőt Berg vállára, a
                        puskaszíj alá. De az édeskeveset jelentett. A többiek már jól ismerték a
                        szimptómákat. A sapkája hátracsúszott, az orra és a szája oroszlánszerű
                        grimaszba torzult és megmerevedett, két fogsora keményen összeszorult,
                        belégzésnél ijesztően hörgött, kilégzésnél rövideket sípolt a tüdő. - Fini -
                        motyogta Tirone. A báró kétségbeesetten ordított a fülébe:</p>
				<p>- Igyon! Igyon ki mindent a kulacsából! Hallja?! Ne törődjön semmivel, igya
                        meg az egész adagját! - De a fiú már nem hallott. Az agyában pattanásig
                        feszültek a hajszálerek, a tüdejébe levegő helyett egy-egy hosszú tőr döfött
                        be a légzőcsövén át és vergődve táguló szívizmai vonakodtak újra
                        összehúzódni.</p>
				<p>- Segítsen szétfeszíteni a száját! - ordította Laverborg. - A fogait szét
                        kell feszíteni! - Most már hárman húzták, Tirone, Ahmed és a báró. A sapkája
                        leesett, azt felvette mögötte Jott. Késsel feszítették szét a fogát, végre
                        felengedett... Hörgött, és a báró az összes poshadt vizet, ami még a
                        kulacsban volt, a szájába töltötte. Közben vonszolni kellett megállás
                        nélkül, és már nem bírták! A víz úgy látszik, használt, Berg vánszorogva
                        megindult, Jott hátulról a fejébe nyomta a sapkáját.</p>
				<p>- Most mit fog csinálni a fiú, ha a szupéhoz vizet kell adni?</p>
				<p>- Ne törődjön vele - mondta Laverborg, és saját kulacsából a nagyobb részt
                        áttöltötte a fiatalemberébe.</p>
				<p>- Miért ne törődjek vele? - mondta Tirone, és ő is töltött hozzá. Ahmed egy
                        tábla bagóért vagy öt percig, mialatt a káplár elöl járt, vállára dobta Berg
                        puskáját, és Laverborg, bár ő is az ájulással küzdött, néha pillanatokra
                        megemelte a fiú hátán a bardát.</p>
				<p>Végre! Végre! Szokatlanul hosszú fütty hasított a levegőbe, és a tiszt
                        aránylag még éles hangja megállást vezényelt. Az emberkígyó megtorpant, de
                        most már nem mozdulatlanul. Vonaglott. Alig bírták kivárni a megváltó
                        kommandót: “Formez les faisceaux! Sac à terre!”</p>
				<p>A fegyverek olyan pontosan kerültek gúlába, mintha egyébre se lenne gondja
                        senkinek. Azután, mint egy pihent reggelen a gyakorlótéren, praktikusan,
                        csendben, gyorsan a bardák már szabályos közökkel, tetszetős sorokban ott
                        álltak sátorrá verve. Minden mozdulat célszerű, gyors és éppolyan előírásos,
                        mint a kaszárnyaudvaron. A káplár végigmegy a háromszögbe formálódott század
                        előtt, kijelöli az őrséget, “építőket” nevez ki, ezek köveket hordanak
                        össze, hogy előírás szerint félméteres barikáddal vegyék körül a tábort. Itt
                        már lecsaphat rájuk egy-egy mór “barka” vagy egy arab “goum”. Közben a
                        konyhát “leverték” a kijelölt helyen, már ég a tűz forr a víz, és hullik
                        belé a zöldség és a hús. Mire a leves elkészül, áll az arcvonal előtt
                        felépített fél méter magas háromszög sarkaiban egy gépfegyver és egy
                        fényszóró. Félóra múlva ájultan alszik minden ember, kivéve az őröket, akik
                        óránként pásztázzák reflektorral a pusztát. A hiénák és a sakálok marakodva
                        gyülekeznek a tábor köré, de hátborzongató kacagásuk és vonításuk ezt az
                        álmot, amiben itt hevernek mozdulatlanul az emberek, nem zavarhatja.
                        Megpróbálnak a falakra ugrani, és a lazán egymásra rakott kövek zörögve
                        hullanak. Az egyik őr közébük lő. Erre sem mozdul senki... Pontosan négy és
                        fél óráig alszanak. Mikor a hold a legmagasabban áll, megreccsen az ébresztő
                        trombitahang, és tíz percen belül a barda ismét hátizsák lett. A sor mereven
                        áll, és a füttyre megindulnak a bakancsok. Kezdődik újra: menni vagy
                        meghalni.</p>
				<milestone n="4" unit="endSubChapter"/>
			</div>
			<div type="chapter">
				<head>Helyőrség az Atlaszban</head>
				<p>Szerencsés napjuk volt. A hegygerincekről visszaverődő felhők esővel áldották meg
                    őket. A talaj is sziklásabb lett, és délelőtt itt is, ott is felcsendült a
                    tréfás dal:</p>
				<p>Quand on est dans le désert</p>
				<p> et qu’ on n’ pas de chameau</p>
				<p> on monte sur sa belle-mère</p>
				<p> c’ est kif-kif bourricot...</p>
				<p>Délre egy megáradt wadihoz kerültek. A tiszt úgy vélte, hogy nem tanácsos a
                    századnak átkelni a kis hídon, amit a megdagadt víz alulról súrolt és lökött.
                    Sokáig tanakodtak az őrmesterrel, nézték a legénységet, a kocsikat és az
                    öszvéreket, tanulmányozták a térképet és végül elhatározták, hogy letérnek a
                    domb mögött a khenifrai karavánútra. Ez az út ugyan nem szerepelt a parancsban,
                    de tiszt és altiszt nem vállalták a felelősséget a hídon való átkelésért.
                    Letértek tehát a karavánútra, és a hosszú vonal eltűnt a domb mögött...</p>
				<p>Fél óra sem telt el, és egy őrség páncélautón, a legsebesebb iramban zúgott át a
                    kis hídon, hogy letartóztassa Hufeisent. Az őrség este üres kézzel robogott
                    haza. Nem értették. A térképen megjelölt útvonalon nem találták a századot.
                    Elnyelte őket a föld?...</p>
				<p>...A hegység lapos, sima, vulkanikus ösvényein haladtak. Az induláskor vadonatúj
                    bakancsok, talán a legjobbak, mivel valaha hadsereget felszereltek, teljesen
                    rongyos állapotban voltak. Óránként a füttyjelre megállhattak néhány percre.
                    Napi negyven kilométeres teljesítmény után négy óra alvással tovább. Ilyen
                    menetelésről a világ többi katonai alakulatainak fogalmuk sincs. Három ember,
                    akik az öszvéreket kísérték, Lucas, Jerome és Patt szintén az elátkozott század
                    megmaradt katonáihoz tartoztak. Egy helyen, ahol hosszú spirálisban kanyarodott
                    a hegyi út, Patt az egyik öszvérrel lezuhant. Hosszú fütty! Lucas jelentette a
                    hadnagynak is: Mentek a kanyarban, leghátul Patt. Egyszer csak zörgést
                    hallottak, rémült nyerítést, és Patt az öszvérrel együtt a mélybe zuhant. Mire
                    megfordultak, nem volt sehol. - Tizenegy... - motyogta Kolseff. Egy rögtönzött
                    bizottság visszament a fordulóig. A katonák örültek a soron kívüli pihenőnek. Az
                    őrmester, a hadnagy és a kapitány komoran tanácskoztak, végül visszatértek: a
                    fényszóró menthetetlen. Ezerkétszáz méter mélységbe zuhant. Fütty hallatszott és
                    távoli, vékony kiáltás. Az emberkígyó megmozdult, a cipők, bakancsok egyetlen
                    zörrenéssel folytatták állandó, melódiátlan zenéjük a sziklás úton. “Tizenegy”,
                    motyogta Moschkowitz David Ringelein, a hajdani artista, aki két kiéhezett
                    oroszlánját részvétlen polgártársaira bocsátotta, köpött egyet, és így szólt
                    Hufeisenhez: - Kezdődik újra.</p>
				<p>Tizenegyen maradtak az elátkozott századból. Abból a hatvan emberből, aki Ait
                    Yacubnál megmaradt. Ahmed, az óriás török, Hufeisen, Jott, aki állítólag
                    gengszter volt Chicagóban, David Moschkowitz, Kolseff, az orosz, Citrom, a
                    féleszű szabó, Ringelein, az állatszelídítő, Jerome, Lucas és akik eddig még nem
                    szerepelnek, a csendes, zárkózott Burger fivérek, Johan és Kurt, két svájci.
                    Johan magas, hatalmas szál, paraszt, a fivére sokkal alacsonyabb és széles
                    vállú. Őket békében hagyták. Nem értették a tréfát, rendesen elvégezték a
                    dolgukat, beszélgetni nem tudtak. Az eke szarvához született emberek voltak, a
                    hegyvidék nehéz felfogású, vontatott szavú, magányos parasztjai. Az út utolsó,
                    nehéz szakasza következett, a sziklába vágott óriási ösvénynek legmagasabb
                    pontja, Taurirt del Uarzazt fennsíkja felé. Innen könnyű, lejtős terep vezet a
                    Ziz völgye mentén a Tadla-vidékhez. Ez az utolsó szakasz, amely kétezer méter
                    magasságban végződik, olyan meredek, hogy csak a legnagyobb nehézségekkel
                    haladhattak rajta. Estefelé már vékony hóréteg tünedezett fel a nyomasztóan
                    ható, csenevész növényzet aljában, kihalt bokrok, rosszul fejlődött, nagy
                    ritkán következő kopár fák között, és mire feltűnt a Taurirt gigantikus csúcsa,
                    halott kráteröblével, bokáig hóban járt a század. Minden kanyarnál ostorpufogás,
                    kiáltozás, szitkozódás. Elgémberedett tagokkal, szikláktól leszaggatott ruhákkal
                    haladt ez a rettenthetetlen csapat lakatlan vidéken, egy bazaltba vágott apró
                    ösvényen, és kínos fáradozással hurcolta magával teljes felszerelését is.
                    Éjszaka hatalmas tábortüzeket raktak hótól megtisztított területeken. Reggel
                    mint egy hosszú hadjáratból visszatérő, tönkrevert utóhad haladtak tovább, és a
                    hegy gerincén kétezerhatszáz méter magasból végre lefelé vezetett az út.</p>
				<p>Délre elérték a Ziz folyót, és estére a Dshebel Sagro szirtjeit megkerülve, a
                    keleti lejtő alatt feltűnt a beláthatatlan Szahara alattuk. Egyre derültebb,
                    egyre szebb lett a vidék. A klíma akár egy csodálatos olasz tavaszé. Pálmák,
                    kaktuszok és gazdag növényzet. A hegyoldalakban mindenfelé a hosszú, sovány
                    hegyi lakók fehér casbái és mélyen alattuk a végtelen sivatag.</p>
				<p>Most már mindenki tudta az út célját: leváltják Bu Malem helyőrségét. Bu Malem
                    úgy épült a nagy hegység délnyugati oldalán, hogy a Tafilalet és az északi
                    sivatag között elhúzódó, bizonytalan Tadla-környéket ellenőrizhesse. Fehér kis
                    vályogból készült váracska volt, de katonai szempontból rendkívüli fontosságú,
                    mert a Tafilalet ellen kiinduló hadműveletek operációs bázisát képezte.</p>
				<p>Messze lent, a sivatagban egy tevés karaván haladt. Hosszú, sovány berberek
                    jelentek meg fekete burnuszaikban a tábor környékén, hogy kuszkuszt és datolyát
                    adjanak el a katonáknak. Forrtak az üstök.</p>
				<p>Azután éjszaka lett. A kijelölt őrökön kívül mindenki mélyen aludt. Itt, a
                    hegyvidékben otthonos állat a leopárd, ezért a kikötött öszvéreket rövid
                    pányvára fogták, és őrt állítottak melléjük az élelmiszer- és konyhakocsikhoz
                    kiállított őrökön kívül. Szabály ugyan nem volt róla, de ide szívesen állítottak
                    két embert, különösen a dohányt és a vörösbort tartalmazó szekerek mellé, hogy a
                    kiállított őrre is vigyázzon valaki. Az óvintézkedések dacára ritkán fordult
                    elő, hogy a kocsi mellé állított őröknek másnap elfogyott volna az innivalójuk
                    vagy a dohányuk. Holott kincstári holmik eltulajdonításáért a depóból
                    haditörvényszék jár, és a legkisebb büntetés nyolc hónap, traveaux a Biribiben.
                    Biribi volt a büntetőtábor, ahol a kényszermunkát végezték.</p>
				<p>Éles, tiszta holdfény ragyogott, amely a lapály felszínétől néhány méterig
                    olyannak világította meg a sivatagot, mintha gőzpárák szállonganának. Pedig csak
                    por volt. A sivatag állandóan vándorló, finom pora, amelyhez nem kell szellő
                    sem, a legellenőrizhetetlenebb légáramlások is sodorják áttetsző fellegeiket, és
                    ezeket a fellegegeket nem látja az, aki bennük van. Számára tiszta a levegő a
                    horizontig. Csak aki az óriás hegység gerincéről néz a sivatagba, az veszi észre
                    ezt az állandó, egyenletes, finom fátylat, amely örökké ott pihen az óriási Bled
                    felett. Sivatagról csak az európaiak tudnak. Az afrikai bennszülöttek és a
                    légionisták számára a Bled létezik. A nagy Bled, a sivatag. És Bled az a sík,
                    vakító, forró terület is, amely a Khenifra karavánúthoz vezet, Bled a halálos,
                    kiégett, poros, hosszú, sík, terméketlen humusz, és amit az őslakók éppolyan
                    szent ragaszkodással szeretnek, mint akármelyik nyugdíjazott angol postás a
                    sussexi grófság lágy vonalú szőlődombjait és gyönyörű erdőségeit.</p>
				<p>A huszadik sor négy katonáját állították őrnek. Ahmed került a tábor északi
                    végébe, Tirone a délire, Laverborgot a fiatal Berggel a depóhoz és az
                    öszvérekhez osztották be. A szerpentinút hajlatánál egy előremeredő, roppant
                    bazalt védelmében helyezték el a depót. A két katona kiült a szerpentinút
                    szélére, ahonnan gyönyörű, holdfényes panoráma tárult eléjük. Csend volt.
                    Cigarettáztak. Jobbra a hófehér casbák vonultak egymás fölé építve a hegy
                    aljáig, balra, a sivatag szegélyén sötét folt és sírkőszerű tömbök:
                    Colomb-Béchar... A sötét folt az oázis pálmatömegét jelezte, az apró sírkövek
                    fehérre meszelt vályogházak. Az oázis hátterében, mint egyetlen kolosszális
                    márvány emlékmű, hófehér, várszerű építmény emelkedett: a Compagnie-Discipline,
                    a rettegett szaharai büntetőtábor, a colomb-béchari garnizon, a pokol földi
                    jelképe, ahol kényszermunkában, minimális élelmezéstől, öldöklő szigortól
                    pusztultak el naponta, többen az elítélt légionisták közül.</p>
				<p>Az éjszaka gyönyörű volt. Mozdulatlan pálmák és tamariszkuszfák, messze a fehér
                    fényben izzó sivatag, köröttük a nagy, zsíros fényű sziklakölöncök, és fent,
                    több ezer méter magasságban egy békés kráter öbléből rózsaszínű derengésben
                    füstpárák rezegtek... Cigarettáztak.</p>
				<p>- Ostobaság lenne, ha megköszönném, amit tett, Laverborg. Vannak dolgok,
                    amelyekhez a legszebb szavak is csak nevetségesen aránylanak. Amit ön értem
                    tett, az ezek közül való.</p>
				<p>- Ne legyen gyerek. Bajtársak vagyunk, katonák, és csak természetes, hogy nem
                    hagyjuk cserben egymást. Ma én segítek magának, holnap talán maga menti meg az
                    életemet. Szót nem érdemel az egész. A légionisták különb dolgokat is tettek már
                    egymásért.</p>
				<p>- Látja, ez az... Én éppen azt vettem észre, hogy a bajtársi szellem nincs
                    túlságosan kifejlődve a légióban.</p>
				<p>- Téved, fiam. Sok tekintetben nyersek. Sőt tudok eseteket, mikor csekélységekért
                    esetleg megölik egymást, de a nagy pillanatokban, súlyos helyzetekben a halálba
                    is követik egymást.</p>
				<p>...Egy mély, csodálkozó hörgés hallatszott. Leopárd. Laverborg az öszvérhez
                    sietett. Az állatok kapáltak, nyerítettek, és dühödten ráncigálták pányváikat. A
                    báró szorosabbra kötötte őket, és súlyban tartva a fegyverét, körülnézett. A
                    lejtő bokrai között széttörő gallyak recsegése hallatszott, és apró kövek
                    hullottak le. Úgy látszik, a leopárd megcsúszott. Távolodott a zörgés...</p>
				<p>Visszaültek egymás mellé, fegyvereiket egy fának támasztották. Jobbra fent, a
                    szerpentinút emelkedésénél, a táboron túl, mint egy lombtalan, hatalmas faóriás,
                    mozdulatlanul állt Ahmed árnya. A feje fölött vékony szuronyának fekete csíkja
                    meredt fel.</p>
				<p>- Maga még egészen gyerek - monda Laverborg. - Miféle szörnyűség kergethette ide
                    a légióba?</p>
				<p>A fiatalember komoran nézett le a sivatagra.</p>
				<p>- Igaza van. Egy szörnyűség kergetett ide... Meg akartam halni. Gyáva voltam
                    ahhoz is, hogy tovább éljek... Ezt választottam.</p>
				<p>Elhallgatott. A báró nem szólt semmit. A légió íratlan törvényeihez tartozik a
                    bajtárs múltjának, inkognitójának érinthetetlensége.</p>
				<p>- Laverborg! - mondta hirtelen nagy felindulástól elpirultan és csillogó
                    szemekkel a fiatal Berg. - Én érzem, hogy maga más, mint a többi. Maga
                    tisztességes ember. Nem tudom, milyen tragédia juttatta ide, de érzem, hogy maga
                    soha életében nem volt becstelen, hogy maga a legkülönb ember mindazok között,
                    akikkel valaha találkoztam... ide hallgasson, Laverborg! Az én titkom sok ember
                    becsületével áll összefüggésben, nem mondhattam el senkinek, nem beszélhettem
                    róla senkinek, de úgy érzem, maga meg fogja őrizni. El kell mondanom valakinek.
                    Beszélnem kell, mielőtt megfulladok... ugye, elmondhatom magának?</p>
				<p>Laveborg némán megszorította a kezét.</p>
				<p>- Én... én egy olyan ember miatt kerültem a légióba, akit sohasem láttam. Akit
                    nem is ismertem. Lehet, hogy maga már hallotta a nevét. Ez az ember Leon Toulet
                    kapitány...</p>
				<p>Lent a síkon szellő támadhatott, mert a mozdulatlanul álló porfátyol egy helyen
                    srófszerűen megsűrűsödött és a magasba lebbent. A tamariszkuszfa lombjai is
                    megrezdültek.</p>
				<p>- Az én apám a legfelsőbb katonai törvényszék elnöke, La Motte táborszernagy.
                    Meghitt kapcsolat volt közöttünk, amely csaknem megszünteti apa és fia között a
                    korkülönbséget. Nemcsak szerettem és tiszteltem, hanem csodáltam is az apámat.
                    Az anyámat még egészen kisgyermek koromban vesztettem el. Egyedül maradtunk. Az
                    apám zárkózott ember, nekem sem voltak pajtásaim, de nem is volt szükségünk
                    senkire. Gyermekkoromban tüdőcsúcshurutom volt, s ezért apám nem mert a katonai
                    pályára engedni. Ügyvédnek készültem. Talán másfél éve, nem emlékszem pontosan
                    az időre, apámat egy rendkívüli eset foglalkoztatta. A jóformán már feledésbe
                    ment Toulet-ügy. Ezekben a napokban nagyon sajnáltam őt. Megtörte ez az árulás.
                    Senki sem láthatta rajta, csak én. A világ előtt szigorú katona és tárgyilagos
                    bíró volt. De otthon, otthon órákig ült szomorúan, elgondolkozva, alig evett.
                    Fájt neki, hogy legjobb barátjának, Toulet marsallnak a fia áruló. Ő fanatikusa
                    a francia hadseregnek, és úgy érezte, a Toulet-ügy ennek a szent ideálnak az
                    arcára vet árnyékot. Meg tudtam érteni őt. A Toulet-ügy már elmúlt. De mintha az
                    apám régi magabiztos kedve is elmúlt volna. Azt hiszem, szerette személy szerint
                    is azt a szerencsétlen kapitányt. Néha megfordult a házunkban apám bizalmasa,
                    Lauyanel százados, a kémelhárító egyik legkitűnőbb embere. Feltűnt nekem, hogy
                    ez idő óta sokkal többször látogat el hozzánk, mint ahogy ő szokta. Ilyenkor
                    bevonultak a dolgozószobába. Néha indulatosan jöttek ki, mint akik hevesen
                    vitatkoztak, és úgy látszott, a régi jó viszony sem zavartalan közöttük.
                    Januárban történt hogy az egyetem előtt megszólított egy leány. Nagyon elegáns
                    ruhában volt, szemmel láthatóan az úri osztályhoz tartozó hölgy volt.
                    Bemutatkozott: Du Garde vezérkari százados húga. Fontos ügyben akar velem
                    beszélni. Természetesen készséggel rendelkezésére álltam. Bementünk egy
                    bisztróba Du Garde századost látásból ismertem. Emlékeztem még a perből, hogy a
                    húga Leon Toulet menyasszonya volt. Clairenek hívják.</p>
				<p>- La Motte úr, ön fiatal ember, nemcsak gondolkozni tud, hanem érezni is.
                    Segítségét kérem. Az én vőlegényemet, Leon Toulet kapitányt ártatlanul ítélték
                    el. Bizonyítani tudom.</p>
				<p>- Akkor talán leghelyesebb lenne, ha az édesapámhoz fordulna.</p>
				<p>- Már megtettem. A táborszernagy úr mereven elzárkózik a perújrafelvételtől.</p>
				<p>- Úgy tudom, hogy Toulet kapitány nem él már.</p>
				<p>- De a gyalázata igen. Ha ártatlan volt, akkor adják vissza a becsületét
                    legalább! Ha már az életét elvették!</p>
				<p>Valami furcsa érzés markolt össze belülről... Azt kellett volna mondanom, hogy
                    semmi közöm, hogy nem áll módomban édesapám hivatali ügyeibe... De nem ezt
                    mondtam.</p>
				<p>- Mi a bizonyítéka arra hogy Toulet ártatlan volt?</p>
				<p>És a leány elmondta. Tudnia kell, hogy Toulet-t egy ellentmondása miatt
                    tartóztatták le. Azt állította, hogy november 3-án nem volt bent a
                    hadügyminisztériumban. Az aláírása viszont ezzel a dátummal szerepelt a portás
                    könyvében. Nos, az aláírásról nemcsak azt állapították meg, hogy nyilvánvalóan
                    hamis, hanem azt is megállapították, hogy nem Toulet töltőtollával írták. Még a
                    tinta is más árnyalatú, mint a többi Toulet-aláírásnál. A leány felmutatott egy
                    iratot, amelyben a koronatanú, az inas, Joseph megváltoztatta a vallomását. Az
                    az ember, akit ő Touletnek képzelt, és aki a mondott éjjelen, a vádlott
                    vallomásával ellentétben későn jött haza, a kapukulcsot keresgélte egy
                    kulcscsomón. Viszont a kapitány négy kulcsa közül évek óta minden keresgélés
                    nélkül megtalálta a kapukulcsot. A keresgélő kézen nem volt rajta a családi
                    gyűrű. Az inas nem hallotta, hogy ez az ember aki a kapu előtt a kulcsot kereste
                    és hasonmása volt Touletnek, bejött volna a kapun. Az inas még nem aludt, és azt
                    állítja vallomásában amire nem is gondolt a tárgyaláson, hogy elmenni sem
                    hallotta előzőleg a kapitányt, pedig a súlyos kapu sohasem csukódik zajtalanul.
                    Szóval a perdöntő tanú csak azt tudja, hogy az a civil, aki az utcán az ablaka
                    előtt megállt, arcban semmiben sem különbözött Toulet-től. Szintén perdöntő
                    vallomás volt egy mulatóhely főpincérének a tanúskodása, aki augusztus
                    tizenkettedikén Toulet-t egy előkelő mulatóban pezsgőzni látta. Vallomása
                    szerint a vádlott két hölgyet vendégelt meg, és a számlája meghaladta egyhavi
                    tiszti fizetését. Most utólag ez a vallomás is megdőlt. Véletlenül egy
                    jelentésben meglátták Toulet nevét, és ebből az okiratból kétségtelenül kitűnik,
                    hogy a vádlott augusztus tizenkettedikén egy hadicélokat szolgáló találmány
                    bemutatóján vett részt Le Havre-ban. Ezt legalább negyven tiszttel lehet
                    bizonyítani. Úgy látszik, a dátumra Toulet nem emlékezett a tárgyaláson. Mindez
                    még nem bizonyítja Toulet ártatlanságát, de az bizonyos, hogy a legterhelőbb
                    tanúvallomások és az egyetlen tárgyi bizonyíték, az aláírás vádjai megdőltek. Én
                    jogász vagyok. Tudom, hogy az elmondottak alapján az ítélet justizmord.
                    Túlságosan biztosak voltak Toulet bűnösségében. Különben néhány kérdés
                    tisztázása, egy szélesebb körű vizsgálat megsemmisítette volna a vádat.
                    Megígértem Claire Du Garde-nak, hogy beszélni fogok az apámmal. Mikor
                    hazamentem egyenesen a szobája felé tartottam, de nem nyitottam be, mert
                    hallottam, hogy hangosan vitatkozik valakivel. Megütötte a filmet a Toulet szó.
                    Nem bírtam elmozdulni. Lauyanel hangját hallottam: “...Ma újra faggattam az
                    inast. Eszébe jutott, az a civil, akiről azt hitte, Toulet, csokornyakkendőt
                    hordott. Toulet gyűlölte a csokornyakkendőt, ilyen nem is volt neki, a házában
                    minden úgy van még mint a letartóztatás napján, újra átkutattam; csokornyakkendő
                    nincs. Szürke ruha nincs. És ha ki fogom kutatni azt a személyt, aki megrongálta
                    Du Garde autóját a garázsban, akkor biztos nyomon leszek. És ki fogom
                    nyomozni!...” “Újra figyelmeztetem önt százados úr, hogy a francia hadsereg
                    érdekei és egy ember becsületénél sokkalta magasabb etikai szempontok nem teszik
                    kívánatossá ezt a nyomozást!” “És én legalázatosabban megismétlem
                    excellenciádnak, hogy a lelkiismeretem nem tud belenyugodni Toulet kapitány
                    sorsába. Hiszem, hogy ártatlan volt! Megfontolás nélkül tartóztattam le a
                    barátomat, mikor a kötelességem így diktálta... De most...” “Ha mindaz igaz,
                    amit ön mond, az sem bizonyítja Toulet ártatlanságát...” “Ha más nem - mondta
                    lehalkított hangon Layuanel -, bizonyítja Gordon. Excellenciád is tudja, hogy
                    sajnos Gordon tevékenysége nem szűnt meg Toulet halálával. Tehát a megdöntött
                    tényeken kívül mi fent, a hadügyben még egy nagyon szomorú bizonyítékot tudunk
                    Toulet mellett: Gordon a világ legügyesebb kéme nem ő volt...” “Százados úr!
                    Figyelmeztetem, hogy ebből nem lesz Dreyfus-ügy! Nem engedem a küszöbön álló
                    hadműveletek előtt amikor a fél világ firkászai támadnak bennünket, hogy
                    rablóháborút folytatunk. Ellenségeink kezébe egy ilyen hatásos propagandaeszközt
                    adjunk? Ha Toulet ártatlan volt és vérbeli katona, akkor most nekem adna igazat,
                    ha jelen lehetne. A hadsereg érdekénél szentebb ügy nincs.” “Excellenciás uram,
                    én nem tudok belenyugodni...” „Ön katona - hallottam kissé keményen az apám
                    hangját - és kötelessége belenyugodni minden felsőbb utasításba. A felsőbb
                    utasítást most nyíltan megkapja: Toulet-ügy nincs. Minden további nyomozást
                    megtiltok, és megparancsolom önnek, hogy a tudomására jutott adatokat katonai
                    titokként kezelje.” Layuanel nagyon határozott hangját hallottam: “Még holnap
                    kérni fogom a nyugdíjaztatásomat.” Ugyanolyan határozott választ kapott: “Én
                    pártolni fogom kérelmét a hadügyminiszternél”. Halk koppanást hallottam, mint
                    amikor valaki összeüti a bokáját, és Lauyanel kilépett a szobából. Észre sem
                    vett engem, elsietett...</p>
				<p>...Colomb-Béchar sötét foltja mögül egy hosszú karaván léptetett elő lassan, úgy
                    látszik, a gyilkos nap felkelte előtt nagyobb utat akartak megtenni. Siettek.
                    Burnuszos mórok és néhány parafa kalapos európai; ügettek a tevéken, és szinte
                    teljesen mezítelen négerek kötőféken vezették a málhás állatokat. A hosszú
                    karavánnal lassan teleszóródott a sivatag mozdulatlan lapja... Eltűntek és
                    megint felbukkantak a selymes vonalú, beláthatatlan homokdűnék hullámai között.
                    Laverbog egyik cigarettát a másik után szívta, és valahová a messzeség egy
                    láthatatlan pontja felé bámult. La Motte, illetve Berg folytatta:</p>
				<p>- Mikor beléptem a szobába, apám az íróasztalnál ült, könyökölt, és a homlokát a
                    tenyerébe hajtotta mintha sírna vagy imádkozna. Kissé felderült, ahogy
                    megpillantott engem. Kezet nyújtott. A keze forró volt, mintha láza lenne. “Hogy
                    vagy?” - kérdezte mosolyogva. “Apám” - kezdtem nyugodtan, de valami furcsa
                    idegen határozottsággal, mintha egy eddig nem ismert hangomat hallanám. Most már
                    tudom: az igazság hangja volt, amellyel egy szerencsétlen ember sorsa szólalt
                    meg bennem. Eszköz voltam az isteni hatalom kezében. “Véletlenül hallottam a
                    beszélgetés végét, amely közötted és Lauyanel között történt.” “És mi a
                    véleményed?” “Lauyanelnek igaza van. A Toulet-ügyet újra kell tárgyalni. Vissza
                    kell adni egy ártatlanul meghalt ember becsületét.” Az apám felemelkedett,
                    lassan előrejött az íróasztal mögül és hosszan nézett engem. “Egy ember élete,
                    halála, becsülete vagy becstelensége semmiféle súllyal nem bír a hadsereg
                    érdekével szemben. Ha Franciaország érdekei úgy kívánnák, alávetném magam, hogy
                    elítéljenek, mint kémet. - A mellére ütött. - Én! La Motte táborszernagy. Érted?
                    Az egész világ sajtóját ellenünk uszították az afrikai hadműveletek miatt. Azt
                    mondom neked, amit Lauyanelnek: ha Toulet kapitány igazi katona volt, nemcsak
                    uniformisba bújtatott civil, és most a szelleme itt jelen lehetne, akkor, ha
                    ártatlan lett volna is, azt mondaná neked: fiatalember, az ön apjának, a
                    táborszernagynak igaza van!... Toulet-ügy nincs és nem lesz.” Meg tudja ezt
                    érteni? Én nemcsak szeretem, én csodáltam is az apámat. És most úgy éreztem,
                    hogy nincs igaza. Határozottan éreztem, hogy nincs olyan magasabb érdek, olyan
                    fenséges etikai szempont, amiért egy mártírhalált halt ember becsületét oda
                    lehetne dobni. És éreztem, hogy Toulet kapitány szelleme nem szólna hozzám így:
                    “Fiatalember, az ön apjának igaza van.” És az ő szelleme helyett én magam
                    mondtam az apámnak, hogy nincs igaza. Nem vesztünk össze. Egymásra néztünk.
                    Elfordult tőlem és kiment a szobából. Én is kimentem a házból. A név, amit
                    viselek, kötelez. Nem vegyülhettem el szegényen és kopottan a polgárok közé. Nem
                    akartam visszatérni soha többé abba a háza, ahol úgy éreztem, örökre
                    elveszítettem minden kapcsolatot az apámmal, mert amit tett, helytelen,
                    igazságtalan. Élni sem tudtam, meghalni nem tudtam... valami megsemmisült
                    bennem, ami nélkül nem élhettem. Így kerültem ide.</p>
				<p>Ahmed árnya megmozdult és két lépést tett. A hold most éppen a szuronya felett
                    világított, mintha rá lenne tűzve. Hallgattak...</p>
				<p>- Nem mondott semmit - szólt Berg -, pedig szeretném tudni a véleményét.</p>
				<p>- Fiatalember, az apjának igaza van - mondta Laverborg, és sóhajtott. A másik
                    különösen nézett rá.</p>
				<p>- És maga, Laverborg - szólalt meg Berg -, maga hogy került ide? Kicsoda?</p>
				<p>- Leon Toulet, volt kapitány vagyok.</p>
				<p>...A karaván utolsó málhás állatai is eltűntek valahol a legtávolabbi homokpadok
                    vonalain túl, amerről egy sápadt csík kezdett fokozatosan tágulni a látóhatár
                    peremén.</p>
				<p>Kegyetlen recsegéssel harsant fel a trombita ébresztője.</p>
			</div>
			<div type="chapter">
				<head>Toulet kapitány jegyzetei</head>
				<milestone n="1" unit="startSubChapter"/>
				<p rend="head">I.</p>
				<p>Nem vezettem soha naplót. Sem alkalmam, sem helyem most már nincs arra, hogy
                        pontosan leírjak mindent úgy, ahogy egy naplóban kellene. Nem vagyok író.
                        Katona vagyok. Nem tudom leírni, amit érzek, de azt hiszem, erre az írók
                        közül is csak a legkiválóbbak képesek. Hevenyészve és nagy vonalakban mégis
                        megpróbálom a legfontosabbakat feljegyezni, hogy halálom esetén, ha jó
                        kezekbe kerül, megvédhesse valaki a Toulet nevet a ráhullott
                        gyalázattól.</p>
				<p>A törvény szerint nem vagyok Toulet marsall fia. Csak örökbe fogadott.
                        Anyámra nem emlékszem. Tudom, hogy angol nő volt, és Laura Duncannek hívták.
                        Az is bizonyos, hogy Toulet marsallnak édes gyermeke vagyok. Ezt
                        kétségtelenné teszi a rendkívüli hasonlóság külsőben, lélekben és
                        gesztusokban. Hároméves voltam, mikor apám örökbe fogadott, elhozatott
                        Angliából, és anyám leánykori neve helyett az ő becsületes, jó hangzású
                        nevét viselhettem. Mostohaanyám, apám felesége a legjobb asszony volt, akit
                        valaha ismertem. Tudta, hogy apám azért fogadott örökbe, mert az ő gyermeke
                        vagyok. Bizonyos vagyok benne, hogy Toulet marsall ezt elsősorban a
                        feleségével közölte. Ne ítélje meg senki apám jellemét ebből a látszólagos
                        férfibotlásból. Gyermeket akart, a Toulet család nevét és kardját akarta
                        ráhagyni valakire. És a feleségétől nem lehetett gyermeke. Valószínűleg
                        sokáig szerencsétlen volt emiatt. Így hozta össze a sors Laura Duncannel,
                        akitől gyermeke lett.</p>
				<p>Már a katonaiskolában szomorúan éreztem, hogy nincs pajtásom, és nem is lesz.
                        Nem tudtam barátkozni. Nem voltak közlési vágyaim, nem szerettem játszani,
                        nem volt bizalmasom, és ezért a többi fiú elhúzódott tőlem. Ez a távolság
                        közöttem és pályatársaim között mindvégig megmaradt zárkózottságom miatt.
                        Tulajdonképpen a tragédiám kezdetéig semmi sem történt velem, amit érdemes
                        lenne leírni, kivéve talán szerelmemet, amellyel a világ legtisztább,
                        legjobb és legokosabb teremtése iránt viseltettem. Claire volt az egyetlen
                        ember az életemben, aki elől nem burkolóztam el az udvarias érintkezés
                        semmitmondásai közé. Miután atyám meghalt, a gondolataim és az érzéseim
                        megoszlottak Claire és a hivatásom között.</p>
				<p>E mappában mellékelve van a per anyaga, tehát nem térek ki a részletes
                        leírására. Másfél esztendő óta a nap minden órájának kétharmad részét mint
                        vizsgálóbíró töltöm el a peremmel. Kétségtelen, hogy a túlságosan ellenem
                        szóló látszat könnyelművé tette a nyomozást. Különben nem lenne annyi
                        gyenge pont az ítélet indoklásában. Megfejteni nem tudom, másfél év alatt
                        egy fokkal sem jutottam közelebb a megoldáshoz. A nyomozás gyenge pontjait
                        meg tudtam találni, a bizonyítékok erejét gyöngíteni tudtam, de az ellenem
                        szóló tények magyarázatát nem találtam. De tudom, olyan biztosan tudom,
                        mint azt, hogy élek, ki fog pattanni a titok. Az én ügyem mint egy
                        titokzatos betegség ásta be magát a hadügybe. Ezt a betegséget nem lehet
                        azzal meggyógyítani, ha letagadjuk, hogy létezik. La Motte táborszernagy, a
                        fanatikus, derék katona téved. Az igazság, ha elfojtják, lassan ható méreg.
                        Már vastag börtönfalakon, ránehezedő évszázadokon is keresztülrágta magát.
                        Ha felfakad a Toulet-ügy, az csak egy megtisztulást jelent majd valami
                        súlyos kórokozótól. E mappában feljegyeztem mindazt, amiről
                        feltételezhettem, hogy alapja lehet egy erélyesebb nyomozásnak és ügyem
                        újrafelvételének.</p>
				<p>E pillanatban a háború teremtette feszült helyzet miatt semmiképpen sem
                        kérhetném ügyem újrafelvételét. Most tehát várok. Nem tehetek mást...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>...Két hónapig ültem börtönben. Mint vizsgálati fogoly. Még így is iszonyatos
                        volt. Sok mindenre rávezetett a cella négy fala, amit azelőtt nem hittem,
                        nem éreztem. Bölcsebb lettem néhány egyszerű gondolattal és néhány ősz
                        hajszállal. Hét lépés előre, hét lépés vissza. Újra hét lépés és megint
                        hét... Próbáltam rövidebbeket lépni, mert nem bírtam cipőim koppanásának
                        egyhangú ritmusát. De az ember csak úgy tud másképpen lépni ha figyeli a
                        járását. És egész nap a lépéseimmel foglalkozzam? Meg kell őrülni! Ó, nagyon
                        sokszor úgy éreztem, hogy perceken belül elborul az elmém. Azután más
                        metódust próbáltam. Élnem kell! Birtokában kell maradnom szellemi
                        képességeimnek!... Az apám hangja mondta ezt álmatlan éjszakákon... Ha
                        meghalok vagy megőrülök, ezzel feladtam a reményt... Kényszerítettem magam,
                        hogy ne foglalkozzam az ügyemmel. Hogy ez sikerült, azt Claire-nek
                        köszönhetem. Ha rá gondoltam, vele foglalkoztattam a képzeletemet, meg
                        tudtam szabadulni az őrületbe taszító problémától.</p>
				<p>A tárgyalásról nincs mit mondanom. E jegyzetek között más helyen dolgoztam
                        fel az anyagot. Hogy mit jelenthetett a lefokozás, az a reggel a
                        kaszárnyaudvaron, dobpergésben, mialatt lábaimhoz hullottak rangjelzéseim,
                        erről nem tudok írni!</p>
				<p>Egy barátom és tiszttársam meglátogatott a cellámban és otthagyta a
                        revolverét. Nem nyúltam hozzá. Pedig mennyivel könnyebb meghalni!... De
                        nekem nemcsak élnem kell, hanem az egészségemre, a józan eszemre is
                        szükségem van. Különben sírba száll velem a Toulet család évszázados katonai
                        becsülete. Nemcsak a revolvert utasítottam vissza, hanem gondosan vigyáztam
                        az egészségemre. Rendszeresen igyekeztem magamat hozzászoktatni a sovány
                        fegyházi koszthoz még mint vizsgálati fogoly, amikor behozathattam az
                        ellátásomat. Ha egyszerre kell megszoknom a tápérték nélküli étrendet, ez
                        megrázkódtatná a szervezetemet. És az egészségemmel most nemcsak magamnak
                        tartozom. Főzeléket és kenyeret hozattam be ebédre és vacsorára. Ha valaki
                        látja valószínűleg kinevet. De én tudtam, hogy az életemmel együtt az utolsó
                        reményem is elpusztulna. Később már annyira vittem a gyakorlatot, hogy az
                        ügyemen kívül nemcsak Claire-re tudtam gondolni, hanem mindenféle régi
                        emlékre, sőt egészen, elvont természettudományi dolgokra is. Azután, mintha
                        parancsot kaptam volna rá hozzáfogtam fejben egy részletes haditerv
                        kidolgozásához. Tudtam, hogy az ügyemmel valahol máshol lehiggadtabban és
                        nyugodtabban kell foglalkoznom... Nem lehetett kétséges, hogy elítélnek.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Párás, hideg, téli reggel volt. Katonai pályafutásom véget ért, mint
                        közlegény sem, mint fegyenc sem maradhattam a hadseregben. Civil ruhában,
                        egy kis batyuban a legszükségesebbekkel, átkísértek a polgári fegyházba.
                        Vagy harmincan álltunk a fegyházudvar lapos aszfaltsíkján. Rablók,
                        gyilkosok, betörők és én. Kinyílt a kapu. A rendőrök, mintha gyermekjátékba
                        kezdenének, megfogták egymás kezét, és az udvartól a nyitott kapun át egy
                        autóbejáratig láncot képeztek körülöttünk. A fegyencek lába két másodpercig
                        érintette az utca aszfaltját, azután egy vaslépcsőn át a hatalmas autóba
                        léptek. A rácsos ajtó becsapódott, két szuronyos őr ült le mellettünk.
                        Kívülről lakatot és vasakat tettek fel. Kattanás, csörömpölés, zörgés és
                        elindultunk.</p>
				<p>...Kinyílt az ajtó, és megint eszterláncot játszó rendőrök keskeny sorfala
                        között mentünk egy hajóhídig. Szitált az eső, ázott láncok és daruk álltak
                        siváran mindenfelé. Alacsonyra vert kéményfüst, égett szénpor szagában
                        mentünk fel egy lucskos hajóhídon. Sötét, raktárszerű helyiségben voltunk,
                        ránk csapódott az ajtó, megint zörgés, kattogás, csörömpölés. Azután egy
                        dübörgő, guruló zaj: felvonták a hidat!... Kavargó lapátok harsogása,
                        szirénabúgás, a felhúzott horgony zörög, és éreztük, ahogy meginog a szoba,
                        amelyben tartózkodtunk. Elindultunk Cayenne felé...</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>...Fölboncolva, hullaszagúan ott feküdt előttem az élet nyitott belseje. A
                        csarnoki árus, aki megfojtotta a szeretőjét hetven frank miatt. A szénhordó
                        aki betört éjjel a telepre, ahol dolgozott, és verekedés közben megölte az
                        éjjeliőrt... A bankdirektor fia, aki a táncosnő hálójába került, és mikor
                        mindenét elköltötte, még sikkasztott is. Kitagadva tengődött egy
                        kártyaklubban mint pénzváltó. Valamelyik reggel hazament, és megbicskázta az
                        apját, mert az nem akart neki pénzt adni... A féltékeny sofőr, aki
                        szeretőjéhez vágta a petróleumlámpát és a nő lángolva rohant a
                        Chatteau-Rouge környéki sikátorban fel és alá, de nem lehetett segíteni
                        rajta... Mindenki a sebeit takargatta fel. A bűneikről beszéltek az
                        áldozataikról, és közben a csuklóinkra és bokánkra kapcsolt láncunk
                        zörgött... Éjjel-nappal lánczörgés. Takarítani csak reggel szabadott, pedig
                        sok tengeribeteg volt közöttünk. Zsizsikes főzeléket ettünk néhány gramm
                        kenyérrel... Naponta fél órát sétálhattunk a fedélzeten.</p>
				<p>Itt találkoztam Lacrenelle őrvezetővel. A hajón ugyanis katonai őrség volt.
                        Lacrenelle őrvezető a századomnál szolgált a háborúban. Akkor még csak
                        hadnagy voltam. A lángokban álló Reims utóvédjei voltunk, néhány száz
                        halálra szánt ember, akik a szörnyű visszavonulást fedezték, és az volt a
                        parancsunk, hogy további utasításig mindenáron maradjunk az égő pokollá
                        változott városban, és akadályozzuk meg a német előőrsök bevonulását.
                        Fullasztó füst, pokoli hőség recsegő, zuhanó égő gerendák között, nagyon
                        lassan vonultak ki a városból. Itt is ott is ledőlt házfalak, égve zuhanó
                        zsindelyek lavinái temettek el kisebb csoportokat... És az utca végén már
                        megszólaltak a német gépfegyverek. A harminc és felesek azért tovább lőtték
                        az égő várost, megduplázva az ezer halált a süketen, vakon, haldokolva
                        vonuló és harcoló utóvéd számára.</p>
				<p>...Lacranelle-t, aki a legényem volt, leütötte egy darab zsarátnok és ő is
                        odazuhant az aszfaltra, amit mindenfelé, mint elhullajtott rongydarabok, a
                        hősi halált halt francia katonák borítottak be. Felrántottam a földről...
                        vonszoltam magammal... Azután nem tudtam, mi történt a füst és a
                        szikrahullás egy szélrohamtól felkavarva végignyargalt a városon...
                        fuldokolva bukdácsoltam valamerre, ordítás, recsegés, ropogás... Talán nem
                        is tudtam volna elengedni Lacrenellet mert az ujjaim élettelen görcsben
                        szorították. A szélroham valószínűleg a németek felé fordult, és ezért nem
                        bírtak követni minket, különben egy szálig elpusztultunk volna mert ebből a
                        századból nem adta volna meg magát senki.</p>
				<p>...Az éjszakai országúton tértem magamhoz. Csend volt. Csillagok ragyogtak,
                        távol égett Remis, mint egy felrobbant olajkút, és itt is, ott is színes
                        röppentyűk szálltak fel. Lacrenelle mellettem ült piszkos kötéssel a fején.
                        Valószínűleg idáig hurcoltam, azután a füstmérgezéstől aléltan feküdtem, és
                        ő előbb tért magához. Páncélautó viharzott arra és felvett minket. Így
                        menekültünk meg az őrvezetővel, aki akkor még közlegény volt.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>Egyszer egyedül álltunk a fedélköz fordulójában. Lacrenelle megszólított.
                        “Megismer még, kaptány úr?” “Megismerem, Lacrenelle. De figyelmeztetnem kell
                        hogy vétséget követ el, ha kapitánynak szólít. Engem lefokoztak...”
                        “Kapitány úr, én nem tudom elhinni hogy maga azt tehette...” “Ártatlan
                        vagyok, de minden ellenem szól.” Nem beszélhettünk tovább. Másnap Lacrenelle
                        visszatartott a fordulónál. “Idehallgasson, kapitány úr. Sok időnk nincs,
                        gyorsan értse meg, amit mondok. Itt a jobb oldalon van a kórházi raktár, oda
                        nemigen nyit be senki. Adok magának egy ráspolyt. Bújjon be oda és reszelje
                        le a láncát. Éjfélre egy szigetcsoport közelébe érünk, akkor ereszkedjen
                        észrevétlenül a tengerbe, és ússzon ki...” “Nem értem, Lacrenelle! Ha én
                        most eltűnök, nyomban átkutatják a hajót, de ha fel is tesszük, hogy nem
                        találnak meg, akkor maga kerül bajba...” “Nem fogják átkutatni a hajót, és
                        én sem kerülök bajba. Bízza rám magát. Nincs időm megmagyarázni, mit akarok.
                        Éjfélkor igyekezzen a part közelében észrevétlenül a tengerbe ugrani. Az
                        isten áldja meg, kapitány úr.” Nem hagyott felelni. Benyomott egy kis ajtón,
                        utánam dobta a ráspolyt, és továbbment. Később jöttem csak rá a tervére,
                        mikor hirtelen lövést hallottam, és utána Lacrenelle hangját: “a 117-es a
                        vízbe ugrott. Utánalőttem a golyó fejbe találta, és elmerült...”
                        Valószínűleg azt hitték hogy az öngyilkosságnak ezt a nemét választottam.
                        Lacrenelle az egyik fordulónál a vízbe hajított valamit és utánalőtt. Igazán
                        kézenfekvő volt az egész. A közelben hallották a csobbanást, a lövést és aki
                        nem ismerte a reimsi csatában velünk történt eseményeket, az nem foghatott
                        gyanút. Senki sem gondolt arra, hogy átkutassa a hajót. A kapitány
                        valószínűleg jegyzőkönyvet vett fel Lacranelle vallomásáról és ezzel lezárta
                        az ügyet. Kedves bajtársam, Lacrenelle! Most már miatta aggódtam. Ha rám
                        találnak, ez kétségtelen bizonyíték az ő bűnössége mellett. Fél nap alatt
                        sikerült elreszelnem a bilincset. Éjfél felé kisurrantam az ajtón, és
                        behúzódtam egy hatalmas szellőztetőtölcsér mögé. Elhaladt az őrjárat...
                        megtörtént a váltás... Tiszta éjszaka volt, és fekete foltok látszottak a
                        távolban: szigetek... Az éjszaka olyan csendes volt, hogy ugrást nem
                        kísérelhettem meg. Feltétlenül meghallották volna a víz csobbanását...</p>
				<p>...Hason csúszva, tíz centiméterenként jutottam előre meg kellett próbálnom
                        elérni a hajó tatját, ahol a horgonyláncon lemászhattam olyan mélyre, hogy a
                        vízbe ugrásom ne okozzon nagyobb bajt egy szelíd hullámcsobbanásnál... Ez
                        sikerült. A horgonyon ültem, mélyen a hajó hátsó kiszögellése alatt... A
                        csendesen sustorgó éjszakai tenger távlatában egyre nőttek a foltok: sziklás
                        szigetek... Csendben eleresztettem magam... Jó úszó vagyok, tudtam, hogy
                        elérem a partot. Nemcsak a szabadságomat nyertem vissza, de a halálhírem
                        biztosította azt a nyugalmat, amelyre szükségem volt, ha a célom felé akarok
                        haladni. Másnap partot értem... Két nap múlva elindultam egy újonccsoporttal
                        Mogadorból Sidi-bel-Abbes felé...</p>
				<p>Megtaláltam azt a helyet, ahol elrejtve és nyugodtan gondolkoztam. Beálltam a
                        légióba!</p>
				<milestone n="5" unit="endSubChapter"/>
			</div>
			<div type="chapter">
				<head>David, a kilencedik</head>
				<milestone n="1" unit="startSubChapter"/>
				<p rend="head">I.</p>
				<p>Lakatlan vidéken jártak. Elhagyták a Ziz folyót is, megint egyre kopárabb,
                        egyre halálosabb tájakon vonszolták magukat tovább. A hőség újra
                        elviselhetetlen volt, és az árnyéktalan sziklás vidék csak fokozta a nap
                        erejét. Ez már a sivatag birodalma volt, bár az út a Tadla-vidék dombjai
                        között kanyargott. De a dombok szikes földjéből nem volt kipárolgás, tehát
                        eső itt már nem esett soha. A forró, kemény talaj csak a hőt sugározta
                        vissza, mint egy roppant gyűjtőlencse. Ezen a terepen érvényes volt a légió
                        jelszava: “Marche ou crèv.” Menjél vagy megdöglesz! És ez talán az egyetlen
                        katonai jelmondat, amely nem fellengzős, nincsen benne semmi túlzás;
                        egyszerűen a reális következményekre való figyelmeztetés. A szekerekre nem
                        vehetnek fel több embert, mert pontosan annyira van megterhelve, amennyit az
                        öszvérek húzni tudnak. Aki eldől, nem tud továbbmenni, az meghal. Itt a
                        saját terhét is nehezen viszi mindenki, szó sem lehet arról, hogy valakit
                        még csak támogassanak is. A hőguta, a szomjan halás, a sakálok órák alatt
                        elintézik a lemaradót. Ez a helyzet. Menni vagy meghalni. A légionista a
                        világ legrosszabbul fizetett katonája: Feladatai béke idején súlyosabbak,
                        mint más hadseregé háborúban. Menetteljesítményei meghaladják az
                        elképzelhetőt. És mégis, minden gyakorlat, minden tréning kevés. Eleinte
                        délelőttől délutánig a legnagyobb napsütésben gyakorlatozik és végzi
                        éhgyomorral az úgynevezett légiós reggelit: csukló- és térdgyakorlatot,
                        körbefutást, amíg úgy érzi, hogy megpattan valami a tüdejében. Ez az érzés
                        sok esetben nem csal, és a barmok fiának valamelyik fia elterül egy
                        vérömlésben. De a legtöbbje, miután túlesett ezen, már keresztülvágja magát
                        a napi harminc-negyven kilométeres menetelési gyakorlatokon teljes
                        felszereléssel, árnyéktalan terepen. Azután megszokja azt, hogy éjjel egykor
                        riadót fújnak, és futólépésben vagy erőltetett menetelésben szaladgáljon
                        másnap estig. Saját jól felfogott érdekében kegyetlen eszközökkel szoktatják
                        a meneteléshez. Nem ritka eszköz a rúgás. Vagy a “csiszolás”. Talpra állítva
                        hozzákötik a kidőlt légionistát a szekér farához úgy, hogy a lába a földet
                        éri, és két karja, mintha keresztre feszítették volna, szélesre tárva oda
                        van erősítve a kocsihoz. Ezek után vagy megy, vagy a kocsi “csiszolja”,
                        illetve vonszolja álló helyzetben.</p>
				<p>Több hónapos gyakorlása után a fentieknek még mindig három-négy légionistát
                        kíván áldozatul minden menetelés. A légionista nem hagyja ott elhullott
                        bajtársát. Magával vinni nem tudja. Hogy mit csinál mégis? Nagyon
                        egyszerű.</p>
				<p>A szolgálati szabályzat szerint elhullott menetelőt magára hagyni a
                        sivatagban nem szabad. Ebből a rendelkezésből is látszik, hogy a szolgálati
                        szabályzat szerkesztői milyen nyájas öregurak lehettek: Csak éppen
                        elfelejtették a szabályzathoz hozzáfűzni azt is, hogy a fáradt légionistát
                        ez a zord hadsereg palankinon vagy riksán vigye-e tovább? Ugyanazzal a
                        fáradtsággal ezt is melléje írhatták volna. A szolgálati szabályzatot
                        természetesen mindenki betartja. Midőn a légionista hirtelen kizuhan a
                        sorból, és úgy marad, elhangzik a hosszú fütty. Fixe! A káplár odamegy,
                        elveszi az ájult puskáját, töltényeit és egyéb felszerelését ami igazán
                        humánus eljárás, mert minek még ezzel is terhelni az ájult embert. Hát nem?
                        Ezután kijelöl két katonát, akik hátramaradnak az ájulttal, és azt a
                        parancsot kapják, hogy részesítsék gondos ápolásban, és ha magához tér,
                        hozzák vissza a csapattesthez. Mire a legények azt felelik: “Oui, mon chef!”
                        Újabb fütty, a század továbbmegy. A két légionista egy óra múlva beéri a
                        századot, és alázatosan jelenti, hogy hátrahagyott bajtársuk hőgutában
                        kimúlt, és eltemették. Azt már igazán nem írja elő a szolgálati szabályzat,
                        hogy halott légionistákat őrizni kell a sivatagban. Az őrmester, a káplár, a
                        hadnagy és az egész század tisztában van azzal, hogy a hátrahagyott
                        légionistát egy golyóval megszabadították a szenvedéseitől. De mit lehet
                        tenni? A légionista nem üldögélhet órákig a sivatagban, mert egy kis szél
                        elfedi a nyomokat, és a végtelen homokpadok között nem találja meg a
                        csapatát, hanem ott pusztul nyomorultan. Mit lehet tenni? A sivatag
                        törvényei a gyakorlatban sokkal erősebbek, mint a szolgálati szabályzat. Ezt
                        jól tudja az a légionista is, aki alatt meginog a föld, elborulnak a sárga
                        fénykévék, és odabukik a forró porba. Jól hallja, hogy kijelölnek két
                        embert, mozdulni nem tud, de érzi, hogy lecsatolják a felszerelését, hallja
                        a füttyöt és a távolodó bakancsok ütemes poroszkálását. Azután nagy-nagy
                        csend lesz, valahonnan iszonyú dörrenés hallatszik, megreccsen a feje...
                        Minden elmúlt.</p>
				<p>David Moschkowitz órák óta érezte, hogy egy lépést sem tud továbbmenni.
                        Tirone kiköpte a bagót. A szája olyan száraz belül, mint egy darab fa. A
                        bagó csak karcolta. A vízadagja már fogytán volt, és az utolsó kortyokkal
                        takarékoskodott. És ilyen gyaloglás után az éhség is elviselhetetlen. A
                        fiatal La Motte, illetve Berg még vonszolja magát valahogyan, miután az
                        óriás Ahmed, aki vigyorogva sétál, átveszi egy frankért, néha tíz percre, a
                        fegyverét. Ahmed korzózik. Nem is ember. Ha sziklából lenne, már kifáradt
                        volna. Kaucsukból van. A kapitány, aki lovon megy, jóval fáradtabb, mint
                        Ahmed. Hufeisen, a herkules vérbe borult szemmel, nyitott szájjal liheg, hol
                        a puskája csúszik hátra, hol a sapkája ferdül el, vagy a bardája siklik le a
                        válláról. A két Burger fivér vállal egymásnak dőlve megy, a kisebbik néhány
                        lépésig megemeli a nagyobbik bardáját, amitől az megkönnyebbül. Már napok
                        óta szó nélkül mennek. Mintha némák lennének valamennyien. Az őrmester
                        megjárná, ha éneklést vezényelne.</p>
				<p>A fehér, kopár lejtők között zörögve, csikorgó szekerekkel, a menetelés
                        egyhangú zajával vonszolja magát a század. Minden órában öt perc pihenő.
                        Persze állva. Aki leül, az nem tudja folytatni az utat. Görcsöt kap minden
                        tagjában, ha újra fel akar emelkedni öt perc múlva. A szekérfékek
                        csikorognak. Lejtőn haladnak, derékig szürke porfelhőben. Néhánynak a szeme
                        már gyulladt és dagadt. Az egyik öszvér elesik, maga után rántva egypár
                        méterre a szekeret csúszik le. Eltöri a lábát, keservesen ordít és
                        rángatózik. Hoznak egy tartalék állatot. Eddig a szekér mögé volt kötve. Ezt
                        a portól belepett, elcsigázott dögöt pihent állatnak nevezik ki. Az őrmester
                        a porban fekvő öszvér füléhez nyomja a pisztolyát és elsüti. Néhány
                        légionista ijedten hátranéz. Az öszvér még kettőt rúg, azután már csak a
                        patái rezegnek. Porlepte, riadt, markáns arcok néznek össze. Őrájuk sem vár
                        jobb sors, ha kidőlnek. A kocsis visszafelé darálja a féket, a szekér
                        nyikorogva megindul újra. Az öszvér hulláját belepi a por. A lejtő
                        kanyarulatában eltűnik a hosszú sor. Homokdombok következnek. David két
                        öklét a mellére szorítja, néha üt egyet a szívére, és csukott szemmel
                        mormog. A halotti imáját mondja. De még menetel.</p>
				<p>Menni vagy meghalni!</p>
				<p>Hosszú fütty!</p>
				<p>A század megáll.</p>
				<p>David Moschkowitz kilép a sorból, még kettőt üt a mellére, még kétszer
                        bólogat mormolva, azután szép csendesen leül, és oldozza a kamásniját.
                        Tirone fel akarja rángatni. Vöröses szakálla között átszellemült mosollyal
                        oldalt dől és elfekszik. Jott is segít felrángatni. Jön az őrmester.
                        Szitkozódik. David lehunyt szemmel, ájultan fekszik a szája habzik és
                        mosolyog. Jön a káplár. Elveszik a felszerelését. A kulacsát meghagyják, és
                        soron kívül egynapi vízadagot kap. Az őrmester Hufeisenre és Laverborgra
                        mutat. A két katona kilép a sorból. A számvevő altiszt az ő számukra is
                        kiutal két vízadagot és egy doboz konzervet. A szolgálati szabályzat szerint
                        Moschkowitz David közlegénnyel maradnak, hogy megvárják, amíg magához tér,
                        és visszatérjenek vele a csapathoz. Az őrmester úgy mondja ezt, mint aki
                        saját maga is elhiszi. Néhányan különös búcsúpillantást vetnek a földre
                        hullott Davidra, aki valószínűleg mindent jól hall, csak mozdulni képtelen.
                        Hosszú fütty. A kerekek felnyikordulnak. A bakancsok megzörrennek.
                        Mennek...</p>
				<p>David hallja a füle alatt remegni a földet, ahogy megy a század. Még az
                        öszvérek apró patacsattanásait is meg tudja különböztetni a többi lármától.
                        Azután egyszer csak már nem hall semmit, a beleibe mintha éles kés szúródna,
                        és a szíve vadul rángatózik. De az agya csodálatosan tiszta. Tudja, hogy a
                        sivatagban van, arcra borulva, és tíz körme sas módjára váj bele a porba,
                        ahogy széttárt karokkal fekszik mint aki megölelte a földet. Még azt is
                        tudja, hogy Laverborg és Hufeisen állnak mellette, őket rendelte ki az
                        őrmester. Már türelmetlen. Várja a koponyájára szoruló kis nyílást, amely
                        megnyitja számára a szenvedésekből kivezető utat. Közben visszaemlékezik,
                        hogy tavaly a gtadlai nagy marsnál ő és Marburg maradtak vissza Gottóval, az
                        ájult olasszal, és sorsot húztak... Marburg lőtte le szegény fiút... Mi van?
                        Még mindig várnak. Pedig már messze lehetnek a többiek. Most Hufeisen
                        hangját hallotta: - Sorsot húzunk. Amelyikünk veszít, az végez vele.
                        Szegény. Szívósabbnak hittem. Fej vagy írás... - Most hallotta, hogy egy
                        pénzdarab esik le. De Laverborg nem szól. Mit késlekednek ezek? A tüdejében
                        valami rángatózott, és görcs szorította a mellkasát. Tüdővérzése lesz. Már
                        várta a langyos buggyanást... Hufeisent hallotta: - Miért nem szól?! Az
                        végezzen vele, akire a sors mutat. Újra dobom, de ne álljon itt, mint egy
                        sóbálvány. - Várjon - hallotta most a bárót. - Várhatunk még. Talán magához
                        tér.</p>
				<p>Laverborg tanácstalanul állt. Nézte a mozdulatlanul heverő Davidot. Ő maga is
                        tudta hogy ez a kegyelemdöfés elkerülhetetlen. Csak annyi lehet a különbség,
                        hogy egy halott helyet három marad itt a porban. És mégis...</p>
				<p>- Megbolondult?! - kiáltotta Hufeisen. - Ha egy órán belül nem érjük el a
                        többieket, akkor itt rothadunk el, ebben a pokolban. Nézd, az ég alja milyen
                        barna. Sirokkó támad, és akkor már kereshetjük a nyomát a csapatnak.</p>
				<p>- Én nem tudom megtenni - hallotta David a báró hangját.</p>
				<p>- Eh! Hát engedjen! Maga vénasszony! - Hufeisen levette a puskáját. A pállott
                        hőségben egy závárzat csattanása hallatszott.</p>
				<p>- Megállj! - kiáltotta Laverborg, és kirántotta a puskát Hufeisen kezéből -,
                        nem fogjuk agyonlőni!</p>
				<p>- Hát mit csinálunk?</p>
				<p>- Leverjük a bardát. Katonához méltóan fogunk viselkedni. Érti?! Lehet, hogy
                        ez a gyilkosság elfogadott dolog, lehet, hogy tradíció, lehet, hogy
                        ostobaság mást tenni, de az én jelenlétemben ezt nem lehet.</p>
				<p>- Semmi közöm ahhoz, ha maga meg akar dögölni, de én nem fogok megdögölni.
                        Legfeljebb magával is végzek. Két ember is kaphat hőgutát. - Azután
                        szelídebben folytatta. - Ne bolondozzon. Azt hiszi, van olyan légionista,
                        akit nem kísért álmában egy-egy bajtársa, egy-egy agyonlőtt barát? Mi nem
                        tehetünk róla. Itt a sivatag diktál! Na, adja ide azt a puskát.</p>
				<p>- Sátrat fogunk verni, és megpróbáljuk magához téríteni ezt az embert. Ha nem
                        sikerül, akkor lelőheti.</p>
				<p>- Egy perc időnk sincs! Elég volt az ostobáskodásból. Adja ide azt a puskát,
                        mert megjárja - Azután csend lett. És néhány másodperc múlva még élesebben:
                        - Hallja, vigyázzon magára! Még úgyis van számolnivalónk.</p>
				<p>- Figyelmeztetem, hogy a puska az én kezemben van. Maradjon nyugton Hufeisen.
                        A kötelességemet teljesítem, mikor nem hagyom agyonlőni ezt az embert, és a
                        kötelességem fogom teljesíteni ha maga rám támad, és keresztüllövöm...</p>
				<p>Nem fejezhette be, Hufeisen elrántotta a puskát, ő maga nem tudta megfogni,
                        de a rántástól kirepült a báró kezéből.</p>
				<p>Hufeisen eléje lépett.</p>
				<p>- Most legalább magával is leszámolok.</p>
				<p>...És megkezdődött a sivatag mindennapi drámáinak egyike.</p>
				<p>Hufeisen hatalmas jobbjával megragadta Laverborg nyakát. Baljával a derekát
                        fogta át. Azután megpróbálta a kezében lévő nyakat hátrafelé tolni miközben
                        a karja, mint a forgás tengelye, ellenkező irányba húzta a derekat. A báró
                        ökle fölfelé irányult, és a szorító kar között odavágódott a bajor álla alá.
                        Összekoccanó és széttörő fogak reccsenése hallatszott. Egymást átkarolva
                        gurultak a földön, Hufeisen maradt felül, a báró nyaka még mindig a kezében
                        volt. Néhány másodperc, és az ellenfél, aki alatta vonaglott megfullad. A
                        küzdelem néma volt. A forróságban, amely szinte szétfeszítette a levegőt,
                        csak lihegés hallatszott.</p>
				<p>És egyszerre puskadörrenés!</p>
				<p>Hufeisen egy lökést érzett a vállán, riadtan megfordult. David ott feküdt
                        ájultan az eldobott puska mellett, ujjai görcsösen a závárzatra fonódtak, és
                        ösvény látszott a porban, ahogy nagy kínnal a puskáig csúszott. Valami meleg
                        ömlött el Hufeisen lapockáján. Gyorsan megfordult. A báró felkelt, egyik
                        kezében a rohamkés másikban az ásó. A bajor fogdarabokat és vért köpött a
                        szájából. Erezte, hogy az állsebe könnyű.</p>
				<p>- Utoljára figyelmeztetem, Hufeisen - kiáltott a báró -, hogy maradjon
                        veszteg.</p>
				<p>A bajor egy lépésnyire állt tőle. Azután ügyes brigantitempóval teljes erőből
                        belerúgott a báró jobb csuklójába. Sikerült. A rohamkés messze elrepült, és
                        a bajor ugrott. De Laverborg híres balkezes vívó volt a katonaiskolában. Az
                        ásó egy szekond paráddal belecsapott Hufeisen arcába és a báró már oldalt
                        ugrott. Mikor utánavetette magát, keresztbe kettőt kapott az ásó élével.
                        Jobb szemétől, az orrtövén keresztül, a bal szája széléig egyetlen roncsolt
                        seb volt az arca. Ezek már nem is tudták, miért verekszenek. Ez a küzdelem
                        ősi volt. Távol mindentől, ami a társadalmat jelenti, a győzelemért, a
                        halálig...</p>
				<p>Laverborg jobbra-balra ugrált és már a negyedik csapással sújtott le
                        Hufeisenre. A bajor megállt. Hátralépett. Megrázta a fejét, és a homlokából
                        a szemébe folyó vért ledörzsölte. Úgy álltak egymással szemben karommá
                        görbült kezekkel, széttépett, rongyokban lógó ruhában, vérbe borultan mind a
                        ketten, két tagja a nagy hordának, a forró pusztaságban.</p>
				<p>Hufeisen egy tigrisugrással dobta magát ellenfelére, aki kisiklott ugyan
                        előle, de a nyaka ott maradt a hatalmas kézben. Ha még egyszer megszorítja,
                        az a vég. Laverborg összeszorított foggal, csukott szemmel, egész
                        testsúlyával és hosszú lendülettel belevágott az ásó élével... Vér
                        fröcskölt, és meleg agyvelőrészecskék repültek az arcába. Egy darabka ott
                        rezgett az aranygombon, és lehullott a porba.</p>
				<p>Hufeisen álláig széthasított koponyával zuhant le. A szikkadt por mohón itta
                        be a vért.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Hat óra után trópusi gyorsasággal zuhant le az este. A bardákból Laverborg
                        jókora sátrat vert. Alighogy lehűlt a levegő, David mozogni kezdett. Ez a
                        vékony, sovány, roggyant vállú ember vasból volt. Igaz, hogy négyéves
                        szolgálat törte hozzá a pokol minden melegéhez, kínjához és legalább
                        tizenötször volt olyan állapotban, hogy sajnálattal rúgtak bele
                        mozdulatlanul fekvő, nyomorult testébe: “fini”. Azután leszállt az este,
                        lehűlt a levegő, valaki még egyszer felemelte a fejét, széterőszakolta a
                        fogait, és a vékony kis ember megint megmozdult. Később egyszer csak ott
                        ment valahol a sorban...</p>
				<p>Most feltápászkodott a tenyerére, bágyadtan körülnézett, és azt sóhajtotta
                        kimerülten: - Mein Gott... Micsoda strapa.</p>
				<p>Azután elájult.</p>
				<p>Laverborg lemosta az arcát és megitatta. Azután erőszakkal ülő helyzetbe
                        hozta. Tíz perc múlva újra szétnyílt kissé a lengyel fehér szeme, kezét
                        tétován a zubbonya zsebébe tette, és azt mondta:</p>
				<p>- Adjon egy cigarettát...</p>
				<p>Elszívta, azután felállt, leverte magáról a port, felvette az ásót, és kifelé
                        lépve a sátorból, így szólt:</p>
				<p>- Temessük el azt a pimaszt.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>- Én vagyok a kilencedik - mondta David. Laverborg nem kérdezett semmit. Azt
                        tudta, hogy mikor Patt lezuhant Jerome és Lucas mellől, valaki azt mormolta
                        a közelben, hogy tizenegy. Valószínűleg Hufeisen a tizedik volt, és ezek
                        szerint David a kilencedik. De miféle számsorban?</p>
				<p>Sötét éjszaka borult a sívó homok fölé, amely mint egy fényforrás, élénken
                        ütött el a fekete égbolttól. A sivatag ilyenkor ontja magából a nap melegét,
                        és a felhőtlen ég egy kalóriányit sem sugároz vissza, tehát ez a por, mely
                        nappal szinte izzik, éjszaka valósággal hűsíti a beléje fúródó kezet,
                        annyira kihűl. A lengyel ezzel a hideg porral játszott, egyik kezéből a
                        másikba öntötte, mint a háziasszony mikor borsót szemelget.</p>
				<p>- Nézze, báró, én nem köszönök magának semmit. Én nem szoktam sok szót
                        mondani... azt én nem is tudok... Hosszú ideje élek, sok országot bejártam
                        kevés a jó ember... Aj, de milyen kevés... Maga igazán egy igazi jó ember...
                        Erős ember... okos ember és biztosan nagy úr volt. Úgy néz ki, mint egy
                        gárdatiszt. De erről nem kell beszélni. Mindenkinek legyen az ő titka a
                        magáé. Nem?... Na, de mondjuk hogy maga egy gárdakapitány Vityebszkből. Jobb
                        ha ezt mondjuk, mert akkor én most kvitt vagyok. Ugyanis a lovaskapitány
                        Vityebszkből egyszer megjelent egy szotnya katonával, és elvitte a
                        húgomat... Ez még nagyon régen volt... Ja, igaz, az apámnak nem tetszett a
                        megtiszteltetés és összeverekedett a kapitánnyal. Na, ez azután jól megölte
                        őt... Az anyámmal azután el kellett költözni onnan nekem meg a két öcsémnek,
                        szóval ahányan életben maradtunk... Strebinszkinek hívták ezt a kapitányt...
                        Na, azután lett a háború, én akkor voltam tizennyolc éves, és engem
                        elvittek... A két öcsémet soha nem láttam többet, azokat egy ilyen nagy
                        dolog, mint a háború, két olyan kis vérszegény kölket, felszívta... A háború
                        után raktárnok voltam, egy izében... egy textiles kereskedésben. Ott a
                        szomszédban lakott egy részeges gabonakereskedő, Sterbinszkinek hívták, és
                        valamikor lovaskapitány volt. És én egyszer meglátogattam. Ez este történt.
                        Nagyon csúnya este volt... Sűrű hóvihar, és felmentem és bemutatkoztam
                        neki... Akkoriban nem sok históriát csináltak egy gabonaügynökből, aki
                        cufellig valamikor lovaskapitány volt. De engem az sem érdekelt volna, ha
                        ügyet csinálnak belőle, mert én már akkor jelentkeztem a légióba. Hát ha
                        maga is lovaskapitány volt... akkor most kvitt vagyok. Amit az egyik
                        pusztított, azt a másik jóra csinálta. És örülök, hogy ilyen jó volt velem
                        egy másik lovaskapitány. Igaz hogy már gyalog... de jó volt. És ezért én
                        most magának végrendelkezem. Mert én vagyok a kilencedik. Ez annyit jelent,
                        hogy Hufeisen után rám kerül a sor...</p>
				<p>Laverborg hallgatott. Az emberi életek és tragédiák mélységeit egyre
                        mélyebben járta, mióta vezérkari tisztből szökött gályarab lett. Istenem!
                        Hiszen az embereknek a nagy lakásokban, kényelemben, a nagy szavak és szép
                        elméletek között fogalmuk sincs, hogy milyen gyötrelmek, milyen
                        szörnyűségek léteznek...</p>
				<p>Távolról néhány sakál ügetett feléjük, és valami nem is érezhető, de sejthető
                        lehelet járta át a pusztát, apró porszemek selymes érintésével vonulva át
                        arcukon és kezükön. És mintegy kegyetlen válaszul a báró gondolataira, egy
                        hiéna rekedt, de éles, otromba kacagása rázta fel bántóan a némaságot...</p>
				<p>- Ötmillió angol fontról van szó, nagyságos lovaskapitány úr. Amit hatvan
                        egyforma részre kellett volna elosztani. De ötvenegy részvényes erőszakos
                        halállal távozott. Hufeisen volt az ötvenegyedik. Róla legalább láttam, hogy
                        miért halt és hogyan. A többiről nem tudja senki. Illetve csak egy tudja.
                        Hogy ki az az egy, az mellékes, azt nem tudjuk. No és Patt? Fogadni mernék,
                        hogy Jerome és Lucas lökték le az öszvérrel együtt a szakadékba. De
                        hallgasson meg, hogy volt. Ott történt Ait Yacub poklában. Hammadánál
                        feküdtünk egy garnizonban. Már akkor félig-meddig le volt verve a felkelés.
                        Hogy itt mi volt! Azt talán sohasem fogják megtudni Európában. A levegő száz
                        kilométerekre hullabűztől és puskaportól volt mérges... A légyrajok elől
                        karavánokban menekültek... A füstölgő casbák ezreit senki sem oltotta, hogy
                        megszenesedjenek a halottak. Az életet adó wadik kiapadtak a beléjük hulló
                        szekerektől, ágyútalpaktól, szikláktól és holttestektől, úgyhogy egész
                        oázisok és falvak pusztultak szomjan... És akkor mi már két hete feküdtünk
                        Hammadában. Az egész harmadik század, gépfegyverekkel, reflektorokkal, hegyi
                        ágyúkkal együtt. Itt nem lehetett kibírni a fertőtlenítő és a vér szagától a
                        nagy melegben. Mindenki otthagyta a menázst... Isten az atyám!... -
                        vakaródzott. - Teli sebesülttel minden. És akkor az ellenség maradványát
                        akarták leverni Ait Yacubnál... Na, ez volt a hecc! Akkor már azt hitték a
                        hadvezér urak hogy győztek, és elég lesz csak úgy félvállról odaütni, hogy a
                        maradék is elpusztuljon. Na, de tévedtek... A felkelők néhány év előtt sokat
                        tanultak Abd el Krimtől. Adjon még egy cigarettát.</p>
				<p>Beburkolták magukat köpenybe, takaróba. Legalább öt fok hideg volt. Azután
                        cigarettáztak, és David tovább beszélt.</p>
				<p>- A kémek azt jelentették, hogy Ait Yacub után a hegységbe bújtak el az
                        utolsó menekülők. Éjjel megérkezett vagy négyszáz főnyi szövetséges
                        bennszülöttcsapat. Ezek azok az árulók, akik azt mondják, hogy ők harcolnak
                        velünk, pedig csak gyilkolnak és rabolnak, ha mi már végeztünk... Én mindig
                        utáltam őket... Sokkal jobban, mint az ellenséget, akik végre is a
                        földjükért verekedtek, azért, ami az övék. De ezek közülük valók voltak, és
                        az ő hulláikból élősködtek... Mondom jöttek ezek a fickók, és akkor már
                        tudtuk, hogy minket küldenek verekedni... Egy fiatal hadnagy és Defour
                        őrmester vezettek minket. Mikor odaérkeztünk Ait Yacub elé, ami egy sziklák
                        között húzódó, keskeny oázis, azt mondja az őrmester: “Nem tetszik nekem az
                        a hely, mon commendant. Ha a bennszülöttek itt vannak valahol a sziklák
                        között, akkor innen egyikünk sem megy ki élve.” Na, a hadnagy azután jól
                        lehordta. “Ne törődjön vele, maga hülye paraszt! Az a népség ott van
                        túloldalt a hegyekben.” Azután az őrmester nem törődött a dologgal. Mikor az
                        oázis közepén jártunk, vártuk a fényjelet, hogy a túlsó oldalról
                        megérkeztek-e már a Bu Denib erőd katonái, hogy elzárják a kabilok
                        visszavonulását. Röppentyű nincs. Fénypontokat látunk. - Ott tűzharc van -
                        mondja az őrmester. - Táborozni! - mondja a hadnagy. - Négy ember járőrbe
                        megy.</p>
				<p>És letáboroztunk. Örültünk, hogy végre jót ehetünk, mert nem volt undorító
                        karbolszag. Alighogy kigyúltak a nagy konyhatüzek, és kitűnő célpont
                        lettünk, kaptunk a völgy két oldaláról gyors egymásutánban három sortüzet,
                        megszólalt legalább négy gépfegyver. Azt látta volna! Pillanatok alatt
                        minden fa, minden domb szabályszerűen megszállva általunk. Pedig váratlan
                        tűz volt és az emberek úgy hullottak, mint a legyek. Mind a két oldalról
                        olyan tűz alatt tartottak minket, hogy tudtuk: innen élve ember ki nem jut.
                        A járőrből csak egy jött vissza, és jelentette amit már mindnyájan
                        sejtettünk: Bu Denib helyőrsége elpusztult. Őket is kelepcébe csalták. Hiába
                        volt minden. A golyók úgy kopogtak, mint a zivatar... Kézigránátok robbantak
                        közöttünk egymás után, ember, állat, szekér darabokban röpködött a levegőbe.
                        Azután a hegyi ágyú dörrent közénk szakadatlan... Ez volt a híres ait
                        yacub-i katasztrófa... Hulladombok feküdtek mindenütt, sziklákon, sziklák
                        alatt: francia uniformis. Vagy nyolcvanan egy nagy vízmosásba húzódtunk,
                        egymás mellett álltunk, hátunkkal egy sziklafalnak dőlve, a hadnagy
                        cigarettát sodort. Egy golyó kiszakította a kezéből a papírt, és elvitte két
                        ujjahegyét. “Merde” - mondta dühösen, és lerázta kezéről a vért, mintha csak
                        befröcskölte volna valami. Azután elővette a dobozát, és harsogó kommandóval
                        fordult az őrmesterhez: “Sergeant! Sodorja meg!” És átadta a dohányát. Az én
                        kezembe zuhant, mikor egy repeszdarab leszakította a fél arcát.</p>
				<p>Az emberek morgolódni kezdtek. Ne haljunk meg így, egy helyben állva. Vágjunk
                        neki a vízmosásnak, az istenfáját, és essünk el verekedve. Már akkor pokol
                        volt az oázis. Előttünk egy derékba tört pálma hatalmas reccsenéssel három
                        embert vágott agyon. Minden égett! És a golyók sűrű zivatara, a kézigránátok
                        tömege zuhogott ránk. “Én avant!” mondta az őrmester, és a vízmosásban álló
                        néhány emberrel megindult felfelé. Földre dobtam a halott hadnagyot,
                        feltűztük a szuronyt, és előre! Talán a vízmosás két oldala elfedett
                        bennünket, talán nem számítottak arra, hogy ezt is megkísérli valaki, nem
                        tudom, hogy volt, de egyszer csak ott álltunk a bozóttal fedett sziklaplatón
                        vagy hetvenen. Hasra feküdtünk. A völgy két oldala ordítástól zúgott, ahogy
                        rohamra mentek: Azt a pár embert, aki még mozgott lent, megölték. És
                        visszavonultak Bu Denib felé. Mi meg csak hasaltunk ott. És mikor
                        felkeltünk, az őrmester tovább hasalt. Még most is úgy hasal, ahogy
                        elástuk... Két század jóformán megsemmisült az ait yacub-i csatában. A
                        völgyben alig volt talpalatnyi hely a hullák között. Kezek és csizmák lógtak
                        a pálmákról...</p>
				<p>Láttuk lent járni a szpáhi tiszteket; és az arcuk elé kötötték a
                        zsebkendőiket, mert a vérszag kibírhatatlan volt, ahogy a forró napon
                        elgőzölgött a nagy tócsákból. Gépfegyverrel hajtották el a sakál- és a
                        hiénacsordákat. A szanitéceknek alig volt dolguk... Fogoly vagy sebesült
                        egyik részről sem volt. Elhatároztuk, hogy csatlakozunk a szpáhikhoz. Hatvan
                        közlegény, akik túléltük a mészárlást. Csendben elindultunk. Egy óráig
                        haladtunk a bozótos vidéken, mikor vagy tíz méternyire egy ember vánszorgott
                        elő a bokrok közül. Európai ruha volt rajta cafatokra tépve és több könnyű
                        sebből vérzett, a homlokán piszkos kötés. Mikor megpillantott minket, futni
                        kezdett. Ez gyanús volt. Miért fut előlünk egy európai? Hufeisen és Jott
                        elérték. Közrefogtuk. Valamelyik hirtelen elkiáltotta magát, hiszen ez
                        kabil! Valaki már bele akart döfni, de akkor a véres, rongyos ember azt
                        mondta, vigyük őt a parancsnok elé, mert fontos hadititkot tud. Azt mondta,
                        hogy ő valamikor Abd el Krim szárnysegédje volt, Muhat a neve, és tudja,
                        hogy elrejtettek ötmillió fontot. Azt is tudja hová! Bolonddá tart minket?
                        De Hufeisen vasmarokkal fogta Muhatot. “Beszélj, vagy meghalsz!” Ő ezt csak
                        a tiszteknek hajlandó elmondani. “Akkor sosem fogsz beszélni többet” -
                        mondta egyikünk. Erre elárulta a titkot. Abd el Krim egy nagyhatalomtól
                        kapta az ötmillió fontot. De már a háború végén! Azt akarta hogy elrejtsék
                        valahol, és a pénz alapja legyen egy újabb felkelésnek. Elrekesztette az Ued
                        folyót, és a láda platinarudat elásta a mederbe, ráhengerítettek egy mázsás
                        sziklát, és utánaeresztették a folyót. Megmotoztuk. Nála volt a tervrajz.
                        Pontosan megjelölve a hely. Ott volt a ládikó fényképe, ott volt az
                        elrekesztett folyam képe, a megásott nyílás, mellette a hatalmas szikla.
                        Kétségtelen volt, hogy ez az ember igazat mond. Mialatt összehajoltunk a
                        rajz felett, halk pattanás hallatszott, és pillanatokra elvakultan
                        szédültünk: könnyfakasztó bomba volt nála. Mire újra láttunk, ez az ember
                        eltűnt; sokáig mentünk szótlanul. Azután egy tisztáson, mintha csak ide
                        készültünk volna, valamennyien megálltunk. Hufeisen Ringelein, Kolseff, Jott
                        és én kezdtük megbeszélni a dolgot. A Tadla-vidék, ahol az Ued folyik, a
                        Tafilalet határa. Tudtuk, hogy a franciák rövidesen elfoglalják a
                        Tafilaletet. Akkor “en masse” megszökünk. Hatvan jól felfegyverzett ember
                        könnyen átvágja magát néhány kilométeren. Egypár dinamitpatronnal gyorsan
                        elintézzük a folyót és a sziklát, azután az ötmillió fonttal valahová
                        Dél-Amerikába szökünk. Az iratokat és a fényképeket mindig az fogja őrizni,
                        akinek a legbiztonságosabb beosztása van. Aki csak egy szót kikottyant, aki
                        keresztezi a tervünket: arra halál. Nem esküdtünk. Nem kötöttünk
                        vérszerződést. Egyszerűen megbeszéltük. És tudtuk, hogy ezt legalább olyan
                        komolyan kell venni, mint egy vérszerződést.</p>
				<p>És azt hiszi, ez összekovácsolt minket? A közös titok barátokká tett
                        bennünket? Igen. Eleinte. Később azután kezdtünk kihalni. Az egyiket
                        elvágott nyakkal találták meg. A másik furcsa módon leesett egy szikláról. A
                        harmadik a városban sétált, és éjjel, egy sötét utcában leszúrták. Így lett
                        hatvanból ötvenhét. És tudtuk, hogy ez a szörny aki többet akar az
                        ötmillióból, mint egyhatvanad részt, közülünk valamelyik. De melyik? A kis
                        Ringelein, az óriás Ahmed, Jott vagy én, a Burger fivérek vagy Hufeisen?
                        Vagy ki? Lucas? Kolseff? Jerome?... Érti, lovaskapitány úr? Nem mertünk
                        többé hátat fordítani egymásnak. Nem mertünk kettesben egy sötét utcán
                        végigmenni. Azt hiszi, Patt véletlenül zuhant le? Lehet. De én nem hiszem. Ő
                        volt az ötvenedik. Érti? Az ötvenedik ember, akit meggyilkoltak ebben az
                        ügyben. Hufeisen volt az ötvenegyedik. Egyedül ő halt meg
                        természetes-erőszakos halállal. A többi a platináért halt meg. Most már csak
                        kilencen vagyunk. Lehet, hogy valamelyik egyedül magának akarja az egész
                        ötmilliót, és megöli a további nyolcat is. De ezt sem hiszem. Nem lesz több
                        gyilkosság. Én, David Moschkowitz mondom magának, hogy nem lesz több
                        gyilkosság. Hogy Hufeisennel meghalt a gyilkosság. Érti? Ő akarta egyedül az
                        egészet. Hogy jóllakjon. Hát most jóllakott porral. Az Ued folyó olyan
                        hadizónában van, hogy a kabilok nem közelíthetik meg, mert Bu Malemből
                        blokálhatják. Jól beleesik a gépfegyver lőtávolába. Mi sem közelíthetjük
                        meg, mert a Tafilaletből ezen a szabad terepen ezer embert is szitává lőnek.
                        És csalódtunk a franciákban. Évekig békében hagyták a Tafilaletet. Mindenki
                        tovább szolgált az elátkozott századból. Egyik sem fogadta el az obsitot.
                        Itt kell megvárni, amíg a francia hadsereg bevonul a Tafilaletbe. És akkor
                        megszerezzük a platinát nyolcan vagy heten vagy csak az az egy, aki él. Hát
                        így van. És én most mondok magának valamit. Ha az öreg David nem élné meg
                        ezt a napot, az ő része egyik piszoké se legyen. Legyen a magáé. Ha élek,
                        akkor az én részem fele, ha meghaltam, akkor az egész rész... Várjon, ne
                        beszéljen bele... maga biztosan megéli a Tafilalet elfoglalását. Magának
                        egyik sem fog az életére törni, mert nem sejtik, hogy maga is tudja az
                        ötmilliót. Maga vár nyugodtan addig, amíg elfoglalják a Tadla-vidéket és
                        akkor odamegy hozzájuk hogy az én örökösöm, és akkor magát is be kell venni
                        az üzletbe. De ha akarja, meg is előzheti őket - ravaszan nevetett -, én
                        örülnék, ha az egész a magáé lenne, és úgy élhetne ma is mint lovaskapitány
                        korában, mert az egész biztos, hogy maga lovaskapitány. Látszik. Finom
                        ember.</p>
				<p>Hallgattak. A hiéna újra kacagott, de most valamivel közelebbről.</p>
				<p>- És kinél vannak most az írások és a fényképek erről az ötmillióról? -
                        kérdezte Laverborg.</p>
				<p>- Magánál. Ugyanis minden Hufeisenné volt. Mielőtt elástam, elvettem tőle ezt
                        is, meg azokat a holmikat, amit majd visszaküldök a fivérének. A fényképeket
                        és az írást a maga köpenyébe tettem. De nekik majd azt mondjuk, eltemettük
                        Hufeisennel. Maga temette el Hufeisent. Én ájult voltam. Jöjjenek ide, és
                        ássák ki, ha tetszik. Érti? Maga pedig most jól eldugja az egészet. Azért ők
                        majd megtalálják a platinát, mert már kívülről ismerik az összes adatot.
                        Talán valamelyik le is másolta. Na most már menjünk. Esetleg lehet, hogy,
                        még kikecmergünk innen. Úgy éljek, ilyen alakok, mint mi, különb csávából
                        is kimásznak. És ha én felfordulok hát ne örüljenek hogy eggyel kevesebb.
                        Majd akkor hirtelen rájönnek, hogy egy rendes zsidónak vannak örökösei. Maga
                        pedig megy Dél-Amerikába, ott fölépít magának a pénzből egy csodálatos
                        palotát, és szeretni fogja gondolatban az öreg Davidot, aki úgyis itt a
                        sivatagban mondja el az utolsó brochét. Most szedjük szét ezt a vacak
                        bardát, és menjünk, kapitány úr...</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>A legközelebbi táborhelyen a század őszinte csodálkozására megjelentek a
                        huszonnégy óra óta halottnak hitt légionisták, és senki sem értette, hogy az
                        egyik őrszem ottmaradt, helyette a beteg tért vissza. Az őrmester olyan
                        szemeket meresztett, mint egy víziló. Csodálkozásból gyanakvásba ment át.
                        Azt várta, hogy egy óra múlva jelentkezik Hufeisen és Laverborg. Ehelyett
                        egy nap múlva jönnek Laverborg és Moschkowitz. Alázatosan jelentik, hagy
                        David magához tért és rövid ápolás után folytatni tudta az útját. Sajnos
                        Hufeisen ottmaradt. Tölténye és puskája velünk van. Meghalt? Oui, mon
                        chef!</p>
				<p>Hőgutában.</p>
				<milestone n="4" unit="endSubChapter"/>
			</div>
			<div type="chapter">
				<head>Helyőrség a sivatagban</head>
				<milestone n="1" unit="startSubChapter"/>
				<p rend="head">I.</p>
				<p>Laverborg hanyatt dőlve feküdt az ágyon. Tikkasztó délelőtt volt. A nap
                        színtelen izzása átvert a szemhéján. A nehezen elszívott levegőt egy-egy
                        hirtelen fújással dobja ki a tüdő, hogy azután kínos, lassú emelkedéssel
                        újra belélegezze. Mellette Kolseff feküdt meztelenül az ágyon, verejtékezve
                        aludt, és vékony habfoszlányok táncoltak a szája szélén... Egy pőrére
                        vetkőzött ember pokrócot próbál teríteni az ablakra, amelyen tág kévékben
                        özönlik be a sárga nap. A szemközti meszelt, fehér falon egy polc vonul
                        végig, rajta sapkák, könyvek, üvegek és oldalfegyverek... Senki sem beszél,
                        senki sem mozdul. A hőség mint egy sárgásan oszló, sejtelmes szörny ül a kis
                        fehér vályogcitadellán. Két-három héten belül megkezdődik az “offenzíva”. Az
                        idei, az komoly lesz. Általában offenzívának azt a rendszeres felvonulást
                        nevezik amellyel a hadsereg előnyomul a névleg francia, de valójában még
                        meghódítatlan területeken. Ez minden évben ősszel kezdődik és eltart
                        tavaszig. Ilyenkor új garnizonokat létesítenek, bevezetik a himlőoltás és az
                        adókötelezettség szent vívmányait, és a büntetőtábor név alatt működő,
                        ingyenes utászkülönítmények tömeges munkaerőkkel szaporodnak, a
                        megrendszabályozott törzsek csoportjaival, akik mindenféle vétségeket
                        követnek el, mivel nem tudják hetek alatt megtanulni azt, amivel a hódító is
                        csak évezredek alatt jött tisztába. Viszont utak kellenek, és ide a pokolba
                        igazán nem jönnek napszámosok, különösen ingyen nem, még akkor sem, ha durva
                        bánásmódban és rossz kosztban részesítik őket.</p>
				<p>A csapatösszevonások még a “szieszta” végén történnek. Szép lassan, szinte
                        észrevétlenül. Leváltják a régi helyőrségeket, stratégiai pontokon
                        elhelyezik az újoncokból összeállított pelottokat, azután néhány hét csend
                        van, és végül lassan megkezdődnek a csapatmozdulatok, mikor a legforróbb
                        nyár már elmúlt.</p>
				<p>Laverborg százada a megérkezés után folytatta a sziesztát. A szieszta annyit
                        jelent, hogy a nyár legmelegebb heteiben délelőtt tíztől délután ötig a
                        légionista köteles az ágyban fekve eltölteni az idejét. A meleg ilyenkor a
                        legedzettebb európai számára is elviselhetetlen. Sokat a szieszta sem
                        használ. Egész nap jéghideg zuhany alatt állva lehetne csak elviselni ezt.
                        Zuhany? Ezen a vidéken drága a víz. A napi ivóadaggal is takarékoskodni
                        kell. Csak a fárasztó gyakorlatokat szüntetik be és a hősadagokat
                        csökkentik.</p>
				<p>A szieszta javában tart. Elbágyadt, tikkadt gőzölgő emberi testek szinte
                        élettelenül hevernek az ágyakon a dohos, moslékos levegőben. És egyszerre
                        felharsan a riadó. Mi az, talán az arabok? Szédelegve és félájultan
                        öltözködnek... A puska súlya elbírhatatlan. Még a lépcsőhöz sem érnek, és a
                        ruhájuk csuromvizesen tapad a testükhöz. Képtelenség az udvaron állni a
                        napon! De azért ott állnak. A mellvéden az őr nem hagyja abba az alarmot.
                        Elviselhetetlen ez a recsegés! Nem az arabok, hanem valami magas rangú
                        feljebbvaló. Megőrült hogy ilyenkor jön? Ponti őrmester a zubbonyát gombolva
                        száguld és bozontos szemöldökei rángatóznak. A káplár végigrohan a sor előtt
                        és kinyújtott karral vizsgálja fölül a zsinórmértéket. Mindenki ájuldozik,
                        azután kinyílik a kapu, és három katonatiszt gurul be egy autón, puhára
                        főve. A trombita elhallgat. A tisztek kiszállnak, arcukról patakzik a víz a
                        sofőr lihegve levegőért kapkod, és a kapitány, aki a félholt bizottságot
                        vezeti, rekedten kiabál a káplárnak: - Adjanak vizet a sofőrnek gyorsan, és
                        mossák le valahol. - A sofőrt kihúzzák az ülés mögül a gép még jár, az egyik
                        tiszt leállítja. Benzinbűz remeg a levegőben és az őrmester jelent. A
                        százados elővesz egy ívet a belső zsebéből. Az ívről csöpög a víz.
                        Olvashatatlan. Eldobja az egészet. Az őrmesterhez fordul:</p>
				<p>- Hufeisen közlegényt megvasalva, erős fedezettel Oranba kell küldeni. - Nagy
                        csend. A hang újra recseg.</p>
				<p>- Hufeisen, lépjen ki a sorból!</p>
				<p>Az őrmester végre magához tér.</p>
				<p>- Hufeisen meghalt, mon commendant.</p>
				<p>- Mikor?</p>
				<p>- Menetelés közben hőgutát kapott.</p>
				<p>- Merde!... Ki látta?</p>
				<p>Az őrmester harsogására Laverborg és David kilépnek. A nap éppen merőlegesen
                        áll a gömbölyű erődudvar fölött. Az autó alatt sötét kis olajtócsa képződik.
                        Az egyik legény kizuhan a sorból. Elviszik.</p>
				<p>- Ti láttátok Hufeisent meghalni?</p>
				<p>David felelt az ő sajátságos katonai stílusában:</p>
				<p>- Mi az, hogy láttuk, mon commendant? Még el is temettük.</p>
				<p>- Elhoztátok az írásait, az azonossági lapját és a felszerelését?</p>
				<p>- Nem hoztuk el, mon commendant.</p>
				<p>- És miért nem hoztátok el? Most maga feleljen, maga másik.</p>
				<p>- Moschkowitz közlegény ájultan feküdt, és nekem őt kellett a csapattestig
                        támogatnom. Teljes felszereléssel. Képtelen lettem volna még bármit is
                        hozni.</p>
				<p>- Nem szökött meg ez az ember? Vigyázzatok! A nyakatokba kerülhet, ha
                        elhallgattok valamit. Hogy halt meg az a Hufeisen?</p>
				<p>- Csúnyán mon commendant - adta át magát David a kellemes visszaemlékezésnek.
                        - Hirtelen vörös lett, azután zöld, majd sárga, később egészen lila színt
                        kapott az arca, és végül megfeketedett. Akkor Laverborg eltemette.</p>
				<p>- Van erről valami jegyzőkönyv?</p>
				<p>- Igenis - felelte az őrmester.</p>
				<p>- Rompez!</p>
				<p>Az erőd kapitánya eddig csendben cigarettázott. Mindez az őrmesterre
                        tartozott. Miután a katonák elszédelegtek, odalépett a bizottsághoz.</p>
				<p>- Mit csinált ez a Hufeisen?</p>
				<p>- Kém volt. Találtak nála egy vörös foltos, szürke mappát. Ezt a mappát most
                        egész Afrikában hajszolják. Ha a fickó szerencséjére nem hal meg, akkor
                        Oranban sok mindent elbeszélt volna. Oranban nagyon könnyen beszédre bírják
                        őket. Mondja, nincs itt valahol hideg feketekávéja vagy teája, a mindenit
                        neki!</p>
				<p>...Mindenki levetkőzött újra, és nyögve hullottak az ágyakra. Laverborg
                        elővett a feje alól egy szürke mappát és buzgón tanulmányozta. A mappa
                        fedelén vörös folt volt, valószínűleg vörösbortól.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Kolseff a kövér orosz, Lucas és Jott mint bírák ültek egymás mellett,
                        Ringelein, Jerome és a két Burger fivér a bejárók körül helyezkedtek el,
                        hogy senki se hallgatózhasson. A disznóólszerű csapszék két helyiségből
                        állt. Vályogfalak, amelyekből szalmadarabok álltak ki, a padlón gyékény.
                        Asztal vagy szék sehol, a gömbölyű tetőről egy fiákerlámpa lógott le, isten
                        tudja, hol szerezték, és egy nyolcas számnak a kacskaringója még most is
                        látszott mint a lámpa szolgálati idejének emléke. A kisebbik helyiségben egy
                        söntésasztal volt, amelyen hideg birkahúsdarabok, kuszkusz és néhány üveg
                        állt. A hús és sütemény organtinnal volt letakarva. Az organtinon fáradt,
                        nagy legyek pihentek. A levegő zsong a legyektől és attól a tompa zúgásnak
                        ható érzéstől, amit a fehér falakról visszaverődő, bántó fény okoz. Valahol
                        egy rekedt fonográf zörgött. A vén tulajdonos homályos poharakban hozza a
                        rumot. Gurul a kocka, csörög a pénz, az arcokon egészségtelen, nyirkos
                        fényfoltok ülnek, pipáznak, rekedten ordítoznak, töltik az időt, mint
                        száraz, apróra őrölt húst egy láthatatlan hurkabélben.</p>
				<p>A szomszédos helyiségben csend van. Itt ül együtt a vésztörvényszék. Ha
                        valaki bekukkant, rögtön kockáznak és ordítoznak. Azután megint komolyan,
                        hidegen néznek az előttük guggoló Davidra, aki mögött mint őr, esetleg mint
                        hóhér, Ahmed mozdulatlan alakja magasodik fel.</p>
				<p>- Te tudtad, hogy Hufeisennél vannak az okmányok?</p>
				<p>- No és ha tudtam? - felelte ő dallamos, ősi, kérdő formájában, amellyel
                        felháborodást, hidegvért, megvetést vagy szomorúságot tudott kifejezni
                        egyetlenegy árnyalat modulálásával. - Tegyük fel, hogy tudtam - mondta
                        jelenleg a megvetve kérdő formában -, akkor is mit csinálhattam volna? Vagy
                        szóltam volna a tüdőmnek, hogy legyen szíves lélegzetet venni? Feküdtem ott,
                        ki tudja, meddig, és mikor csillagok voltak, magamhoz tértem. Akkor ez a
                        Laverborg azt mondta, hogy a másiknak fuccs. Mondom neki: hol az a szegény
                        disznó? Azt mondja: lila lett, azután sárga lett, azután zöld...</p>
				<p>- Végül fekete. Ezt már mondtad. Ha Laverborg eltemette, akkor ki kellett
                        volna újra ásnod.</p>
				<p>- Jó vicc. Úgy éljek. Én alig tudtam járni, és akkor majd ások neked.
                        Különben is, minek kellenek azok a dolgok? Én kívülről tudok mindent.</p>
				<p>- Nem arról van szó - mondta Jott. - Arról van szó, hogy te esetleg elloptad
                        az írásokat, a fényképeket, és most letagadod.</p>
				<p>- Én köpök rátok. Én utáltam azokat a vacakokat, mert csak bajt csinálnak. Ha
                        nálam lenne, sürgősen odaadnám valamelyikteknek.</p>
				<p>- És honnan tudod, hogy Laverborg nem vette magához?</p>
				<p>- Miért vette volna magához? Nem úgy néz ki, mint egy halottrabló. Egyiktekre
                        sem hasonlít. És azt hiszem, sokkal jobban el volt foglalva az életével.
                        Különben is egy szót sem értett volna belőle. És egyáltalán, mi közöm nekem
                        ahhoz, amit ez a Laverborg csinál?</p>
				<p>...Vakító forróság terpeszkedett a meszelt falakon, és egy ócska ingaóra,
                        mint valami kivénült énekes minden fertálykor artikulátlan kísérleteket tett
                        arra, hogy elüsse a negyedet. A szomszéd ivóból áthallatszott a kocka
                        zörgése. Végre is David megunta a dolgot és felállt.</p>
				<p>- Elég volt ebből a cirkuszból nekem. Ha valamelyikteknek nem tetszik, amit
                        mondtam, az próbáljon meg leszámolni velem. - Ahmed kinyújtotta feléje
                        tétován a kezét, de a vádlott rohamkése egy pillanat alatt a hasának
                        szegeződött: - El innen!</p>
				<p>Csak egy pillanatra lepődött meg az óriás, és ezalatt David már eltűnt a
                        szomszéd helyiségben. A többiek összenéztek. Végre is semmi biztosat nem
                        tudtak. Inkább Laverborg volt gyanús, mint a zsidó. Később a légionisták
                        megütötték az egyik falubelit. Hárman is érkeztek segítségére, mire a
                        légionisták ezeket is megverték. Futólépésben érkezett az őrjárat, nyolc
                        emberből állt, és ők is beleavatkoztak a verekedésbe. A hadnagy takarodót
                        fúvatott, és a részeg katonák a három sikátorból álló községen keresztül
                        visszamentek az erődbe. Általában ez volt a napi program. Ezen az estén
                        szerencsétlenség történt. Lucas át akart menni a kantinba, és a bástya
                        magasságából egy szikladarab zuhant a fejére. Nyomban szörnyethalt. - Nyolc
                        - mondta sápadtan Ringelein Kolseffnek, miután Lucast eltemették a domboldal
                        kis temetőjébe, és eldördült felette az utolsó sortűz. - Nyolc - mondta a
                        hosszú Kurt a kis Johannak. - Nyolc - mondta elgondolkozva David
                        Laverborgnak. - Talán ez véletlen volt? - Laverborg hallgatott. - Vagy talán
                        mégsem Hufeisen volt?... De hát akkor ki? Mikor a szerencsétlenség történt,
                        Jerome és a két Burger az udvaron álltak. A félkegyelmű Citrom beteg. Ahmed?
                        Nem látszik vérengzőnek. Marad tehát Ringelein, Kolseff, Jott és én. Én, azt
                        hiszem, nem voltam, Ringelein vagy Kolseff? Vagy véletlen?...</p>
				<p>- Véletlen volt - állapították meg a nyolcak, miután házi vizsgálatot
                        tartottak az ügyben. Azért ezután sem mertek hátat fordítani egymásnak.
                        Éjjel a puskaszíjat a csuklójukra csavarták, és úgy aludtak el, fegyverrel a
                        kezük ügyében. De lehet, hogy valóban csak véletlen volt.</p>
				<p>A szieszta utolsó napjaiban már egyre nyilvánvalóbb volt a készülődés. A
                        közeledő offenzíva csalhatatlan jelei mutatkoztak. A környező helyőrségeket
                        leváltó századok naponta vonultak át az erődön. Porlepte szekérrajok,
                        megrakott öszvérek, gépfegyverek, fényszórók, hegyi ütegek vonszolták
                        magukat a Tadla-vidéket környező dombok irányába. Bu Malem egy
                        tevésosztagból és gyalogosokból álló megerősítést kapott. Az udvaron gúlába
                        rakott fegyverek körül a La Carmagnola kórusa hallatszott. Pihenő bakák
                        énekeltek vacsora után. Néha elbődültek a tevék, ilyenkor tompa puffanások
                        és káromkodások vegyültek a dalba. Azután élelmiszer- és munícióutánpótlás
                        érkezett.</p>
				<p>Jerome eltűnt. A káplár jelentette a szökést. A rádió leadta a körözést.
                        Harminc kilométeres körzetben járőrök mentek szét felkutatni. A katonák
                        káromkodtak. A szökevényt nem találták. Hogy jutott eszébe innen megszökni?
                        Az Atlaszon vagy a Szaharán át akar menekülni?</p>
				<p>Ahmed és a két Burger őrködött. A nyolcak megtárgyalták Jerome ügyét... Mit
                        akart a nyolcadik? Talán megkísérli éjszaka felrobbantani az Ued medrében
                        lévő óriás sziklát? Örültség! És ha sikerül neki?...</p>
				<p>Nem jutott semmi okos az eszükbe.</p>
				<p>- Még esetleg előkerülhet - mondta David. - Ki tudja merre van?</p>
				<p>Az ivó megtelt légionistákkal. Skarlátvörös köpenyükben, hófehér ruháikban
                        szahariánok érkeztek. A szahariánok kiváltságos helyzetben vannak. Állandóan
                        a Bledben teljesítenek szolgálatot, válogatott vasemberek, akiknél az
                        ötven-hatvan fokos meleg, az örökös sivatag megszokott életkörülmény. A
                        felszerelésük még a légionistáénál is finomabb. Puskájuk nincs, csak egy kis
                        karabélyuk és automata revolverük, amilyen csak tiszteknek jár. Turbánt
                        viselnek, hosszú, fehér salavari bugyogót, oldalfegyverük nincs, ahelyett
                        hosszú tőr van az övükben, amilyet a tuaregek hordanak. Ez a fegyver a
                        hírhedt ponyár. Csak a saját altisztjeiktől félnek. A légiós őrmestereket,
                        káplárokat kutyába sem veszik. Valamerre átvonulóban elözönlötték a várost.
                        Csupa széles vállú, sötétbarnára égett, hallgatag ember. Csuklójukon egy
                        gömbölyű, kinyitható tükröt viselnek. Apró reflektor, amivel éjszaka a
                        morzerendszer alapján kilométeres távolságokra adnak le fényjeleket. A
                        söntésasztal előtti tolongásban egy légiós őrmester félrelöki valamelyiket.
                        Hatalmas pofont kap. Általános verekedés. - Ide, szahariánok! Leszúrtak egy
                        légionistát! - Mindenki a társait hívja. Pár perc alatt üvegek, polc
                        darabokra törve. Hörgés, csattogás, lövés, a sikátorok harci zajjal telnek
                        meg.</p>
				<p>Vágtatva érkeznek a szpáhik. Sortűz a levegőbe! Belevágtatnak a gomolyagba.
                        Egy óráig tart, amíg megtisztítják a községet. Közben mindenfelől alarmot
                        fújnak. A domboldal hajlatán szép sorrendben vonulnak el a szahariánok Igli
                        felé. Harminchat sebesült, nyolc halott, köztük öt szenegáli, két légionista
                        és egy szaharián. A szahariánt hátulról fejbe lőtték. A halottak közt van az
                        őrmester is, görcsösen szorongatja a revolverét, és kilenc szúrással ölték
                        meg a vizsgálat szerint valami hosszú, vékony pengével. A halottakat
                        eltakarítják, a sebesülteket ápolják, és vacsora után a gúlába rakott
                        fegyverek mögül újra vidáman zeng a carmagnola.</p>
				<p>Másnap délelőtt egy arab jelentkezik az őrségen. A káplár az őrmestert
                        keresi. Az őrmester haladéktalanul őrjáratot állít össze. Benne vannak:
                        Kolseff, Laverborg, a fiatal Berg, David és két breton paraszt. A káplár
                        vezeti az őrjáratot.</p>
				<p>Közben, mintha nagy darab víz zuhanna alá, sűrű, botnyi vastag sugarakban
                        ledobban egy trópusi zápor, harsogva, hirtelen. A tevéket izgatja a víz
                        szaga, és vadul rángatják a kötőfékeiket. A felhőcsoport elvonul... A nedves
                        időt olyan hőség váltja fel, hogy a tócsák valószínűtlen gyorsasággal,
                        szemmel látható gőzölgéssel párolognak, és mint egy kemence belseje, úgy
                        izzik a táj.</p>
				<p>Az őrjárat a falu egyetlen főutcáján halad végig. A káplár vezeti.
                        Alkonyodik. Az egyik sárkunyhó ablakán egy szomorú teve néz ki az utcára.
                        Bűzös, nagy szeméttelepre vezet az utca. Kora hajnalban itt még tömegesen
                        láthatók a hiénák. Elhagyott, vörös gyárépület áll a szeméthalom mögött. A
                        gyár melletti süppedő, mocsaras terület jelzi, hogy ezen a helyen
                        szennyvíztó lehetett egykor. Az őrjárat egyenesen bemegy a gyárudvarra.
                        Mindenütt átható gumiszag és igen sok nagy, vörös patkány. A második
                        udvarból elviselhetetlen bűz árad. Egy gépvázon püffedt holttest fekszik,
                        Jerome. Már több napja fekhet itt holtan. A feje lelóg a gép oldalán, és
                        elvágott torka széle sebbel tátong az őrjárat felé. A ruháján látszik, hogy
                        aránylag messziről, a porban hurcolták idáig. - Mondtam, hogy még esetleg
                        elkerül... - suttogja David. Nedves zsebkendőt kötnek az orruk, szájuk elé,
                        és óvatosan leemelik a holttestet. - Az ötvenharmadik... - suttogja Kolseff.
                        - Már csak hét... - mondja ugyanúgy Ringelein, az egykori állatszelídítő.
                        Laverborg nem szól semmit. A hetek iszonyattal és gyanakvással nézegetik
                        egymást este. Vajon melyikük a Rém, aki legalább ötven embert küldött a
                        másvilágra?</p>
				<p>A főhadiszállásra jelentés megy.</p>
				<p>Egy hét múlva jön a válasz. Illetve nem is válasz. A gyilkosságról nincs szó
                        benne. A hadvezetőség utasítja Bu Malem kapitányát, hogy a colomb-béchari
                        büntetőszázad őrállományát sürgősen erősítse meg a hét emberrel. A hét ember
                        neve különösképpen: Ringelein, Kolseff, Ahmed, a két Burger, a félkegyelmű
                        Citrom és persze David Moschkowitz. Ez nem büntetés, ebben nincs semmi
                        különös. Sokszor áthelyeznek embereket egyik helyről a másikra, és a
                        büntetőtábornak is szüksége van helyőrségre. Bár oda még őrnek sem
                        kívánkozik senki.</p>
				<p>A kapitány még aznap egy átvonuló megharist pelotte fedezetével útnak
                        indította a hét embert Colomb-Béchar felé.</p>
				<p>Jerome-ot eltetették Lucas mellé.</p>
				<p>Egy sortüzet kapott.</p>
				<milestone n="2" unit="endSubChapter"/>
			</div>
			<div type="chapter">
				<head>A nyom</head>
				<milestone n="1" unit="startSubChapter"/>
				<p rend="head">I.</p>
				<p>A Luxembourg-kert fái rőtszínű levelekkel borították be a kavicsos, sárga
                        sétányokat. A Szajna piszkos vize is őszi lombszemetet sodort magával, és a
                        közeli tengerpartokról néha az óceán langyos, egészségtelen ködei jártak
                        látogatóba Párizs fölé. Október volt.</p>
				<p>Lauyanel megfésülködött a tükörnél, azután az ablakon nézett ki rosszkedvűen,
                        melankolikusan. Ősz volt, tipikus párizsi ősz. A Port St. Martin hatalmas
                        boltíve piszkosan, hámlottan meredezett egy ponyvával letakart, ládákkal
                        megrakott teherautó fölött, amely átdöcögött alatta. A szemközti bisztró elé
                        kitett asztalok között egy ónkályha füstölgött, és pamutkesztyűs csarnoki
                        árusok forró kávét ittak. Felvette a zubbonyát. Kopogtak.</p>
				<p>La Motte táborszernagy lépett be Lauyanel legénylakásába. Az öreg katona
                        lefogyott, és a haja galambősz lett. De a tartása éppolyan egyenes és
                        határozott volt, mint régen. Csak a szeme tükrözött vissza valami titkos,
                        belső bánatot.</p>
				<p>- Elhoztam a kérvényét, Lauyanel - mondta, és leült a szófára. Egy írást
                        húzott elő a zsebéből. - Tépje szét és dobja el. Először hozzám került, és
                        én ráírtam, hogy, nélkülözhetetlen szolgálatára a hadseregnek szüksége van,
                        nyugdíjazása iránti kérelmét nem intézhetjük el. Tessék.</p>
				<p>Átnyújtotta. Egy percig szótlanul nézték egymást.</p>
				<p>- Tudomásul vettem, excellenciás uram.</p>
				<p>Csend.</p>
				<p>- És most beszéljünk egymással mint barátok, kedves Lauyanel. Tudomásom van
                        róla, hogy maga nem szüntette be ebben a Toulet-ügyben a nyomozást.</p>
				<p>- Nem szüntethetem be, amíg a helyemen vagyok. Kegyeskedjék a kérvényemet
                        elintézni, és óvakodni fogok attól, hogy mint magánember a hadsereg ügyeivel
                        foglalkozzam.</p>
				<p>- Ne higgye, hogy megváltozott a véleményem ebben a kérdésben. Pedig a fiamat
                        vesztettem el miatta. Talán kivándorolt, lehet, hogy meg is halt. Semmi hír
                        felőle.</p>
				<p>Szomorúan maga elé meredt a padlóra.</p>
				<p>- Én nem zárkózom el attól... - folytatta egy idő múlva - hogy azt a szegény
                        embert majd egyszer... rehabilitáljuk, ha igazán ártatlan volt. Amire nézve
                        nincs bizonyíték. De csak a hadjárat után. Érti? Addig semmit!</p>
				<p>- És addig “Gordon” nyugodtan szolgáltassa ki a hadsereg titkait? Ez a
                        Gordon, aki minden bizonnyal a hadügyben ül!</p>
				<p>- Hogy érti ezt?</p>
				<p>- Úgy, hogy az egyetlen sikeres lehetőség a nyomozás számára végigmenni a
                        Toulat-ügyön. A Toulet-ügy végén megkapjuk Gordont. Szent meggyőződésem,
                        hogy azon a rejtélyes és felderíthetetlen ponton, ahol Toulet ártatlansága
                        bizonyos lesz, egyúttal Gordon bűne is kiderül. Ha ön különválasztja ezt a
                        két ügyet, ha megtiltja a Toulet-eset kinyomozását, akkor Gordonnak
                        zavartalan munkát biztosít.</p>
				<p>A táborszernagy fel és alá járt. Az arca hol piros lett, hol sápadt.</p>
				<p>- Az ördögbe! Ezt az érvet mondhatta volna a múltkor is... Barátsággal
                        hozakodott elő és igazsággal, csupa olyan érzelemmel, ami az én szememben
                        eltörpül a hadsereg érdekei előtt. Eltörpült akkor is, amikor a saját
                        fiamról volt szó.</p>
				<p>Újra egy székbe roskadt és maga elé nézett.</p>
				<p>- Lauyanel, lehet, hogy magának igaza van, és én két rossz közül a rosszabbat
                        választottam. Nem gondoltam erre, amit maga most mondott. Előbb kellett
                        volna mondania... Mindegy...</p>
				<p>Újra felállt. Megint a kemény katona lett.</p>
				<p>- Lorenz, a titkosszolgálat legügyesebb embere, amint tudja, hónapok óta
                        Afrikában van. Olyan híreink voltak, hogy a gyarmati hadseregben korrupt
                        tisztek vannak. Megbízhatatlan elemek. Sajnos nagyon hiányosak az
                        értesülések, és azért küldték le Lorenzet, hogy utánajárjon ezeknek a
                        híreknek, és ha valóban vannak ott megbízhatatlan tisztjeink, akkor a
                        Tafilalet elleni hadjárat előtt szépen lassan, egyenként vonja össze ezeket
                        a megbízhatatlan tiszteket Oranban. Lorenz hihetetlen ügyességgel
                        befészkelődött Barud el Mansur táborába. Tudja, ez a hamadai caid. A
                        rejtélyes szervező. Állítólag az ő terve volt, hogy a végső harc előtt
                        megpróbálja korrumpálni a gyarmati hadsereget. Lorenz legutóbbi jelentésében
                        tragikus leleplezéseket emleget. Ez nem lepett meg. Sajnos, sok kártyás,
                        eladósodott és mindenféle vétséget elkövetett tisztet szokás áthelyezni a
                        gyarmati hadseregbe. De meglepett, hogy valami rejtélyes utalás szerepel
                        jelentésében a Toulet-ügyre vonatkozólag is. Most már azt is mondhatom, hogy
                        Du Garde szintén értesített a főhadiszállásról hasonló ügyről. Valami
                        rejtélyes mappa tűnt el. Ez a rejtélyes mappa a Toulet-ügyről tartalmazott
                        írásokat, a központi páncélszekrényében volt, amelyet álkulccsal nyitottak
                        ki. Úgy látszik, a világesemények között a Toulet-ügy mérge lassan rágja
                        magát, most már két világrészben. Toulet halott, de az ügye él.</p>
				<p>- Az igazság kiolthatatlan fényforrása él. Hiába borítunk rá kendőt.</p>
				<p>- Jó. Hát akkor előre! Lesz, ami lesz, vágjunk neki! Utasítani fogom
                        Lorenzet, hogy tájékoztasson erről a mellékmondatáról részletesebben, és a
                        főhadiszállásról is bővebb jelentést fogok kérni. Most pedig halljuk magát,
                        maga katonai Sherlock Holmes.</p>
				<p>- Az egyik tettes itt van a markomban - mondta Lauyanel. - Ha nem féltem
                        volna öntől, már őrizetben lenne. Ma fent voltam nála. Barátságos látogatás
                        volt. Ez az ember sárga lett a rémülettől, legszívesebben rögtön nyakon
                        csíptem volna. Az ügyben való részessége kétségtelen.</p>
				<p>- Azonnal el kellett volna fognia! Ki ez az ember?</p>
				<p>- Most fogózkodjon meg jól excellenciád? Desposlin ügyvéd.</p>
				<p>A táborszernagy felugrott.</p>
				<p>- Fontolja meg, kérem, amit mond! Tudja jól, hogy milyen következményekkel
                        járhat egy előkelő polgári személy belevonása katonai bűnügyekbe.</p>
				<p>- Mindenesetre a rendőrséget vettem volna igénybe, és csak ha a rendőrség
                        kivett előle mindent, akkor vitettem volna át a katonai fogházba.</p>
				<p>- De mire alapozza...</p>
				<p>- Kérem, figyeljen rám: Du Garde azért nem mehetett el a találkozóra, amelyet
                        Toulet-vel megbeszéltek, mert a garázsban megrongálták az autóját. Sajnos a
                        vizsgálat túl biztos volt a dolgában, nem terjedt ki azokra a személyekre,
                        akik az autó közelébe férkőzhettek. A kastélyban nem tartózkodott más, mint
                        a százados édesanyja, Du Garde és Desposlin, aki valami peres ügyükben járt
                        el, és már két napja a kastélyban lakott. A sofőr lent uzsonnázott a
                        garázsmesterrel a kocsmában. A lakáj odafent kiszolgált, a szakács és a
                        kukta bevásárolni voltak, a szobalány beteg volt, a házmester kint ült az
                        utcán, a kertajtó előtt, és a felesége kávét főzött. A személyzet közül egy
                        embernek nem volt alibije: a házmesternének, aki főzés közben bemehetett a
                        garázsba egy percre. Ezt az asszonyt vallatóra fogtam. A házmesterlakás
                        ajtaja szemben van a garázzsal. Desposlin ügyvédet látta kijönni a
                        garázsból. Az ügyvéd megkerülte a garázst, de az angolkert másik oldalán
                        találkozott a garázsmesterrel, és beszéltek egypár percig. Elővettem a
                        garázsmestert. Igen, találkozott Desposlinnel, aki kérdezett tőle valamit a
                        Párizs felé vezető útról, közben a garázsmester figyelmeztette, hogy
                        bepiszkolta valahol a kezét. Desposlin azt mondta, hogy nekitámaszkodott egy
                        fának, és attól lett piszkos a tenyere. A garázsmester szerint a keze olajos
                        volt. Az ügyvéd tehát eltitkolta, hogy a garázsban járt.</p>
				<p>A táborszernagy izgatottan járkált.</p>
				<p>- Még ha bűnös volt is Toulet, ez az ember akkor is bűnrészes. Ebben az
                        esetben Toulet-vel játszott össze.</p>
				<p>- Én azt hiszem, Gordonnal játszott össze. Öt napig Angliában voltam ezután,
                        hogy Desposlin múltjára nézve adatokat szerezzek. Desposlin egy
                        angol-francia utazási irodát vezetett évekig Londonban. Semmi terhelőt nem
                        tudtam meg róla. De találtam egy láncszemet a Toulet-ügyhöz. Lenyomoztam egy
                        jelentéktelen magánügyét az öreg marsallnak. Toulet marsall minden évben
                        Londonban töltötte a szabadságát. Diszkrét szívügy. Egy Duncan nevű,
                        világhírű táncosnővel volt ilyenkor együtt néhány hétig a művésznő
                        tengerparti kastélyában. Ennek az asszonynak a gyermeke Leon Toulet is, akit
                        a marsall később adoptált. Az asszony negyvenkét éves korában meghalt, és
                        nagy vagyont hagyott hátra. A vagyon kezelője Desposlin volt. Az örökös
                        Toulet marsall.</p>
				<p>- De hiszen a marsall szegény katonaember volt! - kiáltotta döbbenten La
                        Motte.</p>
				<p>- A marsall természetesen nem nyúlt a vagyonhoz, kezelését továbbra is
                        Desposlinre bízta, és végrendelkezett a vagyonról, valószínűleg Laura Duncan
                        és saját gyermeke javára. Mint tudjuk, a marsall halála után szegény Leon
                        semmiféle örökséghez nem jutott. És itt lett volna meg az okom rá, hogy
                        Desposlint őrizetbe vetessem a rendőrséggel, ahol azután a kémkedésre nézve
                        is mindent kivettem volna belőle. Ugyanis Joseph, az öreg lakáj, akit
                        kikérdeztem az elhunyt marsall végrendeletéről, nagyon érdekes dolgokat
                        közölt. A marsall egyszer azt mondta neki, hogy végrendeletében
                        tisztességesen gondoskodott róla, és annak idején majd Desposlintől megtud
                        mindent. Mikor a marsall meghalt, az öreg lakáj azt hitte, megfeledkezett
                        róla, és nem akart kegyeletsértést elkövetni avval, hogy a hagyaték iránt
                        érdeklődjék. A végrendeletet tehát Desposlin eltüntette, és a Duncan-vagyon
                        jelenlegi haszonélvezői egytől egyig bűntársak.</p>
				<p>- Azonnal lépjen érintkezésbe Grison tanácsossal! - kiáltotta izgatottan a
                        marsall. - Azt az ügyvédet nyomban le kell tartóztatni! Belátom, hogy
                        tévedtem! Úgy látszik, itt egy nagystílű bűnszövetkezetről van szó, amely
                        minden pillanatban embereket dönthet romlásba.</p>
				<p>A százados azonnal felhívta a rendőrséget:</p>
				<p>- Lauyanel százados. A politikai osztályt kérem... Lauyanel százados Grison
                        tanácsos urat kéri...</p>
				<p>- Grison tanácsos. Jó napot, Lauyanel.</p>
				<p>- Azonnal vegyék őrizetbe Desposlin ügyvédet. Csalás és sikkasztás miatt.
                        Kémkedéssel is gyanúsítható. Ne hallgassák ki, amíg oda nem jövök.</p>
				<p>- De Lauyanel, az istenért, olvassa el a délutáni lapokat! Desposlin ügyvédet
                        ma éjjel meggyilkolták!</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>A főhadiszállás telefonjai egész nap üzemben voltak. A távíróról végtelen
                        szalagok futottak le. A térképeken reggeltől estig serény munkával jegyezték
                        a csapatmozdulatokat. A futárok érkeztek. Tisztek robogtak el
                        parancsokkal.</p>
				<p>A Tuatból nyugtalanító hírek jöttek. Barud el Mansur hadserege készülődik
                        valamire, és kisebb összecsapásokat provokál a Tafilalet határain túl. A
                        titokzatos caid is készül az offenzívára. Hírek szerint nagyon is európai
                        módon képezte ki seregeit, hatalmas csapatokat vont össze a Tafilaletbe és a
                        Tadla környékén. A hírszerzők jelentése szerint muníció- és
                        fegyverszállítmányok érkeztek a Tafilaletbe.</p>
				<p>Minden kísérlet, hogy érintkezést találjanak a caiddal, csődöt mondott. Barud
                        el Mansur nem állt szóba senkivel, és ritkán tartózkodott a casbájában.
                        Időnként itt is, ott is feltűnt a törzsek között, találkozott a
                        legtekintélyesebb törzsfőkkel, velük evett néhány napig. Ilyenkor az egész
                        törzs elindult a Tafilalet felé. Különleges hatalma volt a nép felett.
                        Szentnek tartották.</p>
				<p>Most már nem tűnt el hónapokra, mint azelőtt. Két-három napig nem látták,
                        azután itt vagy ott bukkant fel hirtelen, vagy hazatért váratlanul a
                        casbájába. Ez a casba a Tafilalet egy lejtőjén állt, és legfelső lakrészéből
                        jó messzelátóval a francia csapatmozdulatokat is megfigyelhette.</p>
				<p>A francia főhadiszállás épülete messzire látszott az éjszakában. Minden ablak
                        világos volt. Gilles kapitány menetkészen járt fel és alá Rouf marsall
                        fogadószobájában. Du Garde jött át. A szpáhilaktanyában felnyergelt tevék
                        mellett csak a vezényszót várta a legénység. Mozdulatlanul álltak a barna
                        óriások az éjszakában.</p>
				<p>A kürtös keze sárgaréz trombitáján nyugodott. Néha egy teve megrántotta a
                        fejét.</p>
				<p>- Isten vele, kapitány úr - mondta Du Garde, amint éppen átsietett a szobán.
                        - Itt az alkalom, hogy mindent helyrehozzon, és a télen már végleg elhagyja
                        ezt a piszkos sivatagot.</p>
				<p>- Remélem, Du Garde, hogy úgy lesz. Lehet, hogy a katonaságot is otthagyom.
                        Elég volt.</p>
				<p>- Azt hiszem, ennek semmi akadálya nem lesz - mondta Du Garde -, csak bátran
                        és ésszel. Olyan posztja lesz a hadjáratban, ahol könnyen tüntetheti ki
                        magát.</p>
				<p>Rouf marsall jött.</p>
				<p>- Gilles kapitány! A parancs értelmében azonnal induljon Aut Aurirba.
                        Részletes utasításokat írásban fog kapni. Addig is Bu Malemmel állandó
                        összeköttetést kell létesítenie. Az offenzíva hivatalos kezdetéig minden
                        provokációt kerüljön el. Bármi történik maga körül, nem avatkozik bele.
                        Figyelmeztetem, hogy olyan ponton áll a századával, amelynek döntő
                        jelentősége lesz a hadműveletekben. Azonnal induljon. Aut Auririg erőltetett
                        menetekben vigye az embereket. Sok szerencsét.</p>
				<p>Kezet nyújtott. Gilles tisztelgett és ment. Öt perc múlva felharsant a kürt,
                        én a szpáhik elindultak az éjszakai városon keresztül.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Desposlin az íróasztalnál ült, és egy könyv volt a kezében. Átlőtt homlokkal
                        borult erre a könyvre. A páncélszekrény nyitva állt. Nyoma sem látszott
                        betörésnek vagy erőszaknak. Az írások szép rendben. A pénz eltűnt. Lauyanel
                        mindent úgy talált, ahogy az első rendőri vizsgálat otthagyta. Még a
                        halottat sem vitték el. Az inas elmondta, hogy Desposlinnek hölgylátogatója
                        volt délután. Lefátyolozott, ősz hajú nő. Nem látták elmenni. A pisztolyon
                        hangfogó lehetett, mert a lövést nem hallotta senki.</p>
				<p>Bizonyos, hogy a gyilkost Desposlin jól ismerte. Annyira nem volt gyanús
                        neki, hogy a könyvet sem tette le a kezéből. Úgy tűnik, mintha a gyilkos
                        jelenlétében olvasott volna. Olyan ember ölte meg, akivel szemben még az
                        udvariasság sem kötelezte. Különben felállt volna, hogy eléje menjen az
                        ajtóig.</p>
				<p>Megvizsgálták a páncélszekrényt. Kulccsal nyitották ki.</p>
				<p>- Úgy tudom, hogy Desposlinnek volt valami alkalmazottja.</p>
				<p>- Egy gépírónője volt, százados úr.</p>
				<p>- Beszélni szeretnék vele.</p>
				<p>A kisírt szemű gépírólány nem tudott semmit. Ő fél hatkor elment, akkor az
                        ügyvéd úr még élt, a hölggyel nem találkozott.</p>
				<p>- Mióta dolgozik maga ebben az irodában?</p>
				<p>- Hat éve.</p>
				<p>- Hát, kérem, képzelje el, hogy rendezni kell az iratokat. Van itt valami
                        regiszter?</p>
				<p>- Természetesen.</p>
				<p>- Állapítsa meg, hogy a készpénzen kívül hiányzik-e írás a
                        páncélszekrényből.</p>
				<p>- Azt gyorsan meg tudom mondani.</p>
				<p>Elővett egy könyvet az iratszekrényből, sorra vett mindent, ami a nyitott
                        kasszában volt. A századossal együtt rakták ki a borítékokat és a
                        dossziékat. A szekrény már üres volt, mikor a regiszterben még egy tétel
                        állt.</p>
				<p>- Hiányzik a D. T. 1924/31. - mondta a gépírónő. A százados sokáig
                        gondolkozott. D. T... Hm... Duncan-Toulet! 1924, ez lehet a végrendelet
                        kelte, és 31?... A homlokára ütött. 1931-ben halt meg a marsall. Érezte,
                        hogy ez a végrendelet és az ügyre vonatkozó írások képezik a közös
                        megoldását a Toulet-ügynek és a Gordon-rejtélynek. A leányhoz fordult.</p>
				<p>- Meg tudná mondani, kikkel beszélt telefonon az ügyvéd úr tegnap?</p>
				<p>- Kizárólag ügyfelekkel. Elsősorban a Sanders és...</p>
				<p>- Nem ilyesmire gondolok. Magánbeszélgetésről nem tud?</p>
				<p>- Nem.</p>
				<p>- Tegnapelőttről sem?</p>
				<p>- Tegnapelőtt felhívta a leányát. Ezt onnan tudom, mert én jelentettem be a
                        beszélgetést.</p>
				<p>- Nem hallotta, hogy mit beszélt a leányával?</p>
				<p>- Irodai órák után beszélhetett. Már nem voltam itt.</p>
				<p>- Köszönöm. - Folyton arra kellett gondolnia, hogy Desposlin olvasott, mikor
                        a lövés érte. Legalábbis nyugodtan ülve maradt a könyve mellett, mikor a
                        gyilkos bejött. Háromszor kinyúlt a telefon felé, háromszor húzta ismét
                        vissza a kezét. Azután mégis telefonált.</p>
				<p>- Halló! Le Bourget?... Lauyanel százados. Ott tartózkodik a repülőtéren
                        Simon kapitány?... Kérem... Szervusz... Meg tudnád nekem egész pontosan
                        mondani, hogy tegnap kik érkeztek repülőgépen, és kik utaztak újra el?...
                        Jó, várok. - Cigarettára gyújtott. Nagyon ideges volt. Simon kapitány
                        neveket olvasott fel a vonal másik végén. Egyszerre Lauyanel izgatottan
                        közbevágott. - Köszönöm, elég...</p>
				<p>Lecsapta a kagylót. Lerohant az utcára, autóba ült.</p>
				<p>- Hadügyminisztérium.</p>
				<p>Chamieux őrnagy szobájába rohant.</p>
				<p>- Kérem, őrnagy úr, azonnal intézkedjék, hogy Emmy Desposlint, aki tegnap
                        repülőgépen Párizsba érkezett és este hatkor repülőgépen újra visszaindult,
                        nyomban őrizetbe vegyék. Du Garde százados vendége a sivatagi hadseregnél.
                        Alaposan gyanúsítható Desposlin meggyilkolásával és evvel kapcsolatosan egy
                        kémkedési üggyel.</p>
				<p>Az őrnagy kissé csodálkozva nézte a feldúlt századost. Kövér, kopasz ember
                        volt, bágyadt arcvonásokkal. Nyitott zubbonyában inkább úgy nézett ki, mint
                        valami postás. Rendetlen íróasztala, zubbonya, nadrágja hamuval voltak tele.
                        A padlón mindenfelé cigarettacsutkák hevertek. Ápolatlan, ősz harcsabajusza
                        megrándult, valahányszor a cigarettát a szájába vette. A rossz cigaretták
                        nikotinos bűze egy harmadosztályú váróterem hangulatát adta a szobának. Az
                        őrnagy biccentett, helyet mutatott Lauyanelnek, és megpróbált összeköttetést
                        találni az orani katonai városparancsnoksággal. Közben püffedt, nagy
                        szemhéjaival fáradtan pislogott, és a cigaretta vége a bajuszát
                        perzselte.</p>
				<p>- Mit szól, hogy Lisette nyerte a nagydíjat?</p>
				<p>- Igen, igen... engem is meglepett - mondta szórakozottan Lauyanel -, hová
                        dobhatom a cigarettámat?</p>
				<p>- Hova akarja? - Udvarias mozdulattal körülmutatott a szobában. - Nekem
                        tudniillik tökéletesen mindegy. Csak hamutálcát ne kérjen, mert az mindig
                        eltűnik innen. Halló!... Igen, hadügy... Tessék tartani a vonalat! Mit bánom
                        én! Ráérek. Még tizenöt szolgálati évem van hátra... Tudja, hogy az a dög
                        tízezer frankomat vitte el? Nem magával beszélek! A szobámban ül valaki!
                        Maga csak a vonalat és a száját tartsa!... Pedig mondták, hogy Lisette-et
                        fogadjam... Halló hadügy! Pierre ezredes urat kérem... várok... Alázatos
                        tisztelettel! Chamieux! Kérem őrizetbe venni a főhadiszálláson Du Garde
                        százados vendégét, Emmy Desposlint... Tessék?... Igen?... Köszönöm... Mi
                        újság különben?... Igen... Nekem tízezer frankot vitt el az a dög...
                        Alázatos tisztelettel...</p>
				<p>Letette a kagylót, ásított, azután egészen Lauyanel felé fordította a
                        széket.</p>
				<p>- Hát, kérem, e pillanatban nem foganatosítható az őrizetbe vétel, ugyanis
                        Emmy Desposlint és Du Garde százados húgát sétalovaglás közben egy rabló gum
                        elhurcolta, és nyomuk veszett.</p>
				<p>Az őrnagy megdöbbent. Ugyanis Lauyanel százados felugrott, mint egy őrült, és
                        ordítva verte két öklével az asztalt.</p>
				<milestone n="3" unit="endSubChapter"/>
			</div>
			<div type="chapter">
				<head>A casba</head>
				<milestone n="1" unit="startSubChapter"/>
				<p rend="head">I.</p>
				<p>Emmy Desposlin vidáman sietett fel a nyaraló verandájára. Porköpeny volt
                        rajta és micisapka.</p>
				<p>- Már aggódni kezdtünk magáért - fogadta Du Garde a reggelizőasztal mellől
                        eléje sietve.</p>
				<p>- Semmi ok nem volt aggodalomra.</p>
				<p>Claire jött ki lovaglóruhában.</p>
				<p>- Mikor érkeztél?</p>
				<p>- Ebben a pillanatban. Legközelebb téged is átviszlek Madeirára.
                        Feledhetetlen két nap volt. Elengedi Claire-t?</p>
				<p>- Ha akar, nagyon szívesen - mondta Du Garde. Leültek a
                        reggelizőasztalhoz.</p>
				<p>- Miért maradtál egy nappal tovább Madeirán?</p>
				<p>- Első nap esett.</p>
				<p>Du Garde felállt.</p>
				<p>- Megbocsássanak, de nekem hivatalomba kell menni.</p>
				<p>A két lány egyedül folytatta a reggelit.</p>
				<p>- Mi van Ranat doktorral?</p>
				<p>- Mostanában nem hallottunk hírt felőle - mondta Claire.</p>
				<p>- Úgy látszik, lejárt a szabadsága. Hogy tetszik neked Ranat?</p>
				<p>Claire vállat vont.</p>
				<p>- Olyan, mint a többi. Nem ellenszenves, és nem túlságosan rokonszenves. Jó
                        modorú ember.</p>
				<p>Kissé elkedvetlenedett. Emmy szemében felcsillant valami az előbbi kérdésnél.
                        Claire egy este véletlenül meglátta őt a kertben a fivérével. Csókolóztak.
                        Claire azt hitte, hogy előbb-utóbb Emmy hozzá fog menni Du Garde-hoz. Ezért
                        most meglepte a leány kérdése.</p>
				<p>- Ha megvárod, amíg átöltözöm, én is kilovagolok. Úgy össze voltam préselve a
                        repülőgépen, hogy minden tagom elzsibbadt. Alig várom már, hogy Musztafa
                        hátára kerüljek.</p>
				<p>...Egymás mellett lovagoltak a külváros után következő szőlődombok között. A
                        hófehér országúton vakítóan tükröződött a nap.</p>
				<p>- Neked talán tetszik Ranat? - kérdezte Claire, visszatérve az előbbi
                        tárgyra. Emmy vállat vont, és mosolygott.</p>
				<p>- Érdekes ember. Mikor hallottál utoljára Touletről?</p>
				<p>A kérdés olyan váratlan volt, hogy Claire döbbenten rántotta meg a lova
                        zabláját.</p>
				<p>- Hogy jut ez most eszedbe?</p>
				<p>- Ó semmi, csak úgy kérdeztem... Újabban hivatalos helyen sokat feszegetik a
                        szegény fiú perét. Különösen az a Lauyanel százados. Azt mondják, valóságos
                        ördög, olyan éles szeme van.</p>
				<p>Hallgattak. A lovak patája egyhangúan csapkodta az utat.</p>
				<p>- Te nem is vetted túlságosan a szívedre - kezdte újra Emmy. - Hamar
                        megvigasztalódtál...</p>
				<p>- Belenyugodtam a megmásíthatatlanba.</p>
				<p>- Meg vagy győződve róla, hogy bűnös volt?</p>
				<p>- Nem tudom... talán nem... Ne forduljunk vissza?...</p>
				<p>- A dombhajlásig még lovagoljunk el. Onnan látszik a sivatag.</p>
				<p>- Nem jó mostanában messzire lovagolni. Zavaros idők járnak...</p>
				<p>- Gyáva vagy? - kérdezte Emmy, és szép arcán megvető mosoly suhant át.
                        Gyönyörű fehér fogai kivillantak. Felelet helyett Claire megsarkantyúzta a
                        lovát. A domb felé rúgtattak. De Emmy elvesztette a kalapját. Kacagva
                        megálltak egy pillanatra, azután lassabban folytatták az utat.</p>
				<p>- Valami rejtelmes lény keveri a Toulet-ügyet. Ügyesen, a háttérből...</p>
				<p>Elérték a dombot. Claire ijedten rántotta meg a zablát, és csodálkozva nézett
                        a villogó szemű Emmyre...</p>
				<p>- Nem értelek...</p>
				<p>Távolban feltűnt a végtelen Bled, vakító, sárga fényben úszó porfellegeivel.
                        A domb tetején egy elhagyatottnak látszó csőszkunyhó állt. A kunyhóban egy
                        szenegáli katona randevúzott a kedvesével.</p>
				<p>- Vége a komédiának, Claire! - kiáltotta Emmy. Claire valami veszélyt érzett,
                        és meg akarta fordítani a lovát, de a domb másik oldaláról egy csapat beduin
                        rohant elő. Percek alatt megkötözték a lányt, hurokkal a lóra erősítették,
                        és vad vágtatással igyekeztek a sivatag felé. Emmy is velük lovagolt. A
                        szenegáli katona mezítláb és zubbony nélkül rohant a legközelebbi
                        laktanyáig. De mire kiért a fellármázott őrség, az eltűnteknek már nyomuk
                        sem látszott a távoli sivatagban...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>A bennszülött csapatokat sokan látták a dombhajlás mögött táborozni,
                        gyerekekkel, kutyákkal, ócska sátraikkal, de ez nem tűnt fel senkinek,
                        hiszen gyakran megtelepülnek itt efféle, úgy-ahogy felfegyverzett
                        bennszülött alakulatok. Ezek az úgynevezett szövetséges egységek háború
                        esetén mint gerillaharcosok követik a reguláris hadsereget. Arra valók, hogy
                        mindazt a szörnyűséget elkövessék saját népükkel szemben, amit francia
                        uniformisban nem lehet egykönnyen megtenni, de azért a hadseregnek szüksége
                        van rá.</p>
				<p>Fullasztó porfelhő gomolygott a vágtatók körül, és velük együtt gördült
                        tovább, mint egy hatalmas gömb, betelepedve orrba, fülbe, szempillák közé és
                        a ruhák nyílásába. Claire nem ájult el, de fulladozott a portól, és égette a
                        forróság, amely egyre hevültebben özönlött rájuk, ahogy beljebb értek a
                        sivatagba. A teste megtelt szúró porral, és sárrá vált rajta a verejtékétől,
                        a kötél mindenütt a húsába vágott, és fojtogatta a párolgó állat undok bűze,
                        amelyhez szorosan hozzákötötték. Rázkódás közben hol jobbra, hol balra
                        csúszott le, úgyhogy csak a kötelek tartották. A ló lapockái, ahogy
                        mozogtak, minden lábemelésnél keményen megütötték. Haldoklott a
                        szomjúságtól... Azután elájult.</p>
				<p>Este tért magához. Sátrak voltak körülötte. Nem messze néhány tábortűz
                        parázslott, és izzó köveken sütöttek valamit, aminek friss kenyérszaga volt.
                        A sátrak körül békésen szorgoskodó alakok guggoltak. Valahol egy rikácsoló
                        hang egyhangúan kántált. Távolabb a lenyergelt lovak álltak egy csomóban.
                        Mellettük puskás őr. Az ég csillagos volt. A tábortűz fényének körén túl
                        sakálok és hiénák árnyai settenkedtek. Hirtelen rájött, hogy a feje
                        valakinek az ölében pihen. Ez a valaki éppen most itatta meg. Az ajkán, a
                        nyakán és az ingén még érezte a lecsorgott víz nedvességét.</p>
				<p>Riadtan felült.</p>
				<p>Egy ráncos arcú vénasszony vigyorgott rá. Tört francia nyelven beszélt.</p>
				<p>- Halott lenni, m’zell... de most már jól lenni... Kapni kili-kili -
                        némajátékával ivást jelzett. - Nangen sejk mondani, hogy nem kell megkötözni
                        m’zellt. Innen már nem lehet szökni... Ha m’zell akarni, hozok
                        kuszkuszt...</p>
				<p>Vissza akarta utasítani, de nagyon éhes volt, és érezte, hogy soha még jobban
                        nem kellett vigyázni az erejére, mint most. Az asszony egy pléhdarabon
                        frissen főtt kuszkuszt tett eléje. Kukoricalisztből készült, jóízű, édeskés
                        étel volt.</p>
				<p>Nem tudta, miért rabolták el és hová akarják vinni.</p>
				<p>Emmyt sehol sem látta. Ő bizonyára előre tudott a támadásról. Ki ez a nő
                        tulajdonképpen, aki már évek óta él Párizs legelőkelőbb köreiben?</p>
				<p>Görcs nyilallt az agyába. Nem értette az egészet. Mi köze Emmynek az
                        elrablóihoz, és miért hurcoltatta el? Talán megöleti?... Körülnézett...</p>
				<p>Körös-körül néma sivatag. Porfelhők szállongtak halk, alig hallható
                        neszezéssel. Ez hát Ghut birodalma... Ilyen halk hangon, áttetsző testtel
                        lebeg a tábortüzek körül, leskelődik az áldozataira, és fátyolszerű
                        vonulásával karavánokat temet be... A Ghut a sivatag istene. Gonosz isten. A
                        táborozók csirkéket áldoznak neki, és hallják őt éjjel... A leány
                        megborzongott a hidegtől és a félelemtől. Mindenütt csak a végtelen sivatag
                        látszott.</p>
				<p>Hajnalban a tábort felszedték és ismét útra keltek. Claire-t nem kötözték a
                        lovára, de két őr szorosan mellette lovagolt. Emmyt most sem látta. Tudta,
                        hogy a legokosabb, amit tehet, ha ellenkezés nélkül velük tart. Talán
                        valamelyik közeli erődből segítségükre jönnek. Azóta már bizonyára
                        mozgósították a határvidéket, és a Tadla-környékről egy gyors szpáhicsapat
                        lecsaphat még ide... Maga sem tudta, hogy miért nem bízik ebben. Mikor kissé
                        lemaradt, egyik őrzője úgy rácsapott a lovára, hogy majdnem lebukott a
                        kiugró állatról.</p>
				<p>Eddig kelet felé haladtak, úgy látszott, mintha a sivatag középpontjába
                        igyekeznének: már feltűntek a hatalmas, fehér schottok, amelyek sós
                        ingoványukkal még abból a világkatasztrófából maradtak itt, mikor a sivatag
                        egy hatalmas óceán medre volt. Az óriás hegység csúcsai mint apró vulkanikus
                        szigetek látszottak ki ebből az óceánból. Itt a csapat letért nyugat felé.
                        Claire erős lány volt, de ilyen megerőltető utazást nem bírt ki a szervezete
                        megrázkódtatás nélkül. Erezte, hogy még egy napig nem tud a nyeregben
                        maradni. Távolról feltűnő sziklás tájak jelezték, hogy visszatértek a
                        sivatag nyugati határához. Most értette meg, hogy egy kis kitérővel előbb
                        vágtak neki a Bled középpontjának, valószínűleg ravaszságból. Miután úgy
                        vélték, hogy az esetleges üldözőket félrevezették, újra nyugat felé mentek,
                        abba az irányba, ahonnan jöttek, de valamivel délebbre. Azután egy hatalmas,
                        sötét folt tűnt fel. Ez a folt mindig nagyobb lett. A Bled felett végtelen
                        magasnak és ijesztőnek látszott az ég. Valahol a távolban belemosódik a
                        sivatag szélébe. A lovak élénkebben ügettek, és egyszer csak meghallotta a
                        közeledő pálmaliget nevét: a Tefilalet! Görcsös rémület szorította össze a
                        szívét. Végleg kívül van a francia hatalom körén.</p>
				<p>És a sivatag leghatalmasabb és legfélelmesebb oázisa egyre gyorsabban
                        közeledett feléje, már látszottak az elszórt falvak és a sziklák oldalán
                        felhőkarcolónyira épített, hófehér casbák csúcsig nyúló lakóházai...</p>
				<p>Elájult...</p>
				<p>Még érezte, ismeretlen sötétben vergődve, hogy a lovához kötik. Megcsapta a
                        verejtékező állat rossz szagú, nedves bőrének párolgása...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>A casba a speciális építkezési forma. Lakóház és erőd. Kis faluk mögött
                        húzódik meg sziklára vagy hegyre vezető lejtőn a casbák sorozata. Vályogból
                        készült fehér házak ezek lépcsőzetesen egymás fölé építve. Az egyik ház
                        teteje egyúttal a felette következő ház udvara. És így tovább fel, egészen a
                        csúcsig. Lépcső nincs sehol. Minden ház tetején van egy létra. Ha a létrát
                        felhúzzák, akkor a következő ház udvara már megközelíthetetlen. Hasonlít ez
                        az építkezés a közép- és dél-amerikai indiánok pueblójához. Háború esetén a
                        falu lakossága is bevonul a casbákba, ide hozzák a terményeket, behajtják az
                        állataikat, és akkor házról házra kell megszállni az ostromlóknak. A
                        Tafilalet casbái híres, jó épületek, szebbek, erősebbek a hegylakók gyakran
                        látható casbáinál. És ezeknek a casbáknak egyikében szokott tanyázni Barud
                        el Mansur, a titokzatos hammadai caid. A francia gyarmati uralom mumusa. A
                        seriffek az ő eljövetelével hirdetik a szent háborút. A Tafilalettel áll
                        vagy bukik a nomád arabok ellenállása és a felszabadulás utolsó reménye, a
                        mindenható törzsfőnökök hatalma. A franciák részéről pedig a Tafilalettel
                        áll vagy bukik a Szahara-vasút és az összes déli karavánút kulcsa.</p>
				<p>A hajnalban, mint egy furcsa templom, mozdulatlanul mered a hammadai caid
                        hófehérre meszelt casbája, melynek utolsó épülete a szikla ormaira ér,
                        ahonnan Bu Malemig lehet ellátni...</p>
				<p>A gömbölyű kútnál bőrvedrekben hordják a tevéknek a vizet. A kút mellett egy
                        sovány, vak ember ül. Világtalan szemével a messzeségbe néz, piszkos
                        szakálla és piszkos haja szinte egybefolyik az arcán, ősz csomókban, hogy
                        csak az orra látszik. Bordái kiállnak aszott testéből. Nem koldul, de azért
                        mindenki ad neki valamit. Nem köszöni meg, csak ül, és elborult szemeivel a
                        messzeségbe néz, mint aki állandóan jelenést lát. Az oázis lakói tisztelik
                        őt, és félnek tőle. A testét nagy sebek borítják. A derekára csavart
                        rongydarabon nyüzsögnek a férgek, és erről nem tud... Azt a tevés csapatot
                        sem látja, amely lovakkal tarkítva most rúgtat be az oázisba. A lovak szinte
                        széttapossák, olyan közel mennek hozzá, de ő nem mozdul. Nem lát. A lovasok
                        valahogy megvédik a lovak patáitól. Megitatják, és egypáran körbejártatják
                        az állatokat árnyékos helyen. Zörögnek a fegyverek, kiáltások hallatszanak,
                        a málhás állatokat távolabbi táborhelyre vezetik, hogy leszereljenek.
                        Asszonyok veszekednek, kisgyerekek sírnak, kutyák ugatnak, és egy
                        megkötözött nőt oldoznak le a lóról. Ketten megfogják a vállánál és a
                        térdhajlásánál, úgy viszik a casbába. A kút körül álldogálók néhány szem
                        datolyát dobnak az öreg vaknak. Hamir, így hívják az öreget, felemeli és
                        lassan majszolja a datolyát.</p>
				<p>- Mit látsz, Hamir? - kérdezi az egyik férfi.</p>
				<p>- Sok, sok rumi katonát... Allah hívja őket ide... Allah le fog sújtani a
                        rumikra, a nap felkel majd a Tafilaletből, és csak a másik tengernél
                        nyugszik le, és az is a Tafilalet napja lesz. A dicső, hatalmas és
                        félelmetes Barud el Mansur fényessége, akit Allah küldött, hogy eltiporja a
                        hitetlen rumi kutyákat. A vak Hamir így látja. Beszéltem. - Elhallgatott és
                        nem vette le szemét a bántóan sugárzó távoli síkról, amely őt nem
                        vakította.</p>
				<p>Claire egy alacsony tetejű, négyszögletes szobában ébredt fel. Kereveten
                        feküdt. A helyiség barátságos volt. Tarka szőnyegek borították a padlót és a
                        falakat, egy alacsony asztal és néhány rövid lábú, gömbölyű szék képezte a
                        bútorzatot. Újra felélénkült. A csuklója és a combjai kissé fájtak még, de
                        minden megerőltetés nélkül tudott járni. Az ablakhoz ment. Moszkítóháló vagy
                        üveg nem volt rajta. Tégla alakú, nagy nyílás a falban, ez volt az ablak.
                        Kinézett. Elszédült egy pillanatra az alatta tátongó mélységtől. Odament az
                        egyik ajtóhoz. Zárva volt. A másik ajtó kinyílt. Fürdőszobaféle kis
                        helyiségbe vezetett. Hatalmas tartályban víz állt, mellette szappan, puha
                        háziszőttes törülköző és néhány női ruhadarab fehér gyolcsból. Tudta, hogy
                        ezt neki készítették ide. Nem gondolkozott, nem törődött semmivel, ledobta
                        magáról a tépett, poros ruhákat, és megfürdött. Csodálkozva látta, hogy
                        finom, Párizsban készült szappant tettek oda a számára. Alig vette fel az
                        odakészített ruhát, mikor kopogtak az ajtón. Nem felelt. A szoba
                        legtávolabbi sarkába húzódott. Még egyszer kopogtak.</p>
				<p>- Ki az?</p>
				<p>Válasz helyett az ajtó kinyílt. Egy szakállas fiatalember lépett a szobába.
                        Választékosan volt öltözve, és aranykeretes szemüveget hordott. Az
                        orrcsontját régi törés nyoma tompította el. Kifogástalan francia nyelven
                        szólalt meg.</p>
				<p>- Jobban van már kérem?</p>
				<p>Claire riadtan és határozatlanul nézte az udvarias, jól öltözött férfit.</p>
				<p>- Önnek most egy ideig itt kell maradnia. Ezt a szobát nem hagyhatja el.
                        Mindent el fogunk követni, hogy ne szenvedjen sok kényelmetlenséget. Ha
                        kíván valamit, tapsoljon, rendelkezésére fog állni egy cseléd. Az ajtót nem
                        záratom be, de ne próbáljon kimenni, mert éjjel-nappal fegyveres őrség áll
                        itt.</p>
				<p>- De miért tartanak itt fogva?</p>
				<p>- Ezt én nem mondhatom meg magának.</p>
				<p>- Maga a caid?</p>
				<p>- Nem - mondta a szemüveges, és mosolyogva csóválta a fejét. - A caid nem
                        tartózkodik közöttünk. De nemsokára itt lesz. Kegyes és bölcs ember, akire
                        nyugodtan rábízhatja a sorsát. A caid sohasem tűrte, hogy hölgyeket
                        bántsanak. Nyugodt lehet kisasszony. Én Muhat vagyok, a Tafilalet
                        parancsnoka.</p>
				<p>- Ön bizonyára tudja, hogy engem miért raboltak el, csak nem akarja
                        megmondani. Nem hiszem, hogy használna az önök népszerűségének, ha engem
                        fogva tartanak.</p>
				<p>- Ismétlem, nem tudom, hogy a kisasszonyt miért hozták ide. Ami pedig a
                        népszerűségünket illeti Európában, mi egyáltalán nem is törekszünk rá.
                        Úgysem lehetünk annyira népszerűek, hogy amíg Európának olcsó nyersanyagra
                        van szüksége, és jobb fegyverei vannak, mint nekünk, ne ontsa a vérünket és
                        ne üljön hordáival a nyakunkon.</p>
				<p>Most úgy rémlett Claire-nek, mintha már látta volna ezt az arcot. Távoli
                        zsibongás hallatszott. Muhat az ablakhoz lépett, lenézett.</p>
				<p>- A caid jön!</p>
				<p>Claire is az ablakhoz lépett. Lent, nagy mélységben, egy fehér kút körül
                        tevés arabok gyülekeztek, és az oázis népe kiáltozva sereglett köréjük.
                        Vajon melyik a caid?... Azután meglátta az egyik gyönyörűen felnyergelt teve
                        hátán... Az arcvonásait nem tudta kivenni, de fényes öltözéke és a körülötte
                        tolongók kendőlengetése, zsivaja elárulták, hogy ő Barud el Mansu, a
                        hammadai caid.</p>
				<p>- Szeretnék a caiddal beszélni!</p>
				<p>- Ez a kívánsága rövidesen teljesülni fog - mondta Muhat, azután meghajolt és
                        elment.</p>
				<milestone n="3" unit="endSubChapter"/>
			</div>
			<div type="chapter">
				<head>Szökés</head>
				<milestone n="1" unit="startSubChapter"/>
				<p rend="head">I.</p>
				<p>A hadvezetőség megállapította, hogy a szökések száma az idegenlégióban
                        negyven százalékkal emelkedett az utolsó hónapban. Az okkal tisztában
                        voltak. A caid ügynökei francia nyelven írt röpiratokat terjesztettek. A
                        röpiratok tudtára adják a gyarmati katonáknak, hogy azokat, akik Lebel
                        puskájukat bármelyik lázadó törzsnél, de különösen a Tafilalet-oázisban
                        beszolgáltatják, semmiféle bántódás nem éri, és Barud el Mansur a prófétára
                        esküdött, hogy az ilyen szökevényeket a tengerpartra segíti és élve,
                        biztonságban visszahajózza a kontinensre. Eleinte nem nagyon hittek ennek a
                        csábításnak. Később azonban egyre több és több, ügyesen fogalmazott levél
                        érkezett Európából, amelyben a hazatért katona rábeszélte valamelyik
                        barátját, hogy vágjon neki nyugodtan a Tafilaletnek, a caid nagyon rendes
                        ember, és becsületesen állja a szavát. Mire a hadvezetőség fokozottabb
                        cenzúra alá vette a leveleket, már elterjedt a hír a légióban. Annyi
                        bizonyossá vált a francia vezérkar előtt, hogy a caid veszélyesebb ember,
                        mint a legvérengzőbb sejk. Minden eszközt megragad, hogy az offenzíva
                        kezdete előtt a gyarmati hadsereget demoralizálja.</p>
				<p>Tirone éppen egy ilyen levelet olvasott. Közönyös dolgok voltak benne, igazán
                        a legfigyelmesebb szemlélő sem találhatott a sorok között utalást a
                        szökésre, de Tirone megismerte annak a német fiúnak a keze írását, aki két
                        éven át mellette menetelt és néhány hét előtt nekivágott a Tafilaletnek. A
                        vén afrikai bakának keserű íz gyűlt össze a szájában. Úgy érezte, hogy elég
                        volt már ebből a katonaéletből. Hazavágyott Pármába. Elgondolkozva nézte az
                        ivó piszkos falát. A gyékényből, amelyen guggolt, férgek másztak elő.</p>
				<p>A fiatal Berg ült melléje. Sárgás színű arca nagyon lefogyott, a pillái
                        halálos bágyadtsággal hunyódtak, és percenként egy sípoló, hörgő lihegéssel
                        rántotta magába a levegőt. Tirone ránézett, azután zsebre dugta a levelet,
                        és tömködte a pipáját.</p>
				<p>- Beteg vagy?</p>
				<p>- A fejem nagyon nyilall - mondta Berg.</p>
				<p>- Nem bírod soká ezt a klímát.</p>
				<p>- Én is azt hiszem.</p>
				<p>- Később azután nem fog fájni a fejed, csak tompa leszel és kábult. Ilyenkor
                        jön a cafard.</p>
				<p>- Az mi?</p>
				<p>- Afrikai téboly. A meleg, az egyhangúság, az örökös sárga és fehér színek
                        tompa hülyeséget okoznak. Az ember néhány hétig gondolat és szó nélkül jár.
                        Iszik, de nem rúg be. Néha halkan dúdol magában, vagy hirtelen mosolyogni
                        kezd. Azután elhatározza, hogy ír a köztársasági elnöknek, vagy rájön arra,
                        hogy neki a felkelők élére kellene állnia. Végül azon veszi észre magát,
                        hogy nem bírja ki az őrmester szemöldökét, amint folyton rángatózik, és hogy
                        ez megszűnjön, nagyot csap a puskatussal az egyik szemöldökre...</p>
				<p>- Tényleg kibírhatatlan... folyton rángatózik a szemöldöke...</p>
				<p>- A cafard nagy veszély. A legtöbb légionista átment már rajta. Az a
                        kutyaság, hogy ha valaki gyilkol, akkor a cafard enyhítő körülmény, de azért
                        felkötik a gyilkost. Nem volna kedved eljönni innen?</p>
				<p>- Eljönni?... Hová?...</p>
				<p>- A Tafilaletbe. Közel vagyunk hozzá.</p>
				<p>Már a negyedik pohár rumot itta. Berg is ivott egy keveset. A hőség még
                        jobban kínozta, de felélénkült kissé az alkoholtól. Végighallgatta
                        Tirone-t.</p>
				<p>- Nem tudom - mondta Berg. - Holnapig gondolkozom.</p>
				<p>Az óra zörrent egyet és elnémult. Negyed hat volt. A legyek ellepték a rumos
                        pohár szélét. Mellettük pergett a kocka.</p>
				<p>Megkereste Laverborgot, aki az ágyán feküdt és a szürke mappát tanulmányozta.
                        Elmondta neki amit Tirone mesélt. A báró nem helyeselte a tervet.</p>
				<p>- Veszélyes dolog ilyen meséknek felülni. Még ha valószínűen is hangzanak.
                        Azután a katona, ha egyszer katona lett, maradjon hű a zászlóhoz. Ne
                        gondoljon az egészre inkább próbálja megszokni ezt az életet. Ha annyian
                        kibírták, maga sem fog belehalni. Ha maga átviszi hozzájuk a puskáját, az
                        hazaárulás! Azután mint szökött légionistának állandó rettegésben kellene
                        élnie francia földön. Szorítsa össze a fogát, és ha már itt van, szolgálja
                        le az öt évet.</p>
				<p>- Meggyőzött. Nem gondolok többé a szökésre... De ez a nyilallás, ez a
                        tompaság az agyamban...</p>
				<p>- Nemsokára megkezdődik az offenzíva. A háború majd kirázza ebből a
                        tespedtségből, akár akarja, akár nem.</p>
				<p>- Igaza van, Laverborg. Köszönöm.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>...Laverborg fent állt az erőd bástyáján. Őrségen volt. Hammada kopár
                        szikláit félelmetesen világította meg a hold. Süvített a harmattan, a
                        sivatag keze, amely egyik tengertől a másikig röpíti magával a Bled pofát. A
                        bennszülöttek azt mondják, hogy ilyenkor a gonosz Ghut járja a pusztákat. És
                        valóban, kelet felől, a végtelen Szaharából újra meg újra előrohan sivítva a
                        Ghut, és kavargó, ezüst fátylaival percekre elfedi a holdat. Laverborg a
                        puskájára dőlve nézi az óriási sziklát, a végtelen sivatag és a dermedt
                        égbolt rideg panorámáját.</p>
				<p>Távol furcsa villanások cikáznak. Az innen-onnan felfénylő “sivatagi távíró”
                        gyűjtőlencséi. Toulet unalmában a morzejelekkel szórakozik. Megtudja, hogy a
                        kettes szahariánok elfoglalták állásaikat a tigmarti chottoknál... A
                        főhadiszállásnak jelentik...</p>
				<p>Laverborg úgy megmarkolta a szuronyát, hogy szinte eltörtek az ujjai. A szeme
                        rémülten fúródik az éjszakába, a fények felé. A főhadiszállásnak jelentik...
                        Üldözés reménytelen... Claire Du Garde és Emmy Desposlin a Tafilalet
                        casbájában foglyok... Üldözést beszüntettük... üldözést beszüntettük...
                        üldözést beszüntettük...</p>
				<p>A fényjelek elmúltak.</p>
				<p>Laverborg úgy érezte, hogy azonnal le kell rohannia a sáncról. Claire halálos
                        veszélyben van, és ő itt áll a vártán. Nem mozdult. Ebben a pillanatban
                        semmit sem tehet. De hogyan rabolhatták el Claire-t? Miért rabolták el, és
                        hogy került a Tafilaletbe? Gyötrelmes életének leggyötrelmesebb éjszakája
                        volt. Hát még itt is üldözik a halálos kínszenvedések? Nem elég a forróság,
                        a megaláztatás, a gyalázat, amelyben tengődik?</p>
				<p>Félelmes zúgásával, a porfátyolaiba burkoltan a sátáni Ghut rohant a
                        sivatagból a Hammada félelmes, kopár szirtjei közé, és verdeste, szaggatta
                        őket homokszemeivel. Pillanatnyilag vereséget szenved, de kitartó dühe ezer
                        vagy tízezer év alatt mégiscsak földig csiszolja és betemeti finom leplével
                        ezeket az irtózatos bazaltkolosszusokat... Ezt tudja jól, és mintha nevetne,
                        olyan szaggatott sivításokkal, búgásokkal rohan újra meg újra neki
                        láthatatlan harmattan paripáján, tölcsérbe forgó portestével a rettenetes
                        Ghut, a sivatag démona ezeknek a gőgös szikláknak.</p>
				<p>...Másnap, kivonulás után, midőn egy érkező hegyi üteg pokoli lármája,
                        csörömpölése töltötte be a forróságot, Laverborg beesett szemekkel, elszánt
                        arccal ment oda Berghez.</p>
				<p>- Akar elszökni velem együtt?</p>
				<p>- Nem gyávaság?</p>
				<p>- De gyávaság. Akar?</p>
				<p>- Katona vagyok.</p>
				<p>- Én is. Jön velem?</p>
				<p>Megkeresték Tirone-t. Nem kellett körülményes tervet kidolgozni. A Tafilalet
                        közel volt. Lent, a völgyben a Tadla-vidék választotta el őket. A legendás
                        Ued folyó túlsó partjáról ide látszott az oázis széle. Csak a völgyig
                        merészkedhetnek utánuk az üldözők. A völgyben már a Tafilalet lőtávolába
                        érnek. Ha délután ügyesen és gyorsan leereszkednek az Ued folyóig, este az
                        oázisban lehetnek. Tirone csak négy óra után volt hajlandó indulni. Akkor
                        osztják ki a napi adagokat, és kijelentette Laverborgnak, hogy nem hajlandó
                        a dohányt és a rumot itthagyni nekik. Az öreg különben is hallatlanul
                        nyugodt természetű volt. A Sidi-bel Abbesben kapcává vágott néhai
                        alsószoknyát nyugodtan tekergette fel a lábára. Miután poggyászt nem
                        vihettek magukkal, úgy vélte, hogy a fenét hagyja itt ezt a finom kapcát a
                        gyarmati hadseregnek. Nem azért dolgozott rajta annyit... Délután kockázott,
                        azután verekedett és öt órakor holtrészegen, de pontosan ott volt a
                        tamariszkuszfánál, ahol találkát adtak. Csak a puskájukat vitték magukkal, a
                        kulacsukban vizet és ami a zsebükben elfért. Laverborg összehajtogatta a
                        szürke mappát és a zubbonya alá tette. - Itt mindenkinek van valami bogara,
                        - morogta erre Tirone, mivel egy vastag mappával bélelt kabát igazán nem a
                        legalkalmasabb védekezés meleg ellen. Megkerülték a dombot, és a nyugati
                        lejtőn indultak lefelé.</p>
				<p>Mire bealkonyodott, elérték a völgyet. Most már vigyázniuk kellett, mert a
                        Tafilalet lőtávolába kerültek. Odaát azonban, az Ued túlsó, bozótos partján
                        minden csendes volt. Mielőtt a lejtő végére értek volna, tágas sziklaüreget
                        találtak. Bemásztak. Megszenesedett nyomokból következtetve itt már
                        tanyáztak emberek. Talán hegyi berberek szoktak megszállni éjszakára, ha
                        visszatérnek a völgyből. Gyors haditanácsot tartottak.</p>
				<p>- Előbb meg kell tudnunk, hogy bízhatunk-e a caidban - mondta Laverborg. - Én
                        átmegyek, és ha minden úgy van, ahogy Bacud el Mansur a kiáltványaiban
                        ígéri, akkor visszatérek ide magukért. Negyvennyolc óráig elegendő táplálék
                        és víz van nálatok. Ha ez alatt az idő alatt nem térek vissza, akkor baj
                        van. Megöltek, vagy úgy bántak velem, hogy nem szabad odamenniük utánam.</p>
				<p>- És akkor?</p>
				<p>- Akkor visszamennek Bu Malembe. Negyvennyolc órán belül nem tekintik
                        szökésnek az elmaradást. Kapnak néhány hét travaux-t. Ez még nem a
                        legrosszabb. Azt mondhatják, berúgtak és elaludtak az erdőben.</p>
				<p>- A terv jó - mondta a fiatal Berg -, de nekem nem tetszik, hogy mi veszni
                        hagyjuk magát, ha baj van.</p>
				<p>- Ez az, ami nekem sem tetszik - mondta Tirone.</p>
				<p>- Ha negyvennyolc óráig nem jövök vissza, akkor valószínűleg megöltek, és az
                        sem segít már rajtam, ha magukat is megölik.</p>
				<p>- Akkor menjünk együtt - mondta Tirone. - Végre is barátok vagyunk. Vagy
                        húzzunk sorsot, hogy ki menjen egyedül.</p>
				<p>- Úgy van! Miért pont maga menjen? - szólt Berg.</p>
				<p>- Mert nekem magánügyem is van ott. A caid fogva tartja a menyasszonyomat. És
                        most elég volt a beszédből. Ne mozduljanak ki a barlangból, mert ide már
                        esetleg lemerészkednek az üldözők. Akárhogy fáznak éjjel, ne gyújtsanak
                        tüzet, mert holdfényben messzire ellátszik a füst. Negyvennyolc órát
                        várjanak, egy percet sem tovább.</p>
				<p>Választ sem várt, kiugrott a barlangból, és szorosan a sziklafalhoz simulva
                        megindult az Ued felé. Ezen a helyen nem kísérelhette meg az átúszást, mert
                        innen vagy onnan lelövik az őrök. Egypár száz méterrel feljebb észak felé,
                        kanyarodott a folyó. Itt nyugodtan megkockáztathatta az átkelést. Közben
                        este lett. A part hajlásánál egy duárt vett észre. A barna sátor alatt
                        öregember üldögélt, körötte néhány gyerek, és a sátor hátterében vén,
                        ráncos asszony kukoricát tört lisztté egy famozsárban. Magányos halászcsalád
                        volt. A légionistától nagyon megijedtek, de Laverborg megnyugtatta őket. A
                        halász egy marék dohányért kölcsönadta a repedező ladikját. Csak menjen vele
                        a rumi, és hagyja ott, ahol kiszáll belőle. Ha neki kell, ő majd átúszik
                        érte.</p>
				<p>Laverborg beült a ladikba és egyenletesen, de gyorsan evezni kezdett. A
                        csónak orra nemsokára az Ued déli partjának ütődött. Kiszállt.</p>
				<p>A Tafilalet földjére lépett.</p>
				<milestone n="2" unit="endSubChapter"/>
			</div>
			<div type="chapter">
				<head>Lorenz</head>
				<milestone n="1" unit="startSubChapter"/>
				<p rend="head">I.</p>
				<p>Nyugodtan ment abba az irányba, amerről a csúcsra épített casba látszott
                        lépcsőzetesen egymásra következő házsorával. Nemsokára egy széles,
                        kitaposott útra ért. Dús, nagy levelű pálmák között lépdelt. A vad thimián
                        friss, jó szaga üdítette fel. Most már értette, hogy miért ragaszkodnak az
                        itt lakók ehhez a földhöz. Csodálatos, nagy trópusi virágok, kaktuszok,
                        mimózasövények tűntek elő mindenfelől. A levegő tiszta volt és pormentes.
                        Hatalmas, színes kelyhek himbálóztak a pálmák köré fonódó léggyökereken.
                        Olajfák bőrszerű levelei nedvesen, acélos fénnyel ragyogtak a holdfényben,
                        és szemben az Ari-Aiaschi hófödte csúcsa!</p>
				<p>Egyszerre, mintha a mozdulatlan fák elevenednének meg, nyolc-tíz ember
                        bukkant fel a sötétből. Elszánt, barna arcok és csillogó fegyvercsövek
                        meredtek Laverborgra. Megállt, és feltartotta a két karját. Most dől el,
                        gondolta nyugodtan. Ha azonnal nem végeznek vele, akkor lehet valami ebben a
                        caid-dologban, és akkor beszállítják őt a casbába, ahol megtudhat valamit
                        Claire-ről. A mozdulatlan alakok közül, a háttérből előrelépett egy kemény
                        tekintetű férfi, akinél nem volt puska, csak handzsárt hordott az övébe
                        szúrva, és a kard mellé revolvertáska volt erősítve:</p>
				<p>- Ki vagy, kutya?!</p>
				<p>- A caidhoz jöttem, aki üzent értem.</p>
				<p>- Mit üzent a próféta fia, te disznóevő rumi!</p>
				<p>- Azt üzente Allah nevében, hogy ha hozok neki egy puskát, akkor
                        visszaszöktet engem Európába.</p>
				<p>Az ember intett. Laverborgtól elvették a puskáját, előrelódították és
                        megindultak vele. Több szó nem esett.</p>
				<p>...A caid két hónapi távollét után visszatért az oázisba. Ezen a napon
                        lisztet és datolyát osztottak ki a szegények között, az oázis minden
                        falujában birkákat sütöttek, az emberek reggeltől estig a casba körül
                        csoportosultak, és ha egy pillanatra feltűnt a sejk, akkor nagy ujjongásba
                        törtek ki. Örömtüzeket gyújtottak és hálaimákat mondtak.</p>
				<p>Este caid vacsorát adott a vezéreinek. Mindenki eléje járulhatott a
                        panaszával, és Barud el Mansur kegyesen fogadott alattvalói közül bárkit a
                        tanácsteremben, a casba harmadik szintjén. A szent Hamirt ezen az estén
                        felvezették a tanácsterembe, mert Barud el Mansur, aki tisztelte a
                        szenteket, azt akarta, hogy Hamir is a közelében legyen. A világtalan szent
                        ott ült a pompás, trónteremnek is beillő helyiségben, a legdrágább
                        szőnyegen, és világtalan tekintete a semmibe nézett. Mansur egy emelvényen
                        foglalt helyet az elefántcsont karosszékben, amelyben elődein és rajta kívül
                        senki sem ülhetett. Körülötte álltak a törzsfőnökök, jobbján Muhat, az oázis
                        katonai parancsnoka. Muhat mellett a legfőbb pap, zöld turbánban. Egy
                        rongyos suhanc állt előtte mélyen meghajolva, mellén összefont kezekkel.</p>
				<p>- Nos, Nalam? - szólt hozzá csengő hangon a caid. - Meghagytam neked és a
                        Tigri valamennyi pásztorának, hogy mire a hold a legnagyobb lesz, jöjjetek
                        le nyájaitokkal, sátraitokkal, asszonyaitokkal és minden holmitokkal együtt
                        a Tafilaletbe.</p>
				<p>Mélyen meghajolt, megérintette a szívét és homlokát. Nem nézett a caid
                        arcába, úgy beszélt.</p>
				<p>- A hold most a legnagyobb, felséges uram, a próféta helytartója. És a
                        pásztorok valamennyien itt vannak, kivéve két sleh törzset. Ezek között a
                        Ghul pusztít, uram, a gyomrukban. Muhat emír eltiltotta őket tőlünk.</p>
				<p>Barud el Mansur ebből megértette, hogy vérhasjárvány van a hegyek között.
                        Kegyesen intett a pásztor felé.</p>
				<p>- Az én palotámban fogsz lakni, Nalan, és kapsz tőlem egy szép ruhát.</p>
				<p>- A kutyád vagyok, caid - mondta, és hátralépett. A nagy úr hirtelen a vak
                        Hamir felé fordult.</p>
				<p>- Látlak, Hamir. Azért hozattalak ide, hogy jósolj ma nekem. Mire a Ghut
                        szava elővarázsolja holt medrükből a sebes sodrú wadikat, megindulnak
                        ellenünk a rumik. Nagyon közel van a harc órája. Láttál-e álmot szent
                        Hamir?</p>
				<p>A szent felemelkedett. Kinyújtotta kezét a caid irányában, és merev tekintete
                        Barud el Mandur arca mellé nézett...</p>
				<p>- Látlak, caid!... Látlak kivont karddal a sereged előtt, és a hitetlen
                        frenki varangyok elpusztulnak a haragodtól...</p>
				<p>- Úgy legyen, Hamir. Pedig ezek a frenkik ügyes emberek. Kémjeik az ágyam
                        fejéig érnek. Kilesik a terveimet.</p>
				<p>- De te mindent tudsz, uram... A próféta világosságot adott a te agyadnak,
                        hogy mindenkit lássál!</p>
				<p>- Igazad van! Téged is látlak! Látlak szakáll nélkül, fényes egyenruhában.
                        Rumi tisztek között. És látlak itt ülni piszokban, férgesen, forró napon és
                        zuhogó esőben, fedetlen fővel. Csodálom magát, Lorenz. Sohasem hittem volna,
                        hogy francia tiszt erre képes.</p>
				<p>- Hallom, uram, a szavadat, ám mégis süket vagyok. Látlak lépni a rumi kutyák
                        testén... látlak, caid...</p>
				<p>A piszokkal és sebekkel fedett csontvázszerű alak hirtelen ordítással sebesen
                        forogni kezdett, habzott a szája, kidülledt szeme fehére, és rikoltva
                        hörgött.</p>
				<p>- Hagyja abba, Lorenz, mert megüti a guta - mondta a caid nyugodtan. -
                        Csodálom magát ezért a teljesítményért. Én nem bírnám ki ezt így élni. - A
                        vázszerű alak a földre zuhant, rángatózva és hörögve, de a caid nyugodtan
                        folytatta a megkezdett mondatokat. - Mondom, hogy ne fáradjon. Két sürgöny
                        kivételével valamennyi jelentése nálam van. Igazán keresztülhúzta volna a
                        terveimet, ha nem fogom el őket sorban. Nem zavartam a munkájában, mert ha
                        felköttetem, új embert küldenek maga helyett. Szerencsére az én
                        hírszolgálatom a világon a legtökéletesebb.</p>
				<p>Hamir meredten nézett a hang irányába, de a szeme még most is caid arca mellé
                        irányult...</p>
				<p>- Látom a rumikat... a hammadai sziklákon keresztül özönlenek... A próféta
                        fiai eltiporják őket...</p>
				<p>- Látom, hogy tévedtem, Hamir. Te csakugyan vak vagy. Úgy legyen. Mi baja
                        lehet egy vak embernek, ha elveszik a szeme világát? Ki fogom szúrni a
                        szemedet, Hamir - mondta nyájasan a caid. Azután franciául szólalt meg. -
                        Nem akarok túl kegyetlen lenni, Lorenz, mert csodálom magát. Ezért adok még
                        három órát. - Kihúzta az óráját. - Most nyolc óra van. Pontban tizenegy
                        órakor szúrjátok ki a szemét, vasaljátok meg, és lakjon haláláig ott, ahol a
                        sivatagban megvakult glauák tengődnek. Vigyétek.</p>
				<p>A mocsokkal belepett, sovány alak kihúzta magát, múmiaszerű vonásai
                        megelevenedtek, de csak annyira, hogy ez az arc egyszerre nyugodt és
                        értelmes lett. Mosolyogva nézett a caidra.</p>
				<p>- Lógni fogsz, caid. Vive la France!</p>
				<p>Elhurcolták.</p>
				<p>- A legveszélyesebb francia kutya! - mondta Muhat.</p>
				<p>- Igazi hős. Dicső élete volt, és haláláról is sokat fognak beszélni. Erről
                        gondoskodom.</p>
				<p>Egy tiszt lépett be. Földig hajolt.</p>
				<p>- Szólj, Ibn Zarn.</p>
				<p>- Rumi katona érkezett, caid. Puskát hozott.</p>
				<p>- Intézd el, Muhat. - Azután a tiszthez fordult. - Bocsásd be.</p>
				<p>Muhat az ajtó felé közeledett, és így, mikor Leverborg megkötözve belépett,
                        először őt pillantotta meg.</p>
				<p>- Laverborg vagyok. A légióból szöktem. A caid hívására jöttem ide.</p>
				<p>- Azt nagyon okosan tette - mondta a caid. - Lépjen közelebb, Toulet.</p>
				<p>A légionista döbbenten állt meg, és kimeredt szemmel suttogta:</p>
				<p>- Ranat doktor...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Claire türelmetlenül járkált fel és alá a szobájában. A caid bejelentette,
                        hogy meg fogja látogatni. Már több mint egy napja volt fogoly. Vajon milyen
                        intézkedéseket tettek miatta? A Tafilaletbe csak egy egész hadsereg hatolhat
                        be. Valószínűleg azt hiszik, hogy már nem is él. Nem fognak belenyugodni az
                        elrablásába... Ebben a pillanatban egy kő repült be az ablakon. Parittyával
                        lőhették ki valahonnan. A hófehér kő a falnak pattant, és onnan a földre
                        esett. Papír volt rácsavarva. Üzenet! Gyorsan lecsavarta a papírt. A belső
                        oldalán ez állt:</p>
				<p>“Éjfél után valaki ki fogja nyitni az ajtaját. Fátyolozza
                        le az arcát, mint az itteni nők. Próbáljon kijutni a casbából. Menjen az
                        Ued partjáig. A parton van egy magányos kunyhó. A kunyhótól balra menjen
                        vagy száz lépést, felnyergelt tevét fog találni. Ha állandóan az Ued
                        folyása ellen gyorsan halad, reggelre francia területen van. Lehet, hogy
                        én is ott leszek a tevénél. Sajnos az is lehet, hogy nem.</p>
				<p>L.Z.”</p>
				<p>Azonnal megértette a levél eredetét. Bizonyára tartózkodik az oázison egy
                        francia kém. Valószínűleg a titkosszolgálat embere küldte ezt a levelet. Ez
                        volt minden, amit megtehetett érte. Elrejtett valahol egy felnyergelt tevét,
                        hogy ha ki tud jutni innen, akkor megmenekülhessen. Sok remény nincs erre.
                        De talán. A követ kidobta az ablakon, és a levelet elrejtette. Lassan este
                        tett. Fantasztikus terveket szőtt, hogy mi módon juthatna ki a casbából.
                        Végül belátta, hogy gyenge. Nem, nem tud kijutni innen.</p>
				<p>Kopogtak az ajtón. A caid lépett be. Kedves, udvarias mosolyával Ranat doktor
                        állt a leány előtt.</p>
				<p>Éppen úgy megdöbbent, mint Toulet.</p>
				<p>- Jó napot, Claire. Meg van lepve, mi?</p>
				<p>- Ön... ön... de hiszen...</p>
				<p>- Én vagyok. Barud el Mansur, a caid. A jobb párizsi körökben Ranat doktor
                        néven ismernek. De ezt nem kell tudni rabszolgáimnak. Önök legszívesebben
                        úgy képzelik el az arab királyfiakat, hogy birkákat őriznek és piszkos
                        kunyhókban laknak. Ezért érik önöket a gyarmatokon oly gyakran meglepetések.
                        Ha viszont előkelő ifjakat látnak a párizsi parketten, akkor azt hiszik,
                        ezek a művelt fiatalemberek elcserélik őseik földjét a jó szabású
                        szmokingért. Tévednek. Na, de hagyjuk ezt.</p>
				<p>A leány kissé magához tért az első meglepetésből.</p>
				<p>- Maga... maga Barud el Mansur?</p>
				<p>- Igen.</p>
				<p>- Maga hurcoltatott el engem?</p>
				<p>- Kénytelen voltam vele, miután egy szíves meghívást nem fogadott el.</p>
				<p>- És meddig akar itt fogva tartani?</p>
				<p>- Erre nem tudok pontos választ adni. Sok minden függ attól, hogy maga milyen
                        álláspontra helyezkedik, Claire.</p>
				<p>- De miért fogatott el tulajdonképpen?</p>
				<p>- Mert nagyon okos és ügyes leány. Mert a fivére aláírását hamisítva
                        megszerezte a Toulet-ügy iratait. Mert újra felpiszkálta az ügyet La Motte
                        táborszernagynál, reánk uszította ezt a Lauyanelt, azután mikor végre a
                        vezérkar kezébe került a Toulet-ügy hírhedtté vált szürke mappája, maga
                        éjjel Du Garde hálószobájából ellopta a páncélszekrény kulcsát, újra
                        megszerezte Toulet számára a mappát, és a kulcsot megint visszatette a
                        fivére éjjeliszekrényére. Ügyes munka volt. Gratulálok.</p>
				<p>- De hát mi köze magának a Toulet-ügyhöz?</p>
				<p>- Nagyon sok. Most már megmondhatom. Úgysem árthat többé nekem. Nem
                        érintkezhet Toulet-vel sem ezután.</p>
				<p>A leány elsápadt, és megremegett a szája.</p>
				<p>- De... de hiszen tudja jól... Toulet meghalt...</p>
				<p>- Még nem. De talán rövidesen. Ne komédiázzon, Claire. Tudom, hogy maga egy
                        pillanatig sem veszítette el a kapcsolatot Toulet-vel, miután a kapitány
                        olyan ügyesen elterjesztette a halálhírét. Másodszor is neki szerezte vissza
                        a szürke mappát.</p>
				<p>- Hát igen! Én szereztem vissza! És Toulet él! Velem tehet, amit akar, de a
                        mappa nemsokára ott fog feküdni Párizsban, a haditörvényszék asztalán! -
                        kiáltotta magánkívül.</p>
				<p>- Ezt gondolja? - kérdezte hanyagul a caid, és előhúzta belső zsebéből a
                        szürke mappát. Claire egy székre roskadt. Nem tudott szólni.</p>
				<p>- Ön elfelejti, hogy olyan játékba bonyolódott maga és a vőlegénye, amit én
                        már tizenöt éve készítek elő. Egyetlen láncszemnek sem szabad meglazulni,
                        különben elveszítek mindent. És ez a minden az uralmam kiterjesztése és
                        megszilárdítása. Már készen áll az egész épület. Minden veszélyes ember a
                        kezemben van. És amikor kezdődik a harc, én már meg is nyertem a háborút.
                        Maga és Toulet ártatlan áldozatok lesznek, de két ember sorsa nem
                        befolyásolhatja ügyemet.</p>
				<p>- Toulet él! Nem kell neki ez a mappa, minden szó a szívébe és az agyába van
                        vésve. Ő majd nélkülem is tudja, hogy mit kell tennie.</p>
				<p>- Igazán azt hiszi? - tapsolt egyet, és két felfegyverzett alak Toulet-t
                        hozta a szobába. Claire felsikoltott, odarohant, és átölelték egymást. De a
                        caid intett, és Tolulet-t elhurcolták. Azután nyugodtan leült a
                        kétségbeesett leánnyal szemben, és cigarettára gyújtott.</p>
				<p>- Figyeljen rám, Claire! Ebben a pillanatban az összes ütőlap az én kezemben
                        van. Mindenki azt hiszi, hogy a saját céljait szolgálja, és tulajdonképpen
                        az én érdekeimet támogatják, anélkül, hogy erről tudnának. Csak most, az
                        utolsó pillanatban jelentem meg én is a színen. Eddig a bábuim dolgoztak
                        helyettem.</p>
				<p>- Maga... maga Gordon!</p>
				<p>- Maga igazán leleményes - válaszolta nevetve a caid. - Talán csak egy
                        ügyesebb embert ismertem. Azt a szegény Lorenzet. Bámultam őt. Hónapokon át
                        itt ült a sárban, a mocsokban, és csodálatos ügyességgel nyomozott ki
                        mindent. Nem is értem, hogy jutott hozzá a legtitkosabb feljegyzésekhez, a
                        legrejtettebb adatokhoz, de mondhatom, hogy ez az ember éppúgy tud mindent,
                        mint én magam. Amilyen ügyesen én Párizsban européernek mutattam magam,
                        olyan ügyesen játszotta ő itt az őrült, arab szentet. Azonban bevallom, az ő
                        szerepe nehezebb volt. De Gordont a hadügyben nem lehet félrevezetni. Mikor
                        a második jelentését küldte, már felfedeztük. A többi jelentését már nekem
                        küldte. Szegény feje azt hitte, hogy értesítései az illetékesekhez jutnak.
                        Ha ez megtörtént volna, akkor vége a Tafilaletnek, végem lett volna nekem és
                        tízévi kitartó, fáradságos munkámnak. Mert ez a Lorenz mindent tudott.</p>
				<p>Lorenz L. Z... Tőle jött a levél, villant át a leány agyán.</p>
				<p>- Mi történt vele?... - kérdezte Claire.</p>
				<p>- Félórája sincs, hogy elfogattam. És most beszéljünk magáról, Claire. A
                        sorsa tőlem függ. A kezemben van.</p>
				<p>- Mit akar tenni Toulet-vel?</p>
				<p>- Toulet? Hogy vele mit akarok tenni, ez is teljesen magától függ.</p>
				<p>- Nem értem... hogy érti ezt?</p>
				<p>A caid elgondolkozva dobolt az asztalon ujjaival...</p>
				<p>- Ha kikapcsolom a küldetésemet, a nagy célt, amiért esztendők óta
                        éjjel-nappal munkában vagyok, ha a győzelemre gondolok, ami napokon belül
                        kétségtelenül bekövetkezik, még hátravan egy megoldatlan kérdés. Itt lehet
                        magának szerepe, Claire.</p>
				<p>- Még mindig nem értem.</p>
				<p>- Szeretem magát...</p>
				<p>- Nem érdekel!</p>
				<p>Barud el Mansur, mintha nem is hallotta volna a közbeszólást, elgondolkozva
                        nézett maga elé, azután folytatta azon a lágy, kellemes hangján, amelynek a
                        legrendkívülibb esemény sem adott semmiféle modulációt.</p>
				<p>- Az embereim tudják, hogy nem ismerem az irgalmat. Talán a maga kedvéért
                        kivételt tennék, és áthajóznám ezt a szerencsétlen Toulet-t Dél Amerikába.
                        Évek óta egyetlen érzelmem a maga iránti szerelmem. Ennek is be kell
                        teljesülnie, mint minden célomnak, amit valaha magam elé tűztem.
                        Gondolkozzék ezen. Egy kis engedékenységgel sok rossztól kíméli meg magát és
                        másokat is, akiket szeret. Holnap újra eljövök.</p>
				<p>Feleletet sem várva kilépett az ajtón. Claire több mint egy percig
                        mozdulatlanul állt. Huszonnégy óra alatt annyi minden történt vele, olyan
                        megdöbbentő és meglepő események, hogy úgy érezte, bele kell őrülnie. Azután
                        megpróbálta elrendezni a gondolatait. Hogy került ide Toulet? Bizonyára
                        valamiféle rádiókörözést adtak le az eltűnése után, és Toulet
                        meggondolatlanul belopózott az oázisba... És Ranat doktor, a kifogástalan,
                        társaságbeli úriember, asszisztens a Pasteurben hogy került ide? Hogy lehet
                        ő a titokzatos caid? Természetesen azért járt mindig vezérkari tisztek
                        társaságába, azért járt diplomaták közé, mert kémkedett. És Emmy
                        Desposlin?...</p>
				<p>Összezavarodott előtte minden. Menekülni kellene! A levelet biztos ez a
                        Lorenz írta, akit elfogtak. Tehát nem jöhet ide az ajtót kinyitni! Viszont
                        ha ki tudna jutni, a felnyergelt teve valószínűleg ott lesz akkor is, ha a
                        kémet letartóztatták, persze! Erről talál nem tudnak. De hogy juthat ki
                        innen?...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>A caid lejjebb ment a casbák során, és a létrák mellett álló őrök mindenütt a
                        porba vágódtak előtte. Mire visszaért a tanácsterembe, az emberei már nem
                        voltak ott, csak Emmy Desposlin ült egy kis asztalnál, kifogástalan
                        lovaglóruhában és cigarettázott. Mikor meglátta a caidot, idegesen
                        felugrott:</p>
				<p>- Azonnal mondja meg, hol találom Olivert!</p>
				<p>A caid egy pillanatig elgondolkozott, mint aki nem is tudja mindjárt, hogy
                        miről van szó, azután szelíden mondta:</p>
				<p>- Nem akar egy kávét?</p>
				<p>- Két napja keresem Olivert. Azonnal mondja meg, hol van?</p>
				<p>- Kedves Emmy - felelte nagyon udvariasan. - Oliver a vendégem volt, és én
                        nem szoktam a vendégeimet őrizni. Kereste már mindenütt?</p>
				<p>- Nem megyek lépre a maga komédiájának. Valószínűleg nagyon jól tudja, hol
                        van Oliver!</p>
				<p>- Elsősorban, kedves Emmy, önnek tudomásul kell vennie, hogy ebben az
                        országban én uralkodó vagyok. A legkevesebb, amit elvárhatok a vendégeimtől,
                        hogy udvariasak legyenek. Ami Olivert illeti, legutóbb nézeteltérésünk volt,
                        ő valószínűleg indokolatlanul megijedt tőlem és elszökött. Azt hittem, azóta
                        már visszatért.</p>
				<p>- Miféle nézeteltérésük volt?</p>
				<p>- Nos... egy izé... egy kozmetikai műtétnek akartam alávetni..</p>
				<p>Emmy döbbenten hátralépett.</p>
				<p>- Értem... És ő megszökött!</p>
				<p>- Úgy van. Lássa be, hogy nem ez lett volna a leggonoszabb dolog azok között,
                        amikre az események bennünket kényszerítettek.</p>
				<p>- De ennek semmi köze az ügyhöz. És maga biztosan tudja, hogy hol van! A maga
                        kémei mindent tudnak! Azonnal mondja meg!</p>
				<p>A caid mindkét kezén a körmeit vizsgálgatta. Azután mélységes unalommal
                        nézett Emmyre.</p>
				<p>- Nem tudom, kérem. Elszökött, és nyoma veszett.</p>
				<p>- Vigyázzon, Ranat doktor! Ismerhet engem! Ha én odamegyek Du Garde-hoz és
                        megmondom...</p>
				<p>- Maga nagyon is rá van szorulva a vendégszeretetemre, kedves Emmy. Közölnöm
                        kell önnel, mert valószínűleg még nem tudja: egész Franciaország és Afrika
                        területén körözik Desposlin ügyvéd meggyilkolásáért. Nagyon veszélyes dolog
                        lenne tehát eltávoznia innen. Ha kilép a Tafilaletből, meg sem áll a
                        guillotine-ig. Ezt elhiheti nekem.</p>
				<p>Emmy lélektelenül roskadt egy karosszékbe.</p>
				<p>- Tudom, hogy maga nem tehetett mást - folytatta Barud el Mansur. - Csodáltam
                        az ügyességét, a lelkierejét és az eszét. De jegyezze meg kérem, hogy aki
                        részt vesz ebben a játékban, az mind az én markomban van, és ha nem
                        engedelmeskedik, akkor én összeszorítom a markomat. Így járt Oliver is.</p>
				<p>Mindezt ugyanazon a kellemes szelíd hangon mondta el, amellyel eddig beszélt,
                        és a körmeit nézte közben. Azután otthagyta a magába roskadt leányt, és
                        kiment. A teraszon Muhat jött szembe vele. Magához intette.</p>
				<p>- Ha ez a nő megpróbálja elhagyni az oázist, végezzetek vele.</p>
				<milestone n="3" unit="endSubChapter"/>
			</div>
			<div type="chapter">
				<head>Amire nem lehetett számítani</head>
				<milestone n="1" unit="startSubChapter"/>
				<p rend="head">I.</p>
				<p>A két fegyveres hátracsavart karral vezette Laverborgot. A casba legalsó
                        épületében éltek a caid kegyelméből tengődő vak glauák. Gyulladt, sebes
                        szemekkel vagy üres szemgödrökkel ültek ott mozdulatlanul, összefont lábaik
                        között egy-egy szilke, amelybe az ajándék ételeket öntötték számukra. A
                        vakok sohasem beszéltek sem egymással, sem mással, csak imádkoztak. A
                        hatalmas helyiségben fullasztó szag volt, zümmögő, sűrű légyrajok, és
                        mindenfelé piszoktól csúszott a padlót képező döngölt agyag. A terem végében
                        egy ajtó volt, egyszerű, könnyű fából, és aki mögéje került, az mégis jobban
                        le volt zárva, mintha páncélszekrényben ülne. A vak glauák érzékszervei
                        olyan fejlettek voltak, hogy élőlény nem jöhetett ki onnan a tudtuk nélkül.
                        És ha egy hitetlen fogoly egyedül közéjük merészkedett volna, azt bizonyára
                        darabokra tépik. Most már tudták, hogy a szent Hamir is hitetlen. A caid
                        értette a módját, hogy kell a foglyokat őrizni.</p>
				<p>Laverborgot az ajtó mögötti pinceszerű üregbe taszították. Itt vaksötét volt.
                        Fent, egész magasan egy szellőztetőnyílás látszott, de csak mint sápadt kis
                        fénykör, amelynek világossága nem oszlatta el az odú sűrű homályát. Mozgást
                        hallott. Tudta jól, hogy rajta kívül még vannak itt emberek. Valaki
                        sóhajtott a közelében.</p>
				<p>- Ki az? - kérdezte.</p>
				<p>- Egy öregember. Ne jöjjön közel hozzám, mert tele vagyok férgekkel. Ki
                        maga?</p>
				<p>- Szökött légionista. Laverborg a nevem.</p>
				<p>- Halló, Laverborg! - kiáltott egy vidám, csengő hang -, ezt nevezem kellemes
                        véletlennek! Mit gondol, kihez van szerencséje?</p>
				<p>Laverborg az üreg távoli sarka felé nézett, és nem látott semmit. A hang
                        folytatta:</p>
				<p>- Jott vagyok! A maga egykori bajtársa.</p>
				<p>Most megismerte a gengszter hangját. Ez csakugyan Jott.</p>
				<p>- Hogy a csodából kerül ide?</p>
				<p>- Az a Colomb-Béchar undok egy fészek. Ott őrnek lenni rosszabb, mint máshol
                        elítéltnek. Nem vártam semmit, pedig lett volna okom, hogy várjak. De nekem
                        csak egyetlen vágyam volt: még egyszer hazakerülni Chicagóba és gengszter
                        módjára rabolni a mindennapi kenyeremet. Pfuj, de undok egy hely ez a
                        sivatag! És a maguk légiója, ha tudni akarja, uram, ezerszer rondább, mint a
                        Sing-Sing. Most viszont már azt mondom, hogy bár maradtam volna ott. A caid
                        becsapott az ígéretével. Idáig kutyagoltam Colomb-Bécharból a puskámmal,
                        erre ez az alak belöketett a tömlöcbe. Azt hittem, első osztályú
                        hálófülkében szállíttat haza New Yorkba. Maga is bedőlt neki, mi?</p>
				<p>- Úgy látszik. Mióta van itt?</p>
				<p>- Három napja. És nem fogja elhinni, egyre kellemetlenebbül érzem magam.
                        Fogalmam sincs, mi a szándékuk velem. Az előjelek után ítélve, nem hiszem,
                        hogy valami zsíros állást tartogatnának a számomra.</p>
				<p>Az ismeretlen harmadik gyenge hangon közbeszólt:</p>
				<p>- Önöket elviszik egy távoli qsurba. Sok ilyen bennszülött falu van a
                        Tafilaletben. Először kényszerítik magukat, hogy levelet írjanak, amit
                        valamelyik ügynökük Európában bedob. Evvel csalják lépre a légionistákat.
                        Akik átjönnek, ha megírták a levelüket, a távoli qsurokban utat építenek,
                        drótsövényeket és gerendákat szállítanak, végül, ha már elgyengültek,
                        egyszerűen lelövik őket. Ez a végső eljárás a szökevényekkel.</p>
				<p>- És maga kicsoda? - kérdezte Laverborg az idegent, aki igen jól van
                        értesülve. - Maga nem a légióból szökött?</p>
				<p>- Nem. Én Lorenz százados vagyok, a titkosszolgálathoz beosztott kapitány. Ma
                        éjjel kivégeznek.</p>
				<p>Laverborg döbbenten egyenesedett fel.</p>
				<p>- Lorenz!... Szent isten!... George!</p>
				<p>Most a másik mozdult meg és csodálkozva kérdezte:</p>
				<p>- Honnan ismeri a keresztnevemet?</p>
				<p>- Ó!... - csak annyit mondott, és újra visszazuhant a helyére, azután
                        hitetlenkedve suttogta: - Lorenz...</p>
				<p>- Kicsoda maga? - kérdezte Lorenz türelmetlenül.</p>
				<p>- Laverborg szökött légionista. - Azután gyorsan hozzátette: - Annak idején
                        St. Denisben szolgáltam, és ön ott főhadnagy volt. Innen emlékszem a
                        nevére.</p>
				<p>- De maga akkor nem volt Laverborg. Hogy hívták?</p>
				<p>- Delahay. Louis Delahay.</p>
				<p>- Igen? Nem emlékszem ilyen nevű emberre. De ha mondja, akkor biztosan így is
                        van. Mondja, uram, szereti maga Franciaországot?</p>
				<p>- Bármikor feláldoznám az életemet, ha ezzel hasznára lehetnék
                        Franciaországnak.</p>
				<p>- Hm... Nem szeretem ugyan a szökött katonákat, de most meg kell bíznom
                        önben. Engem itt valószínűleg megvakítanak, bizonyára meg is ölnek. - Olyan
                        hangon mondta, mint aki magától értetődő dolgok felett gyorsan átsiklik. -
                        Magukat nem ölik meg, bár nincs sok esélyük arra, hogy megszabaduljanak. De
                        valami csoda révén esetleg lehetséges. Nos, akkor ön megmenthet rengeteg
                        embert egy nagy katasztrófától. Hajoljon közelebb...</p>
				<p>Suttogni kezdett. Jott közben, úgy látszik elaludt.</p>
				<p>Egyenletesen szuszogott. Valamelyik távoli sarokból sziszegés, majd köpködő
                        visongás hallatszott. Egy patkány lépett rá valami csúszómászóra. Mint
                        nagyon távoli vízmorajlás, a vak glauák szüntelen imakórusa szűrődött le az
                        üregbe. Lorenz már percek óta suttogott... - A hadművelet legfontosabb
                        pontjain ilyen megvesztegetett tisztek állnak... A Tigmart felőli támadás
                        pontján a szpáhik fedezik a jobbszárnyat... Értem... - Ha Colomb-Béchar
                        felől meglepetés jön, és Brone ezredes a Dzsebel-Sagro ütegeinél...</p>
				<p>Ebben a pillanatban motorbúgás közeledett. Jott felugrott.</p>
				<p>- Repülőgép!</p>
				<p>- Úgy látszik - mondta Lorenz - tehetetlen dühében a francia katonaság néhány
                        bombát akar ledobni. Egy kis fogcsikorgatás a százados húgáért.
                        Nevetséges.</p>
				<p>Jóformán be sem fejezte a mondatot, mikor iszonyú dörrenés hallatszott
                        kintről. Nyomban utána lárma és kiabálás. A szellőztetőablakon vörös fény
                        sugárzott be. Erre senki sem számított. A casba körül tökéletes fejetlenség
                        lett úrrá. Az emberek szaladgáltak fedezékeket keresve. A caid nem talált
                        senkit, aki rendet teremtett volna. A gép hirtelen siklórepülésbe kezdett,
                        és alacsonyan elsuhanva végigszórta egy gépfegyverrel az emberektől nyüzsgő
                        teret. Sebesültek hörögtek, asszonyok sikongtak, vaktában lövöldöztek, és
                        mindenki menekült. A repülőgép magasba emelkedett, és a következő bomba a
                        casba első terasza mellett robbant.</p>
				<p>- Próbáljunk megszökni! - kiáltotta Laverborg.</p>
				<p>- Istenem, ha egy revolverem lenne! Az egésszel elbánnék! - harsogta a
                        gengszter, aki a robbanásra felriadt.</p>
				<p>A glauák nyöszörögve rohantak összevissza, pálmák és olajfák égtek, a casba
                        több helyen beomlott.</p>
				<p>- Be kellene törni az ajtót - mondta Laverborg -, de nem érem fel.</p>
				<p>- Álljon a hátamra! - ajánlkozott Jott. Laverborg felugrott a lehajló
                        amerikai derekára, és amennyire az egyensúlyától tellett, hátradőlt, azután
                        nekivágta magát az ajtónak. Reccsent... Odakint a zűrzavar pokoli káosza
                        fokozódott. A harmadik kísérletre engedett az ajtó. A vakok már csak
                        ketten-hárman voltak kint, összevissza szaladgáltak. Néhány ökölcsapással
                        áttörtek rajtuk. Újabb dördülés, homok, szikladarabok és gránitszilánkok
                        vágódtak szét mindenfelé. A földön elhajigált köpenyek hevertek. Gyorsan
                        magára kapott mindegyik egy leplet. - Csak revolverem lenne! - panaszkodott
                        Jott. A falhoz simulva léptek ki a teraszra. Szörnyű kép tárult eléjük.
                        Elszabadult állatok vágtattak fel és alá nyerítve, bőgve. Jajgatással és
                        puskaropogással volt teli a levegő, minden lángolt. A lábaiknál egy arcra
                        borult fegyveres feküdt, ponyárral az övében. Jott felkapta a tőrt a halott
                        dereka mellől.</p>
				<p>- Most hová?</p>
				<p>- Meg kell menteni Claire Du Gardeot! - mondta Laverborg.</p>
				<p>- Nagyon helyes - mondta Jott. - Nem tudom, ki a hölgy, de ha már itt van,
                        éppenséggel megmenthetjük. En avante.</p>
				<p>Egy pillanatra sem veszítette el a kedélyét. Lorenz elindult, hogy vezesse
                        őket.</p>
				<p>- A legfelső casbában van, ahonnan bizonyára mindenki elmenekült - mondta
                        Lorenz.</p>
				<p>A téren már csak sebesültek és halottak voltak. Jottnak sikerült egy
                        revolvert is zsákmányolnia. A középső casba kigyulladt és a legtöbb sátor
                        is lángolva égett. Ebben a pillanatban a repülőgép pontosan a csúcs felett
                        dobott le egy bombát. Telitalálat volt. A casba öt legfelső emelete, mint
                        egyetlen tüzes lavina, fülsiketítő dörrenéssel gurult le, törmelékké válva a
                        sziklaoldalon, és a következő percben az alsó két casba, amelyen a görgeteg
                        egyre omolva bár de fennakadt, messze világító lánggal kezdett égni.</p>
				<p>Laverborg szívét a jeges iszonyat szorította össze. Vége! Clairenek vége!
                        Lorenz megragadta a csuklóját és a fülébe súgta:</p>
				<p>- Ne felejtse el, hogy nekünk még kötelességeink vannak Franciaországgal
                        szemben. Jöjjön!</p>
				<p>Megpróbált erőt venni a fájdalmán és odaszólt Jottnak: - Előre! A pálmák
                        között a sűrűbe és onnan a folyóig!</p>
				<p>- Maguk menjenek előre, én fedezem a visszavonulást a revolverrel. Elindultak
                        gyorsan a térrel ellenkező irányba. Laverborg remélte, hogy a halász még nem
                        úszott át a csónakért. Ha elérhetnék az Ued túlsó partját, meg lennének
                        mentve. Kiértek a folyó felé vezető csapásra. Futólépés!... Lövések
                        dörrentek... Laverborg egy pillanatra megfordult... Öt fegyveres sietett
                        feléjük kiáltozva.</p>
				<p>- Maguk menjenek - mondta nyugodtan Jott, és csak úgy hanyagul a csípője
                        mellől néhány gyors lövést adott le. Az üldözők sietve letérdeltek. Jott egy
                        fa mögé ugrott, és fától fáig, hátrafelé szökellve igyekezett a folyóhoz.
                        Laverborg megkönnyebbülten kiáltott fel. A csónak még ott volt. Beugrottak
                        ketten, és vártak az amerikaira. Sietve jött, lihegett.</p>
				<p>- Mehetünk!</p>
				<p>Még a folyó közepén sem voltak, mikor újabb négy fegyveres jelent meg, és
                        tüzelni kezdtek. Az egyik golyó a lapátot törte el Laverborg kezében.
                        Egyszerre Lorenz előredőlt. Gyorsan a csónak fenekére fektették. Veszélyes
                        lövést kapott a lapockájába. De Jott is keményen tüzelt. Még két
                        evezőcsapás... Kivonszolták az ájult Lorenzet, és futva mentek fel a lejtőn.
                        Mikor lőtávolon kívül voltak, visszanéztek. Az oázis vérpiros fényben
                        úszott, imbolygó láng és füstfelhők között látszott a tér, a kút, a casba
                        megszenesedett csonkjai és a mozdulatlan óriási pálmák. A vezérkari százados
                        húgának elrablásáért ezt a bombázást rendezték. Igazán semmi értelme nem
                        volt. Néhány vályogból épült casbát, egypár tevét felgyújtottak, egypár
                        embert talán a legártatlanabbakat, megölték. És a pilóta, mint aki jól
                        végezte dolgát, hazarepült. Csak egy kis előjátéka volt ez a küszöbön lévő
                        mészárlásoknak.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Claire nem aludt el. Az ablaknál ült és gondolkozott. Innen nem lehet
                        kijutni... Az ajtó zárva... A záron túl őrök... Azután búgást hallott,
                        nyomban utána három puskalövést majd villámfény borított el mindent, és egy
                        siketítő dörrenés zendült fel. Eltántorodott az ablaktól, és két tenyerével
                        összeszorította a fejét, mert úgy érezte, hogy a koponyája varratonként
                        hullik szét. Az irtózatos zsivaj, nyerítés és bőgés, az újabb robbanás
                        szinte elvette az eszméletét. Nem tudta, honnan jött elő; egyszerre a caid
                        állt mellette és megragadta a csuklóját.</p>
				<p>- Jöjjön szorosan mögöttem! - ordította közelről a fülébe. - Repülőtámadás!
                        Ha elmozdul előlem, vége van! - Folyosókon át vezette, azután ölbe kapta és
                        létrákon vitte le, közben újabb dörrenések... Minden lángol, félőrült
                        emberek futkároznak, lövöldöznek, üvöltenek. Hatalmas, sötét darabok
                        röpködnek a szeme előtt... Most már a téren vannak. A caid egy pinceszerű
                        üreg felé hurcolja, nyilván gránátbiztos fedezék... Hohó! Akkor már nem
                        menekülhet többé!... Egy megvadult teve rohan egyenesen feléjük. Claire
                        megbicsakolja magát, a caid elengedi a csuklóját, különben a teve legázolná
                        őket, s a leány elugrik, és futni kezd valamerre... Ranat hangja kiált
                        utána... Menekülők csoportja magával sodorja... Most még egy kibírhatatlan
                        dörrenés és az egész tömeg egyszerre sikolt föl... Vonszolják... Levegőt!
                        Levegőt!... Arccal a földre hullik és fekve marad. Azután felemeli a
                        fejét... Valahol egy sűrűben van. Körülötte pálmák, kaktuszok, és a
                        csuklóját egy kövér férfi fogja... Kirántja a kezét és felugrik, azután
                        ámultan látja hogy a mellette levőnek nincs feje. Nagy, sötét tócsában
                        fekszik... Iszonyodva rohan a folyó felé. Egy viskót lát. Talán
                        százlépésnyire. Közben hallja, de nem látja a mindent megrendítő
                        telitalálatot, amely a casbára lesújtott... Rohan! Rohan, nem mer
                        hátranézni, mert az imbolygó árnyakban maga előtt látja, hogy minden ég!</p>
				<p>...És íme, ezen a csendes, nyugodalmas helyen, jó távol a pokoli casbától,
                        kérődzve, előrenyújtott nyakkal térdel egy felnyergelt, kipányvázott
                        teve.</p>
				<p>Lorenznek igaza volt. Mikor Claire hajnalban egy nagy faépület előtt ájultan
                        fordult le a tevéről, már francia területen volt.</p>
				<milestone n="2" unit="endSubChapter"/>
			</div>
			<div type="chapter">
				<head>Colomb-Béchar</head>
				<milestone n="1" unit="startSubChapter"/>
				<p rend="head">I.</p>
				<p>Tirone és Berg még a barlangban voltak, mikor a menekülők megérkeztek, és
                        óvatosan lefektették a súlyosan sebesült Lorenzet.</p>
				<p>- Halló, Jott! Ez aztán a meglepetés! És ki ez a sebesült madárijesztő? -
                        üdvözölte őket Tirone vidáman.</p>
				<p>- Szép kis bál volt odaát...</p>
				<p>A menekültek nem is feleltek, gyorsan hozzáfogtak, hogy bekötözzék Lorenz
                        sebét. A golyó a jobb lapocka alatt rézsút átszaladt és oldalt az egyik
                        borda mellett jött ki. Valószínűleg a tüdőt is érintette. Ahogy lehetett,
                        bekötözték, azután Laverborg rendelkezett.</p>
				<p>- Valamennyien jelentkeztek Bu Malemben. Elsősorban megmondjátok, hogy a
                        titkosszolgálat egyik embere itt fekszik sebesülten. A nevét nem tudjátok,
                        érted, Jott? Maguknak - fordult Tironehoz és Berghez - szerencséjük van,
                        hogy hallgattak rám, és puskával együtt mennek vissza. Így csekély büntetést
                        fognak kapni. Jott meg én a puska elvesztése miatt haditörvényszék elé
                        kerülünk. Most nem megyek magukkal mert dolgom van még.</p>
				<p>- Behold! - kiáltott Jott. - Melyik kávéházban várják? Miféle dolga lehet
                        valakinek ebben a pokoli pusztaságban?</p>
				<p>A sebesült szólalt meg gyenge hangon:</p>
				<p>- Menjen, Laverborg...</p>
				<p>A báró kisurrant a balrangból és eltűnt. Tudta, hogy ha siet, délutánra
                        Tigmartba ér. Már világos volt, mire kikecmergett Hammada sziklái közül.
                        Örömmel látta, hogy az utolsó lejtő alján szép széles országút van. Ha eléri
                        a vasútállomást, egy félóra alatt minden sikerül. Azután jelentkezik az első
                        helyőrségnél. Rohant a melegben, bár ájulás környékezte... Távol már feltűnt
                        egy kis épület. Ott van! Minden erejét összeszedve rohant. Egyszerre vészes
                        patkócsattogás hangzott fel mögötte... Öt csendőr jött vágtatva, és a káplár
                        messziről ordított:</p>
				<p>- Halt! Campez!</p>
				<p>Úgy érezte, hogy az öklével megy nekik! Vége! Ezeknek nem magyarázhat meg
                        semmit! Adná az isten, hogy Lorenz lábra álljon!</p>
				<p>A goumière-ek jó magasan összekötötték hátul a kezét, és hosszú pányvára
                        erősítve a kötél végét odahurkolták az egyik nyereghez, azután galoppban
                        megindultak. Így szokták szállítani a szökevényeket. Ha nem tud futni a ló
                        után az ötvenfokos melegben, akkor halálra vonszolják. A huszonöt frank
                        jutalom ugyanis mindenképpen jár nekik, akár élve, akár halva hozzák a
                        dezertált katonát.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Ha a légionista elrontotta este a gyomrát, és lidércnyomása van akkor
                        Colomb-Bécharról álmodik. Aki ide kerül, az az emberi szenvedések legnagyobb
                        fokán megy keresztül. A büntetőtábor melletti temető, mintha a francia
                        imperialista politikát jelképezné, egyre nagyobb és nagyobb területet foglal
                        el. A büntetőtábor az oázis qsurjain túl, egypár kilométerrel távolabb, a
                        Szahara síkján épült. Egy pálma, egy kaktusz, egy lomb vagy fa sehol sem
                        látszik. Csak távolról integetnek a dús oázis fái. Néhány félig kiégett
                        alfafűcsomó képezi a vegetációt ezen a helyen, emellett reggeltől estig
                        szabadon perzsel a sivatag napja, szabadon éget a sivatag talajából
                        sokszorosan visszaverődő forróság, és éjjel, ha ráborítja jeges dérpalástját
                        a gonosz Ghut, öt-hét fok hideg is van. Az aránylag kis méretű
                        garnizonépületben az őrszemélyzet lakik. A büntetés alatt állók
                        éjjel-nappal csak sátrakban tanyázhatnak. Aki már élt sivatagban mint
                        sátorlakó, az tudja, hogy az egymagában véve milyen kínszenvedés. A sátor
                        belsejében napközben ötven- vagy ötvenöt fokos meleg van, hatvanöt és
                        hetvenre is felmegy. Éjjel viszont szabadon jár be a hideg. És a bűnös
                        légionisták ruháit itt elveszik. Helyette piszkos, vérfoltos ócska rabruhát
                        kapnak lenge vászonból, és ehhez nem jár a ceinture, az a flaneldarab, amely
                        az altest köré csavarva megóvja a vesét, májat, belet a hirtelen éjszakai
                        lehűléstől. Egy rongyos pokrócot kapnak, párna nélkül. Az élelmezés állati.
                        Reggel feketekávé, ebéd leves egy kevés főzelékkel, ugyanez a vacsora. A
                        napi ezer gramm kenyér helyett itt csak háromszázötven jár, ezzel szemben a
                        munka emberfeletti. Kőtörés, útépítés, sziklakoloncok szállítása a távoli
                        Atlasz kőbányáiból, és ha evvel kész a század, akkor következik a tábor
                        kitakarítása, mosása, javítása és este kilenckor takarodó. Ébredés reggel
                        ötkor. A legcsekélyebb szórakozottság, hiba vagy vétség esetén csattog a
                        bikacsök, és a legyengült leromlott ember börtönbe kerül. A börtön padlóját
                        cementbe ragasztott éles kavicsdarabok képezik. Takaró természetesen a
                        börtönben nem jár, élelmezés naponta egyszer kenyér és víz. Munkára azért
                        kell menni. Széknek vagy priccsnek nyoma sincs. A kavicsokon fekve csak
                        összetöri az embert az éjszakai alvás, a dermesztő hideg. Ha másnap nem tud
                        dolgozni vagy kidől akkor megoldják a büntetést. Van, aki egynapi áristomot
                        kap, és négy hét múlva jön ki a tömlöcből egyenesen a temetőbe. Kórházba
                        csak töréssel vagy vérhassal lehet jutni. A beteg, akinek mondjuk
                        influenzája van, vagy gyomorkatarusa, az itt semmi kíméletben nem részesül.
                        Ezen a helyen nem fontos, hogy az emberek egészségesek legyenek, nem fontos,
                        hogy élve maradjanak, itt semmi sem fontos, csak az elrettentő szigor,
                        amitől irtózni kell azoknak, akik még nem kerültek ide. Az erőd parancsnoka
                        egy karvalyorrú, sovány, ősz kapitány, aki talán még sohasem mosolygott,
                        akin nyomban látszik, hogy elkeseredett, gonosz ember. Őt ritkán látni.
                        Napközben meztelenül ül a szobában, gramofonozik, illusztrált lapokat olvas
                        és elszív száz cigarettát. A tulajdonképpeni parancsnok Ponson őrmester.
                        Alacsony, köpcös, rekedt hangú, vastag nyakú katona. Kegyetlen és rideg.
                        Lehet, hogy valamikor elviselhetően rendes ember volt, de tizenkét éves
                        szolgálat után a büntetőtáborban, ha nem őrölt meg, akkor meg kellett
                        belülről kérgesednie. Legtöbbször alattomos udvariassággal kezdi a
                        mondanivalóját, amely mondanivaló általánosan bömbölésben végződik, és a
                        lesújtó bikacsökkel teszi a pontot utána. Ezt bizonyos leereszkedő, cinikus
                        humor jellemzi, ha jókedve van. De Afrikában mindenki hisztérikus, és a
                        jókedv nagyon könnyen változik átmenet nélkül dührohammá. Toutrel, a káplár
                        már valóságos hóhér. Sovány, vörös orrú, harcsabajuszú katona. Nyugodtan
                        nézi, ha valaki meghal előtte, és szinte unatkozva képes halálra kínozni
                        embereket. Egész nap iszik. Éjszaka szinte artikulátlanul énekelve ődöng a
                        sátrak között, és ha valahol kipúposodik a ponyván egy fekvő emberi test,
                        akkor nagyot rúg bele és röhög. Ez kedvenc tréfái közé tartozik. A büntetés
                        alatt állóknak dohányozni és alkoholt inni tilos. Ez a tény szörnyűségében
                        túltesz mindazon, amit eddig elmondtam. A légionistát vörösbor és dohány
                        nélkül el sem lehet képzelni. A sűrűn előforduló dühöngő őrület, ami itt
                        szinte járványos betegség, éppúgy, mint az öngyilkosság, nem független a
                        dohányzás- és az alkoholtilalomtól. Ez a két méreg segíti át a légionistát a
                        legsúlyosabb lelki és testi megpróbáltatásokon. Colomb-Bécharban mindkettő
                        tilos. De nem tilos az őröknek, akik elképzelhetetlenné fokozzák a foglyok
                        kínjait azzal, hogy előttük isznak és dohányoznak. A büntetés ideje alatt a
                        légionista nem tagja a hadseregnek, a kitöltött idő nem számít bele a
                        szolgálatba és zsold sem jár érte.</p>
				<p>Laverborg és Jott egy-egy évet kaptak. Tirone és Berg három-három hónapot.
                        Ponson őrmester föl és alá sétált előttük az irodában.</p>
				<p>- Hát megszöktetek? Nem csodálom, fiaim. Igazatok volt. Én is szívesen
                        megszöknék. Nahát, ez most kellemetlen lesz. Mert itt meg fogtok dögölni.
                        Hogy közöljem veletek az elveimet: beteg nincs, kérdés nincs és felelet
                        sincs. Kihallgatás nem létezik. Itt csak két dolgot lehet csinálni: tűrni
                        vagy meghalni. Toutrel! Vezesd ezeket az embereket a helyükre.</p>
				<p>Így történt a bevonulás. Útközben ismerős arcokat láttak. A kapunál a kövér
                        Kolseff állt őrt. Fent a mellvéden az egyik Burger silbakolt. Bizonyára
                        együtt vannak itt mind a hatan. Jott-tal együtt most már heten. Vagy lehet,
                        hogy megint kevesebben?</p>
				<p>Mikor beértek a sátortáborba, elborzadva néztek körül. Emberi agy nem
                        képzelheti el ezeket a figurákat. Egy élő csontvázakból álló hadsereg.
                        Beesett arcok, a soványságtól torzult szájak és megnyúlt arcok pálcavékony
                        karok, révedező, fátyolos szemek, imbolygó járás. Emberek, akikről a
                        szenvedés lemarcangolta a húst, akiknek az agyán már ott ül a téboly,
                        szőrös, kiálló pofacsontjaikon a halál, és mintegy uniformizálva, valamennyi
                        ugyanúgy néz ki. Rövid idő múlva ők maguk is így fognak kinézni. Ezt
                        gondolták mind a négyen. A vázak körülöttük beszéltek, némelyik kacagott is,
                        a hangjuk rikácsolt és hemzsegett tőlük az egész térség. Laverborgnak egy
                        halk suttogás érintette a fülét: - Ne féljen, lovaskapitány úr, itt vagyok.
                        - David Moschkowitz állt mögötte szuronyos puskával. De mikor megfordult,
                        ráripakodott a báróra.</p>
				<p>- Gyerünk, te koszos! Mars a sátorba! - és jól oldalba lökte a puskatussal.
                        Mikor Laverborg ránézett, újra oldalba lökte. - Mars, te disznó! Nem hallod?
                        - Laverborg úgy csodálkozott, hogy nem is érezte a fájdalmat. De mit
                        jelentett a suttogás? Csak gúny volt? A következő pillanatban David akkorát
                        lökött rajta, hogy berepült a sátorba, és még utánakiabálta:</p>
				<p>- Majd megtanítalak szót fogadni, te koszos!</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Reggel öt órakor dermedt tagokkal ébredtek. A sátorlapon átütött a dér
                        nedvessége az ébresztő trombitaszó bántóan recsegett. Előszedték a
                        gamelle-t, a tölcsér alakú csajkát, és sorba álltak a kondér előtt, amelyben
                        a fekete főtt. A szakács mellett újabb ismerőst fedezett fel Laverborg. Az
                        óriás Ahmed állt ott mozdulatlanul. A fiatal Berg kezéből kihullott a
                        csajka. Toutrel káplár lecsapott rá a bikacsökkel, hogy odaesett a forró
                        tócsába. A többiek közömbösen nézték. Laverborgnak ökölbe szorult a keze.
                        - Pimasz... - morogta Tirone. Berg nagy nehezen feltápászkodott, és újra
                        odatartotta a csajkát.</p>
				<p>- Nincs reggeli! - üvöltötte Toutrel - Fölnyalhatod, amit kiöntöttél! Mars
                        hátra, bitang! - A bikacsök újra lecsapott. Reggeli után sorakozás. Tizenkét
                        őrrel kivonultak. A nap már erősen tűzött. Négy kilométernyire az oázistól
                        hatalmas kőbuckák álltak. A foglyokat beosztották, mindegyik kapott egy
                        kalapácsot, és a tűző napon elhelyezkedtek lovaglóülésben az átmelegedett
                        halmokon. Kezdődött a kőtörés... Őrjítő egyhangúságban, anélkül, hogy egy
                        szót beszélhetnének, kopácsoltak az egyre emelkedő nap alatt. A verejtékük
                        odacsurgott a kőre, a kezük égett és hólyagos lett. A hátuk szúrt és
                        sajgott... A por beszivárgott a ruhájuk alá. Aki egy pillanatra abbahagyta,
                        arra lesújtott a bikacsök...</p>
				<p>Laverborg érzéketlen karral verte a köveket. Futni, rohanni szeretett
                        volna... Talán Lorenz meghalt... talán még mindig beteg. Egypár napon belül
                        minden elveszett. A haditörvényszék, a fogság, az ítélet teljes öt napját
                        vette el. ...Mellette egy csontvázszerű alak kidőlt. Rúgták, verték. Nem
                        mozdult. Ahogy ott feküdt mozdulatlanul, Laverborg előtt ismerősnek tűnt fel
                        az arca. Ezek a szemek... az orr... A homlok. Igen, igen már látta valahol.
                        Bizonyára, mikor még nem volt ilyen csontvázzá soványodva. Ezt az arcot
                        ismeri... De honnan?</p>
				<p>Toutrel érkezett az ájulthoz. A bikacsök lesújtott...</p>
				<p>- Nem kelsz fel, kutya? - Újabb csapás. Laverborg elfordította fejét.
                        Émelygett és szédült. - Szóval nem akarsz dolgozni? Akkor gebedj meg itt a
                        napon! Majd a börtönben jobb lesz!...</p>
				<p>Honnan ismeri ezt az arcot? És a szem a szem!... Délre járt az idő.
                        Elviselhetetlen volt. Messze, ameddig a szem ellát, sehol egy foknyi árnyék.
                        Hetven fok lehetett a napon. A szája már feldagadt, a szemébe mintha két
                        hegyes tű lenne szúrva, úgy fájt és égett a visszaverődő kemény, izzó
                        sugaraktól. Lehet, hogy emberek így bánjanak embertársaikkal? Valósággal
                        megpirítják itt lassú tűzön a foglyokat. Irtózatos kínnal zuhant rá valami,
                        hogy eszméletlenül bukott le a dombról. A bikacsök! Tudta, hogy azonnal fel
                        kell tápászkodnia, mert mennél tovább marad fekve, annál többet kap.
                        Visszamászott a kövekre, de így is kapott még egyet a vállára, hogy úgy
                        érezte eltörik a csontja.</p>
				<p>- Canaille! - üvöltötte Toutrel, aki ugyan nem dolgozott, de a nap
                        megvadította. - Ha még egyszer pihenni látlak, szétverem a koponyádat. -
                        Odább ment kissé támolyogva és nagyot húzott a kulacsából. Végre dél lett.
                        Sátor csak egy volt, az őrök számára. A foglyok szétdőltek a puszta földre a
                        napon, és mohón ették a levest. Ahogy a nap túlért a delelőn feltűntek itt
                        is, ott is a sivatag speciális árnyai. A homokdombok mellé fekete,
                        mozdulatlan kis völgyeket vetített a nap. Egy óra pihenő után folytatni
                        kellett a kőtörést a megkezdett szakaszon. David Moschkowitz jelent meg
                        pökhendi módon.</p>
				<p>- Hé, dögök! Egy erős alak kell a vas alkatrészeket lerakni! - Pillantása
                        Laverborgra esett. - Jöjjön maga! Maga úgyis nagyon jó színben van aránylag.
                        Allons! - Meglökte a puskaaggyal és maga előtt terelte. Jó távol, az egyik
                        homokdűne mögött teherautó állt, amin egy kátránykemence hatalmas
                        alkatrészei voltak. David letette a puskáját, és szigorúan rászólt
                        Laverborgra:</p>
				<p>- Üljön oda le, kapitány úr! - Azután a markába köpött, és kezdte leemelni a
                        vasdarabokat olyan erővel, ami nem látszott meg vékony testén. Közben
                        mosolyogva hátraszólt. - Muszáj egy kicsit gorombáskodni magával, különben
                        nem lehetnék a segítségére. Ezért ne vegye rossz néven, lovaskapitány úr, ha
                        a nyilvánosság számára olykor megrúgom. Higgye el, nekem jobban fáj.</p>
				<p>- Csak hagyjon engem dolgozni, nem engedem, hogy miattam esetleg bajba
                        kerüljön.</p>
				<p>- Ojjé! Maga ne féltse az öreg Davidot. Nézze, ott van cigaretta, gyújtson
                        rá, itt a kulacsom, vörösbor van benne. Ha látja, hogy jön valaki,
                        legfeljebb helyet cserélünk. S ne ellenkezzen, mert itt én parancsolok.</p>
				<p>Nem bírt ellenkezni. Mindene fájt, és úgy érezte, hogy a feje szinte
                        széthasad. Nagyot húzott a kulacsból, aztán leült a domb árnyékába, és
                        elszívott egy cigarettát. David fütyörészve dobálta le a vasdarabokat,
                        közben beszélt. - Különben ha érdekli a lovaskapitány urat, már öten vagyunk
                        a milliomosok közül. A szerencsétlen Burger valahogy nekidőlt a szuronyának,
                        és mausztolt. Nem látta senki, mikor nekidőlt, de mit lehetett volna
                        kideríteni?... A Ringelein pedig, az a cirkuszos, leesett a bástyáról.
                        Éjjel. Most én elhatároztam, hogy a szemébe nézek ennek a tömeggyilkosnak...
                        Huh! De nehéz. Hopp!... Megfigyeltem, hogy a legtöbb áldozat elölről lett
                        legyilkolva. És egyiken sem látszik erőszak. Tehát olyasvalaki ölhette meg
                        őket akire nem gyanakodtak. És olyan helyen, ahol nem látta senki. Tudja,
                        mit csinálok én most mindennap? Takarodó után kiszököm az erődből és bejárok
                        az oázisba egy nőhöz. Gyönyörű alkalom ez az ismeretlen tömeggyilkosnak.
                        Mindennap figyelem. Biztos hogy legközelebb rám kerül a sor... Ha úgy van,
                        ahogy gondolom akkor nem csinálok sok históriát. Nem jelentem fel a
                        rendőrségen. Úgy éljek... Tegye el a többi cigarettát, báró úr, mert
                        errefelé nincs trafik. Majd megfizeti. Én felírom, nagyon precíz vagyok.
                        Most majd mindjárt visszamegyünk így csak kibírja estig, nem? Azt mondom,
                        ne haragudjon, ha néha megrúgom. Tisztára a látszat miatt van.</p>
				<milestone n="3" unit="endSubChapter"/>
			</div>
			<div type="chapter">
				<head>La cafard</head>
				<milestone n="1" unit="startSubChapter"/>
				<p rend="head">I.</p>
				<p>Ari-Aiaschi mellett van a hatalmas kőbánya. Délben a csupasz szikla már olyan
                        tüzes, hogy alig lehet kézzel megfogni. Hatalmas csákányokkal fejtik a
                        követ. Már félig katlanszerűen van kivájva a szikla úgyhogy megáll benne a
                        forróság és a por. A felcsapódó szilánkok apró, fájó sebeket ejtenek kézen
                        és arcon. Megkettőzték az őrséget, mert a cafard tünetei mutatkoznak a
                        táborban. A sivatagi őrület hasonlít az ámokfutáshoz. Az egyik fegyenc
                        például elkezd nevetni és énekelni. Azután a csákányával nagyot üt a
                        szomszédja fejére, és elrohan. A cafard, ha kitör, agyvérzéssel végződik. De
                        lappangó stádiumában a hangulata emberről emberre ragad és senki sem
                        tudhatja, hogy a mellette álló fegyenc, legjobb barátja, mikor sújt le rá.
                        Te piszok kutya! - mondja az egyik, és elkapja a káplár kezében a
                        bikacsököt. A következő pillanatban keresztüllőve fekszik, de már egy másik
                        ragadja torkon a káplárt, sípolnak, lövöldözés, a fegyencek tébolyultan
                        ordítoznak, a bikacsök és a puskatus csattan, lövések... Azután a moraj
                        elcsendesedik a munka megy tovább, eredmény négy halott, két súlyosan
                        sebesült, és a katonai kamion békésen szundikáló sofőrjét szinte lefejezték
                        egy ásócsapással. Keskeny iparvágányon, olajtankban érkezik a víz. Langyos
                        és benzinszaga van, mert senkinek sem jutott eszébe, hogy a tankot előzőleg
                        kitisztítsák. Jó lesz így is! Néhányan hánynak tőle, azután megszokják.
                        Később már boldogan várják, hogy megérkezzen. A kúttörmeléket teherautókra
                        rakják. A kamionok elviszik, és járatlan ösvényeknél utakat készítenek, hogy
                        átvonulhassanak a nehézütegek. Egy külön csoport pontonokat épít a wadi
                        Saukránál. Megállás nélkül vonulnak a századok, az ütegek, a
                        gépfegyverosztagok. Szenegáli utászkatonák telefon- és távírópóznákat
                        készítenek.</p>
				<p>És a kőbánya kazánjában krétaszínű sűrű fellegek között fuldokolva robotol a
                        büntetőszázad.</p>
				<p>A déli pihenőnél itt is, ott is suttogó csoportok képződnek. Citrom, a
                        félkegyelmű szabó vigyorogva járkál szuronyos puskájával. Ő senkit sem bánt,
                        ő még a rabokhoz is udvarias, megáll beszélgetni velük, és állandóan
                        hangosan röhög. Néha minden ok nélkül egy lábon ugrál. A fegyencek szeretik.
                        Minden más katonaságnál régen kiszuperálták volna. A légióban senki sem
                        felesleges. Ponson őrmester nagyon kedveli. Az udvari bohóca Citrom. Tirone
                        megkeresi Laverborgot az ebédidő alatt. Hallotta-e, hogy pár napon belül
                        megkezdődik az offenzíva a Tafilalet ellen? Itt lejjebb tőlünk. Tigmartnál
                        lesz a jobbszárny bázisa, a legnagyobb üteg. - Honnan tudják? - kérdezi.
                        Laverborg. - Nem értem - mondja Tirone -, de ezek itt mindent tudnak. Ezzel
                        a hülye Citrommal játszanak össze. Több levelet kaptak Európából, amelyben
                        megszökött légionisták dicsérik a caidot. Ők meg akarják támadni az ütközet
                        napján Tigmartnál az üteget hogy a caid bevonulhasson és jutalmul segít majd
                        rajtuk, hogy hazakerüljenek, vagy letelepedjenek a Tafilaletben. Megígérte
                        nekik egy kém útján. Tigmart erről az oldalról nem számít veszélyre. Könnyen
                        meglepheti párszáz ember.</p>
				<p>Laverborg megborzadt. Mindezt ő már tudta Lorenztől. Elmondta Tirone-nak a
                        levelek történetét. Hogy vele is akartak íratni ilyen levelet. Hogy a
                        foglyokat lelövik a Tafilaletben, és más viszi át Európába a leveleket.
                        Persze ezeket nem lehet itt meggyőzni, mert mindnyájan cafardba estek.
                        Feljelenteni sem lehet őket. Nincs bizonyíték, és Ponson fellépése csak
                        siettetné a lázadást. Az őrültséget meg kell akadályozni, és meg kell
                        akadályozni azt is, hogy erről a pontról oldalba támadják Tigmartot. A
                        francia gyarmati hadseregnél nem jobb a caid sem. Csak áldozataik
                        pusztulnak. Itt a katonák, ott a caid érdekében fanatizált felkelők. - Mit
                        csináljunk? - kérdezi Tirone. - Van egypár megbízható emberem - mondja
                        Laverborg -, David, Bert, Jott, és talán magában is megbízhatom, Tirone. -
                        Azt hiszem megpróbálhatja - felelte az öreg. - Látszólag belemegyünk a
                        tervbe, azután gépfegyverekkel megszálljuk az erőd falát, és sakkban tartjuk
                        őket. Addig talán még néhány józan embert megnyerünk a tervnek. Hogy akarnak
                        a lázadók fegyvert szerezni? - A hülye Citrom - feleli Tirone - velük van,
                        és ha elfoglalják az erődudvart, átadja nekik a raktár kulcsát. - Helyes -
                        mondja Laverborg -, ezt a Citromot magára bízom. - Rendben van, - mondja
                        Tirone -, de itt valami ötmillió fontról is suttognak. Ami a közelben az Ued
                        medrében van elrejtve. - Erről is tudok - bólogatott Laverborg. - Nagyon
                        veszélyes hurkot dobtak a hadsereg nyakába, és ha nem tudunk innen
                        kiszabadulni vagy telefonálni, akkor komoly baj lesz. Csak az a reményem,
                        hogy Lorenz valami módon felépül a sebéből.</p>
				<p>Füttyszó hallatszott, és mindenki megragadta a csákányát.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Citrom eltűnt. Mindenfelé keresték, hiába. A táborban nyugtalanság lett úrrá.
                        Az emberek összesúgtak. Hiába csapott folyton közéjük a bikacsök. A kövekkel
                        megrakott teherautók dübörögtek. Tirone Laverborg mellé jutott csákányával,
                        és odasúgta: - Ahmed is velünk van, a kövér Burgert is megnyertem. Jott
                        beszélt Kolseff-fel. Számíthatunk rá. Azt ígértem neki, hogy ha leverjük a
                        lázadást, mi megyünk el a platináért. Csak azért csatlakoztak hozzánk, mert
                        félnek, hogy a platinát a többiek szerzik meg. Ha üt az óra, valamennyien
                        engedelmeskedünk a maga parancsának... Jaj!</p>
				<p>A bikacsök háromszor lesújtott rá és egyszer Laverborgra. Toutrel állt
                        mögöttük. Mielőtt újra lesújthatott volna Laverborgra, David ugrott oda, és
                        az ütés őt találta.</p>
				<p>- Ezt a gazembert figyelem! - ordította David. - Ez mindig beszélget! De most
                        majd megtanítalak! Az egész teherautót egyedül rakod fel! Előre, mars! És
                        úgy rúgott bele Laverborgba, hogy a lejtő egy részét gurulva tette meg, igaz
                        ugyan hogy a rúgás megmentette a másodszor is lesújtó bikacsöktől. A kőbánya
                        alján egy sziklaalom mögött állt a teherautó. Már megrakva. Erről persze a
                        káplár nem tudhatott.</p>
				<p>- Most üljön le, lovaskapitány úr. Húsz perc időnk van. Tessék a kulacs és a
                        cigaretta. Azt hiszem, két nap múlva itt egészen másképp lesz. Az nagyon is
                        jó ötlet a gépfegyverekkel... A régi harmadik század emberei. Kolseff, Ahmed
                        és a többi őr kitűnően verekszenek és valamennyien velünk vannak... A
                        szamarak a platinát féltik... Ja, igaz, nem tűnt fel kapitány úrnak, hogy ez
                        a Citrom nincs sehol?... Utoljára én találkoztam szegénnyel... Este éppen
                        megszöktem, hogy egy kicsit az oázisba menjek, és mondta, hogy ő is velem
                        jön... Azután az öreg Davidnak nyitva volt a szeme... Tudja, hogy ez a
                        csúnyán megboldogult Citrom nem is volt olyan bolond? Egy kicsit direkt
                        elfordultam tőle, és akkor kivette a rohamkését... Éppen itt, a kőbányánál
                        jártunk... Csak meg ne találják... Ott a felső részen értem el. Nem is hinné
                        hogy az a fickó milyen erős volt... Igaz, hogy a sovány Davidból sem látszik
                        ki, hogy négy hadjáratot harcolt végig, de ha nem számítok rá, akkor végez
                        velem. Csak éppen elkaphattam a csuklóját, különben már bennem lett volna a
                        kés. Ötvenkét embert ölt meg ez a fiú. Találtam nála egy leltárt. Nagyon
                        pedáns ember volt, isten nyugtassa. Ez mindent felírt. Kit, hol, mikor és
                        hogyan. Persze elégettem a jegyzeteit... Nagyon érdekes dolog, nem is
                        szabó... Valami Ranat doktorral járt az egyetemre, és orvosnak készült... Ez
                        a Ranat doktor a világon a legnagyobb gazember lehet... Ez meg egy Muhat
                        nevű csinálta az egész balhét a platinával, és Citrom volt a légiónál a
                        kémük. És ő magának akarta az egész platinát, ez a Citrom, igazi nevén
                        doktor Marbourgh. Micsoda színész boldogult meg benne... Ez a Ranat meg
                        valami király. És ebből a szegény Citromból nagy úr lett volna, ha az arabok
                        bevonulnak Colomb-Bécharba, és a fegyencek nekimennek Figmert-nek. Mert itt
                        is ő kezdte a cafardban szenvedő katonák között a lázadást... Különben az
                        őrök között fizetett kémek is vannak. Nagyon ügyesen lett volna megcsinálva.
                        Most már menjünk vissza. A cigarettákat tegye el... Ne féljen, felírom. A
                        Citrom már jó helyen van. Csak ki ne ássák nekem.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Laverborgot üldözte a balszerencse. Minden pillanat kínszenvedés volt a
                        számára. Tudta, hogy valahogy ki kell jutnia. Ezer és ezer honfitársának az
                        élete múlt azon, hogy kijusson. Már úgy volt, hogy David az egyik teherautón
                        elrejti, és egy órával előbb váratlanul megtaláltak néhány cigarettát a
                        zsebében, mikor átkutatták a foglyokat. A zuhogó bikacsök nem is fájt. De
                        egy nap! Egy nap áristom! Tizenkét órát elveszít, mikor perceken múlhat
                        minden. Az volt a terve, hogy a schott mögött táborozó szahariánokhoz megy.
                        Órák alatt elintézhetne mindent.</p>
				<p>...Belökték a nedves cellába. Egy ember feküdt ott a kövön. Megismerte. Ez
                        az, aki mellette összeesett, akiről úgy rémlett, hogy már látta valahol.
                        Megfogta a kezét a szerencsétlennek. Tüzelt. Nagy láza lehetett.
                        Érzéketlenül feküdt az éles kavicson. Félig önkívületben. Szegény... kész
                        volt.</p>
				<p>- Ki van itt? - kérdezte elhalóan.</p>
				<p>- Laverborg... kíván valamit?</p>
				<p>- Itasson... meg.</p>
				<p>Miközben az üveget a szájához tartotta, újra jól látta az arcát. Az erődudvar
                        egy lámpája bevilágított a kis ablakon. Hol látta ezt a szemet?... Azután
                        valami dermedtséget érzett. Ez a szem... őrá hasonlít! Ezért tűnt
                        ismerősnek. A Toulet-k egyenesvonalú, jellegzetes orra! És a homlok! Az öreg
                        marsallnak volt ilyen homloka! Melléje guggolt.</p>
				<p>- Hogy hívják magát?</p>
				<p>- Duncan.</p>
				<p>Duncan! Lehetséges, hogy ez az ember?...</p>
				<p>- Nem ismerte a Toulet családot?</p>
				<p>- Ó, Toulet... - csak ennyit mondott, és lehunyta a szemét. Majd másfél perc
                        múlva újra így szólt - Toulet... kapitány...</p>
				<p>- Maga ismerte Toulet kapitányt? - kérdezte Toulet.</p>
				<p>- A... testvérem.</p>
				<p>Percekig nagy csend volt. A testvére! Milyen iszonyatos véletlen. Laura
                        Duncannek a fia. Az édestestvére, akit sohasem ismert. Nem akarta a
                        haldoklót felizgatni azzal, hogy leleplezi magát. Végigmosta a forró arcot
                        egy kis vízzel, és az ölébe vette Duncan fejét.</p>
				<p>- Mi a másik neve?</p>
				<p>- Oliver... Oliver Duncan... Csúnyán halok meg, de megérdemlem. Nem tudja,
                        hogy milyen iszonyú terhet... viszek magammal a sírba. De... én igazán...
                        csak gyenge báb... csak eszköz voltam.</p>
				<p>Sokáig hallgattak. Azután a haldokló felkönyökölt Laverborg térdére.</p>
				<p>- Támasszon meg... úgy... köszönöm. Azt hiszem... valami belső vérzésem...
                        lehet. Uram maga talán kijut még innen valaha, hogyha nem jut ki, írja meg
                        valakinek... El kell hogy mondjam... pedig nincs már erőm...</p>
				<p>- Akkor ne beszéljen. Feküdjön nyugodtan, talán jobban lesz.</p>
				<p>- Nem leszek már jobban. Hála istennek, nem leszek már jobban. De ez így van
                        rendjén. Nagyon megbűnhődtem... mert megöltem egy ártatlan embert...
                        Megöltem és a sírba juttattam. Toulet kapitányt, a testvéremet!</p>
				<p>Toulet nagyot sóhajtott. Rátette kezét a tüzelő homlokra. Ez hát a rejtély
                        megfejtése?</p>
				<p>- Én nem tehettem róla... Mikor nem voltam ilyen csontváz sovány, nagyon
                        hasonlítottam a fivéremre. Ezt észrevették... akiknek szükségük volt rám...
                        Hónapokig tanítottak Londonban, azután Franciaországban, és egypár helyen
                        szerepeltem, mint Toulet... Szegény voltam, könnyelmű voltam, pénzt adtak...
                        Desposlin, aki a húgomat adoptálta, ő és Emmy húgom...</p>
				<p>Felvillant előtte a leány képe. Szóval Desposlin Emmy is a testvére volt.
                        Igen, a homlok, az orr, a szem. Persze a marsall bizonyára adoptáltatta az
                        ügyvéddel, és Desposlin mint a leányát szerepeltette. Egész közel hajolt a
                        haldoklóhoz, aki suttogva gyónt.</p>
				<p>- Ranat doktor... Mikor én jöttem az aktatáskával... az inas ablaka előtt...
                        és Toulet aláírását gyakoroltam hónapokig... Azután el kellett tűnnöm. Emmy
                        azt mondta, hogy Ranatban bízhatom...</p>
				<p>Az egész történet lassan kibontakozott. Toulet iszonyodva hallgatta.</p>
				<p>- Ranat meg akart operálni, hogy felismerhetetlen legyen az arcom...
                        Kozmetikai műtét... Az orromat és a számat... Nem hagytam, megszöktem... és
                        féltem nagyon, hogy elfognak. Légió... Sidi-bel-Abbesben kiképeztek, szökni
                        próbáltam, idekerültem... és most meghalok. Én sohasem tudtam, hogy
                        valójában mire használnak fel... Azt hittem, hogy csak lopás. Később, mikor
                        megtudtam... szörnyű volt... Ő meghalt... sohasem bocsáthat meg nekem...</p>
				<p>Csend volt. Az őr szuronya látszott egy pillanatra az ablak előtt. Ide
                        hallatszott a hiénák kacagása. Megtörölte a lázas homlokot, és csendesen
                        mondta:</p>
				<p>- Ő megbocsátott magának, Duncan. Higgye el, egészen biztos, hogy ő
                        megbocsátott. Maga levezekelte a bűnét. Sokszorosan levezekelte.</p>
				<p>- Itt a zsebemben... írások. Lelepleztem mindenkit... Sikerült elrejtenem...
                        Vegye magához. Minden benne van... Juttassa el... Hogy megbűnhődjenek...
                        Ó!...</p>
				<p>Hajnalodott. Duncan nem is sejtette, hogy a testvére ölében hal meg.</p>
				<milestone n="3" unit="endSubChapter"/>
			</div>
			<div type="chapter">
				<head>Az utolsó felvonás</head>
				<milestone n="1" unit="startSubChapter"/>
				<p rend="head">I.</p>
				<p>Avisóval érintkeztek. Laverborg megmondta Davidnak, amit akart. David
                        továbbadta Bergnek, és így vándorolt a terv Kolseffen keresztül egész
                        Ahmedig, aki Burgerrel állt őrt a főkapunál. Az őrök közül két breton és a
                        fegyencek közül egy angol és egy lezüllött hajdani francia tiszt őrizték meg
                        annyira a józanságukat, hogy csatlakoztak az összeesküvéshez. Az
                        összeesküvőknek nem volt könnyű a helyzetük. Kevesen voltak, tehát erővel
                        nem fojthatták el a zendülést, csak csellel. Az őrség többsége a zendülők
                        pártjára áll. Hiszen itt őrnek lenni is szigorú büntetés volt. Még a
                        kapitányt is büntetésből helyezték ide parancsnoknak. De a kapitány és az
                        őrmester személyére, hű embereikre nem számíthattak. Nem közölhettek velük a
                        zendülésről semmit. Ostobák voltak. Az őrmester alarmot fúvatott volna, és
                        ügyetlen erélyeskedéssel a zendülők malmára hajtotta volna a vizet. Mindezt
                        megbeszélte Laverborg Daviddal, aki az összekötő tisztje volt. Elhatározták,
                        hogy a zendülés első stádiumában látszólag csatlakoznak a lázadókhoz. Egy
                        órával előbb Ahmed és Kolseff két gépfegyverrel megszállják a főépületet, a
                        kapunál és az irodaablaknál. Jott, David és Berg két gépfegyverrel
                        elhelyezkedtek a főkapunál. Tirone Burgerrel lezárja kívülről a főkaput, egy
                        gépfegyverrel állást foglal az erőd falai előtt, és aki megjelenik a
                        mellvéden, azt lelövik. Cochran az angol és Sieyés, a hajdani tiszt már a
                        lázadás előtt az utolsó gépfegyverrel megszállják a raktár bejáratát. A
                        zendülők az udvar közepén így kereszttűzbe kerülnek és sakkban tartják őket,
                        amíg segítség jön. Segítséget, ha másképp nem lehet akkor a reflektor révén
                        fognak szerezni. De Bu Malemet nem szabad magukra vonni. Mindenki tudta,
                        hogy bármelyikük hibázik, valamennyien elvesztek. Ha a zendülők bejutnak a
                        raktárba és fegyvereket szereznek ha elfoglalják a főépületet, és biztos
                        fedezék mögül harcolhatnak, vagy kijutnak az erődből, és nyakukra hozhatják
                        a segítséget.</p>
				<p>A terv az volt, ahogy Lorenz mesélte Laverborgnak, hogy Bu Malemből sietnek
                        majd leverni a lázadást, ezalatt a Tafilaletből megrohanják Bu Malemet,
                        amely így szinte védtelen lesz. Ha Lorenz nem értesítette idejében a
                        központot, akkor ez a katasztrófa bekövetkezhet. A közelben sehol sem volt
                        katonai erőd. Csak a schotton túl a szahariánok. Ezeket este, ha
                        reflektorral morzejeleket adna le, segítségül lehet hívni. Néhány óra alatt
                        ideérnek a sós mocsár ösvényein keresztül. A szomszéd Colomb-Béchar oázisban
                        ötven műszaki katona dolgozott a távíró- és a telefon-összeköttetés
                        felállításán. Talán ezeket is bele lehetne vonni a dologba mondta David.
                        Laverborg gondolkozott... Közben feltűnt a káplár, és David durván hajszolta
                        vissza foglyát a kőbányába. Így álltak a dolgok október negyedikén, egy
                        nappal a lázadás és két nappal a tafilaleti nagy offenzíva előtt.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>A colomb-béchari műszaki osztaghoz egy poros, sovány, holtra fáradt ember
                        támolygott be arab ruhában.</p>
				<p>- A parancsnokkal akarok beszélni - mondta s miután látta, hogy a kis osztag
                        káplárja megvetően végigméri, ráordított: - Maga barom! Haditörvényszék elé
                        állíttatom, ha azonnal nem vezet a parancsnok elé. Egy szót se merjen
                        kérdezni. Takarodjon!</p>
				<p>A káplár újra végignézett rajta azután nyelt egyet, és eltűnt a hatalmas
                        sátor belsejében. A sátor középső póznájából mindenféle drótok, vasrudak
                        álltak ki, és a távoli pálmákon szerelte a legénység a huzalokat. Egy
                        kapitány lépett ki álmosan, dühös arccal. Éppen rá akart szólni durván a
                        goromba látogatóra, de ez megragadta a kapitányt a karjánál, félrehúzta, és
                        mutatott valamit.</p>
				<p>- Lorenz százados vagyok. A titkosszolgálattól. Az itteni hadsereg léte múlik
                        azon, hogy ön közvetlen telefonkapcsolást tudjon találni a főhadiszállással
                        és onnan Párizsba, a hadügyminisztériummal.</p>
				<p>A kapitány azonnal nagyon készséges lett. Szinte haptákba áll.</p>
				<p>- Megpróbálhatom, százados úr, talán sikerül. Bu Malemnek van közvetlen
                        vonala a főhadiszállással, és Bu Malemet esetleg megkapjuk. Ez a vonal még
                        nincs teljesen készen, de lehet, hogy meg tudjuk nyitni Bu Malemig. Halló,
                        Marcel! Bu Malemet, sürgősen! A sátorban várom. Jöjjön, százados úr.</p>
				<p>Az a kis csontlapocska, amit ez a holtfáradt ember mutatott, csodálatos
                        hatást gyakorolt. A sátorban az elgyötört férfi feketét ivott, és egyik
                        cigarettát a másik után szívta. Bu Malem jelentkezett. A titkosszolgálat
                        tisztje rövid parancsokat adott: a teljes front összeomlásáról van szó.
                        Mindennél sürgősebb. Döntő információ!... Bu Malem megpróbálja... Újabb
                        cigaretták.</p>
				<p>- Rendelkezésemre tud ön bocsátani két tevét és egy megbízható vezetőt? Át
                        kell mennem a schotton.</p>
				<p>- Nem rendelkezem ilyennel, de természetesen meglesz. Hé, sergeant!...
                        Figyelj, részeges disznó! Két teve és egy megbízható vezető a sátor előtt
                        legyen tizenöt perc múlva.</p>
				<p>- Az nagyon rövid idő, mon commandant.</p>
				<p>- Nagyon rövid? Akkor nyolc perc múlva, mert különben kiköttetlek en
                        crapudine! Allors! March!</p>
				<p>Marokkó jelentkezett. A kém egész testében remegett, és hideg verejték ült ki
                        a homlokára. Rekedten ordította a kagylóba.</p>
				<p>- Lorenz százados! Életbevágóan Párizst! Hadügyminisztert vagy az
                        államtitkárját! Huszonnégy órán belül megsemmisül az itteni hadsereg, ha
                        nem beszélhetek. Nem mondhatok semmit! Önt teszem felelőssé, ha bármiért is
                        késlelteti a kapcsolást! Önt teszem felelőssé azért is, hogy senki se
                        hallgassa le a beszélgetést! Minden más kapcsolás megszakítandó!</p>
				<p>Újabb cigaretta. És végre! A zúgó vonalon át egy halvány hang. Bu Malemen
                        keresztül Colomb-Béchar jelentkezett a francia hadügyben. A másfél órán
                        keresztül, amíg a kapcsolást jelezték, mindenki az államtitkár szobájába
                        gyűlt. Ott volt a francia hadsereg vezérkari főnöke, Lauyanel százados, La
                        Motte táborszernagy. Az egész épületet bejárta a hír: Lorenz él! Az
                        eltűntnek hitt százados jelentkezik egy távoli oázisból. Azután az
                        államtitkár beszél. Majd hallgat. Elsápad és leül a székre, mintha
                        elerőtlenedne a lába. Azután remegő hangon szólal meg:</p>
				<p>- Ha ez igaz, Lorenz, akkor maga a legügyesebb katona, aki valaha a világon
                        élt. Ide hallgasson: addig is, amíg intézkedem, rendelkezzék az én nevemben
                        azonnal és a legjobb belátása szerint. Hová?... Rendben van. A szahariánok
                        számára utasítás megy Colomb-Bécharba... Igen! Bu Malemet értesítem
                        azonnal. Hogy?... Szóval írom: Bu Malemből semmiféle vészjelre ne hagyják el
                        az erődöt. Diktálja be, kérem, azoknak a tiszteknek a nevét... De hisz ez
                        gazság! Ez szörnyű!... - Az államtitkár írt. - Azonnal intézkedem. Hogy? Jó.
                        Küldje azt a kapitányt a telefonhoz... Ön Lenormand műszaki kapitány? Itt a
                        hadügyi államtitkár. Kérem, mindenben vesse alá magát Lorenz százados
                        parancsainak, még akkor is, ha ezek az eddig kapott parancsaival
                        ellenkeznének. Megértette?... Adja vissza a kagylót a századosnak. Halló,
                        Lorenz! Egy percet se veszítsen! Hiszek magának! Sok szerencsét!</p>
				<p>Letette a kagylót. A szobában olyan csend volt, mintha nem is nyolc-tíz ember
                        tartózkodna bent, hanem üres lenne.</p>
				<p>- Lauyanel százados úr! Különrepülőgépen indul a főhadiszállásra azonnal.
                        Utasítása a következő...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>- A tevék, commandant.</p>
				<p>- Megértett mindent, Lenormand kapitány?</p>
				<p>- Parancsára.</p>
				<p>- Köszönöm. Viszontlátásra. - A kis, sovány Lorenz eltávozott. Ahogy
                        felkapott a vezető mellé a tevére, furcsa, barna színű fellegek látszottak
                        az ég alján. Homok.</p>
				<p>- Harmattán lesz, uram...</p>
				<p>- És ha mennykövek zuhognak! Vezess a schotton át. A sivatagi rumikhoz
                        megyek.</p>
				<p>- Uram! Ne hívd ki magad ellen a halált.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>Tölcsérben kavargott a por a forró sirokkóban. A tevék köhögtek és dobálták
                        magukat. A két utasnak szeme, torka, füle tele lett homokkal. Fuldokolva
                        ügettek az égő napon. A sovány ember elszántságát nem rendítette meg semmi.
                        A vezető pedig tudta, hogy a bolond rumiktól mindenkit őrizzen meg az ég. A
                        nap izzó, vörös folttá homályosodott a porfátylak mögött. A testüket csípte
                        a por, és a forró, tűhegynyi szemecskék görcsös ingert kiváltva rakódtak le
                        a tüdőbe. A harmattán pedig zizegve, zúgva kavargott, forgott, szállongott
                        fölöttük.</p>
				<p>A sirokkó este sem állt el. Távolról fehér csillogással feltűnt a hatalmas
                        schott, a sós iszap, amelyen, ha egy lépéssel elvétik a keskeny ösvényt
                        akkor ember, állat másodpercek alatt tűnik el a feneketlen, hideg sárban.
                        Itt megpihentek. A tevét a szél ellen fordították, és a teve mellett a
                        földre borultak, arcuk alatt üreget formálva a homokban. A tüdő ettől
                        megnyugszik. Tizenöt perc múlva mentek tovább, szemben a széllel. Azután
                        elérték a schottot. Mint egy beláthatatlan jéglap, rejtelmesen csillogott a
                        holdfényben. Itt le kellett szállni a nyeregből, mert ha az állat egyet
                        ugrik félre a keskeny gázlóról, akkor menthetetlenül elveszett, utasával
                        együtt. Elöl ment a vezető. Sokszor percekre elvakította a por. A rumi
                        fuldokolva köhögött. Csak gebedne meg, akkor visszafordulhatna, háttal a
                        Ghut gonosz leheletének. A sós mocsár rothadó algákra emlékeztető bűze
                        felkavarta a gyomrukat. A tevéket alig lehetett kötőféken tartani. Döngött
                        az oldaluk a rúgásoktól. A por zörrenve kísérteties zajjal siklott végig a
                        kemény sórétegen. Állati csontokra léptek az ösvényen. A harmattán bántó,
                        rövid füttyökkel suhant el a fülük mellett, és úgy hallatszott, mint
                        eltévedt puskagolyók sivítása. A két alak lihegve, kimerülten, szánalmasan
                        kecmergett az óriási, tónak látszó, holdfényes schott keskeny ösvényén. És
                        mennél beljebb értek, a rothadás ammóniákos bűze annál súlyosabb, sűrűbb
                        köddel ült rajtuk. Lorenznek az volt az érzése, hogy a vezető már régen
                        eltévedt és nyomban elmerülnek. Már érezte a jeges mocsár undok, híg ízét a
                        szájában... Nem tudta, mióta mennek...</p>
				<p>Azután túl voltak a schotton. A vezető arcra borulva imádkozott. A harmattán
                        elmúlt, és távol tábortűz fénye látszott. Lorenz már nem törődött a
                        vezetőjével, a holtfáradt tevét kétségbeesett galoppban hajszolta. Ököllel
                        verte az állat fejét, ha kirúgott. A tábortűz egyre nagyobb lett.
                        Kibontakozott előtte a szahariántábor. Leugrott a tevéről. Skarlátköpenyes
                        alakok siettek feléje.</p>
				<p>- Lorenz századost jelentsétek azonnal a parancsnoknak!</p>
				<p>Döbbenten nézték a porral belepett, tántorgó alakot. Valaki ment a
                        parancsnokért. Egy kapitány jött.</p>
				<p>- Sürgős parancsot hozok! Lorenz vagyok, a titkosszolgálattól.</p>
				<p>A parancsnok végignézte figyelmesen, tetőtől talpig, azután így szólt:</p>
				<p>- Maga Leon Toulet degradált tiszt. Letartóztatom.</p>
				<p>Donald kapitány állt előtte. Aki valamikor a legjobb barátja volt.</p>
				<p>- Maga szökött fegyenc!</p>
				<p>- Ne törődjék azzal, hogy ki vagyok! Ha most elfogat, azért keservesen fog
                        felelni. Colomb-Bécharban az államtitkár utasításai várják. Kérem, vezessen
                        valahová, ahol négyszemközt beszélhetünk.</p>
				<p>Tíz perc múlva felharsant a trombita.</p>
				<p>Alarm!</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>Látszólag ugyanolyan délelőtt volt, mint a többi. A foglyok a kőbányákban és
                        útépítésnél dolgoztak. Ponson őrmester ingujjban ült az irodában, a fogát
                        piszkálta, és egy katonai térképet nézett a szemközti falon. Két őr a
                        raktárban kiselejtezett ruhákat kötött batyuba. A kapitány lefüggönyzött
                        szobájában feküdt, egy illusztrált lap volt az arcára borítva, és aludt.</p>
				<p>Dél felé járt az idő, mikor a káplár csodálkozva vette észre, hogy az egyik
                        légionista eldobja a csákányt, cigarettát vesz elő, és rágyújt. Oda akart
                        sietni a disznó gazemberhez, de ebben a pillanatban valaki elvette tőle a
                        bikacsököt, és agyonverte. Nem egyszerre. A körben álló fegyencek hurrázása
                        közben addig verte Toutrelt a bikacsökkel, amíg minden csontját össze nem
                        törte. Az öt megbízhatatlan őrt másodpercek alatt szinte széttépték. A
                        teherautót kövekkel és sofőrrel együtt ledobták a mélybe. A többi őr
                        igyekezett fegyvert juttatni a raboknak. Bajonette-t, revolvert, bikacsököt
                        osztottak szét. Távolról hurrá kiáltás hallatszott. Az úton dolgozó rabok is
                        visszafelé hömpölyögtek. A kőbánya aljánál összekeveredtek a többiekkel.</p>
				<p>Ezalatt az erőd belsejében a következők történtek. Cochran és Sieyés
                        beugrottak a raktárba, az egyik őrt fejbe verték egy kővel, a másikat mind a
                        ketten egyszerre ragadták meg, és ártalmatlanná tették. Jott, David és Berg
                        már hurcolták ki a gépfegyvereket. Jott teletömte a zsebeit töltényekkel, és
                        egy revolvert vett magához. Ponson őrmester riadtan ment az ablakhoz és
                        csodálkozva látta, hogy a muníciósládákat és a gépfegyvereket hurcolják ki.
                        Éppen tenni akart valamit mikor Ahmed úgy ütötte fejbe hátulról, hogy
                        elájult. A kapitány hallott valami zajt azután kopogtak az ajtaján. Négy
                        breton lépett be. Mielőtt bármit is tehetett volna, felpofozták és
                        megkötözték. Előírásszerű pontossággal zajlott le minden. Most jöttek be a
                        zendülők a kapun, ahol David és a többiek élénk hurrázással fogadták őket.
                        Percekig tartott amíg valamennyien beértek, az udvar közepére torlódtak és
                        gyűlést rögtönöztek. Egy kétméteres olasz csontváz vitte a szót. Közben
                        Tirone és Burger becsukták kívülről a kaput. David, Jott és Berg
                        elhelyezkedtek a gépfegyver körül. Nem tűnt fel senkinek. Valamennyien a
                        főépület felé rohantak, halált ordítva a kapitányra és az őrmesterre. A kapu
                        zárva volt. Ostromolni kezdték. - Ez így nem jó lesz - mondta David. -
                        Menjünk fel mi is a mellvédre, a kaput onnan is meg tudjuk védeni, viszont
                        itt darabokra tépnek minket evvel az egy szál gépfegyverrel. - Elindultak a
                        mellvéd lépcsőjén. Közben a rabok betörték a kaput, de rémült ordítással
                        hátráltak vissza, mert az irodaablakból és a lépcsőházból ropogni kezdtek a
                        gépfegyverek. Egy perc alatt csomókban vergődtek a földön az első sorokban
                        állók. A tömeg elindult a főkapu felé, de onnan is kaszálni kezdett a
                        géppuska, úgyhogy üvöltve és gyérülve húzódtak hátra. - Most fel a
                        mellvédre! - kiáltotta Berg, mert látszott, hogy meg fogják rohanni a kaput.
                        A hatalmas olasz egy óriási rúddal rohant feléjük. - Hopp! - kiáltotta Jott,
                        tüzelt, és az olasz rohanása egy bukfencben ért véget. Lassan vonultak fel a
                        lépcsőn, és tüzeltek.</p>
				<p>Sebesültek és haldoklók borították a földet. Utolsónak Jott ugrott fel a
                        mellvédre. A zendülők szabadon hagyták az erődudvar elejét, és csak most
                        vetették rá magukat a raktárépület pincelejáratára. Cochran és Sieyés a
                        betört ajtó mögül közéjük lőtt a géppuskával és egy automata revolverrel.
                        Kegyetlen pusztítást végzett eddig a harc. A zendülők teljesen az erőd
                        hátterébe szorultak. Itt a főépület fedezte őket. Tanácskozni kezdtek.
                        Segítséget kell hozni a Tafilaletből! Ha egymás hátára állnak, akkor a
                        mellvéden keresztül lemászhatnak a falról a túlsó oldalra. Egy, kettő,
                        három, négy, öt... Az eleven létrán egymás után értek fel. Most szólt közbe
                        Tirone és Burger az erődön kívül elhelyezett gépfegyver mögül. Egyszer
                        végiglőtték a falat, és az öt ember lezuhant a mellvédről. Hörgés és
                        ordítozás pokoli zaja töltötte be az erődöt.</p>
				<p>Ponson magához tért. A feje zúgott. Az óriás, mozdulatlan Ahmed állt az
                        ablakban egy gépfegyverrel. Mellette Kolseff parizert evett. A parizert az
                        őrmester fiókjában találta. Ugyanonnan került elő a pálinka és cigaretta is,
                        mindez a gépfegyver mellett állt az ablakon.</p>
				<p>- Kutyák! - kiáltott az őrmester. Az oldaltáskájához kapott, és csodálkozva
                        érezte, hogy a revolvere nála van. Kirántotta.</p>
				<p>- Csak tegye vissza azt a revolvert - mondta Kolseff. - Lázadás van, és
                        egyelőre mi védjük magát. - Az őrmester lenézett az ablakon. Visszarettent
                        az eléje táruló vérfürdőtől, testek borították az udvart. Nagyot húzott a
                        pálinkásüvegből, azután ráordított Kolseffre:</p>
				<p>- Magyarázzon el mindent, maga disznó! És hogy jön ahhoz, hogy megzabálja az
                        én parizeremet?!</p>
				<p>Kolseff levágott neki is egy darabot, és hosszabb elbeszélésbe fogott. Lent
                        néha megszólalt valamelyik gépfegyver. Az őrmester dörmögött:</p>
				<p>- Előbb is szólhattak volna. Hm... ügyesen volt csinálva. A kapitányt
                        mindenesetre el kell oldozni. Képzelem, hogy fog lármázni az a hülye. -
                        Bement a másik szobába. A kapitány megkötözve feküdt a díványon, két breton
                        a hasán ült és likőrt ivott. A másik két breton az őrmesterre szegezte a
                        szuronyát. Azért rövidesen tisztázták a helyzetet, és Ponson eloldozta a
                        kapitányt. Ha máshol lettek volna, akkor bizonyára avval a szörnyű átokkal
                        kezdte volna a kapitány, hogy: “Ezért valamennyien Colomb-Bécharba
                        kerültök!” Miután azonban jelenleg ott voltak, nem talált kellő szörnyű
                        fenyegetést a számukra. Különben az okos őrmester félrehívta, és meggyőzte
                        róla, hogy jobb, ha hallgat.</p>
				<p>- Nézze, mon commandant. Ezek itt egypáran leverték a lázadást, ha jó arcot
                        vágunk az erőszakoskodásaikhoz, akkor végül úgy fest majd a dolog, hogy mi
                        intéztük ilyen ügyesen az egészet... Esetleg becsületrend lesz a vége.
                        Néhány pofont és két üveg likőrt megér. Legokosabb ha helyeslünk mindent,
                        amit tettek és átvesszük az irányítást...</p>
				<p>Ugyanekkor az összes gépfegyver megszólalt. A lázadók általános rohamra
                        indultak a mellvéd ellen. Jott szétcsapta a karját, és hátrafelé lezuhant a
                        mellvédről. - Négy... - mondta David, és egy vörös szakállú embert, aki a
                        gépfegyvertűzön át már elérte az állásukat, fejbe vágott a puskatussal. A
                        maroknyi összeesküvő csapat azonban jól látta, hogy végül is a túlerő győzni
                        fog. Ha feljutnak a mellvédre, vége mindennek... Egyszerre kinyílt a kapu.
                        Éles vezényszó hallatszott: - En joue... feu! - Egymás után három sortűz
                        ropogott. Éppen idejében. Lenormand kapitány érkezett az ötven emberével. A
                        lázadók riadtan menekültek az épület mögé. David és Berg is beleszóltak a
                        gépfegyverrel. Így már remélhették, hogy visszatartják a támadókat. Este
                        lett... Szörnyű volt, hogy a sebesülteken nem lehetett segíteni. Ott
                        véreztek el az udvaron, iszonyú nyöszörgésekkel. A forróságban fojtogatott a
                        vér szaga. Most Laverborg utasítása szerint kihozták a fényszórót, és Berg
                        fényjeleket adott le. S.O.S., S.O.S... Bu Malem látta a fényjeleket. De már
                        akkor kezükben volt a távirat, hogy a legsürgősebb segélykérésre se hagyják
                        el az erődöt. Ugyanekkor Barud el Mansur kiadta a parancsot: megkezdeni a
                        támadást Bu Malemnél. Biztosra vette, hogy a fényjelekre az erődből erős
                        csapatot küldenek ki, és arra is számított, hogy emberei a lázadókat
                        ráviszik Tigmartra. Ez a két csapás megsemmisítette volna a franciák egyik
                        szárnyát. Bu Malem azonban készen várta a támadást, és Tigmartnál erősen
                        állt az üteg, mert Citrom a kőbányában volt elásva, és a zendülőket
                        gépfegyverek tartották sakkban. Mindennek az volt az oka elsősorban, hogy
                        Barud el Mansur rettenthetetlen volt. Ezért az emberei nem merték jelenteni,
                        hogy a repülőtámadáskor elmenekültek a foglyok, köztük Lorenz is. Annyira
                        féltek Barud el Mansurtól, hogy épp az ellenkezőjét jelentették: a foglyokat
                        eltemette az égő lavina.</p>
				<p>- A fényjelek - mondta Toulet a mellette vágtató Donaldnak. - Azt akarom,
                        hogy ha én el is pusztulok, értesítsétek a szahariánokat. Minden percben
                        végezhetnek velük a lázadók.</p>
				<p>A század őrületes galoppban ügetett át a schotton.</p>
				<p>Már jött a nap a sivatag fölé, amikor az erődhöz értek. Egy perc alatt
                        félkörbe fejlődött a század egy része, lövésre kész fegyverekkel. A többiek
                        Donald százados vezetésével rohamlépésben, feltűzött szuronyokkal szállták
                        meg az erődöt. Közben szegény Cochran is fűbe harapott. Még az erős idegzetű
                        szahariánok is visszahőköltek a vértócsába halmozott emberhekatomba előtt.
                        Már alig nyöszörgött valaki. A lázadók bambán bámulták a szuronyerdőt. És
                        amikor elhangzott a kiáltás: “à terre!”, szolgaian a földre feküdtek. Távoli
                        ágyúlövés hallatszott. Bu Malemnél véres fejjel menekültek a caid emberei,
                        és Tigmart felől az üteg megsemmisítette a visszavonulókat. A lázadó rabokat
                        párosával bilincselték meg. A tetemek közt fáklyával kutattak a sebesültek
                        után. Karbolszaggal telt meg a levegő. A zendülés le volt verve, és amikor a
                        kapitány magyarázni kezdett valamit Donaldnak, a szaharián parancsnok
                        gyorsan leintette:</p>
				<p>- Mindent tudok, kérem. Száz embert itt hagyok. Nekem Lorenz százados úrral
                        még dolgom van.</p>
				<p>- De hiszen ez az ember...</p>
				<p>- Az államtitkár úr megbízottja. Magyarázni nincs idő. A mon commendement!...
                        Par fills de quiatre! En avante! March!</p>
				<p>- Szép kis hecc volt - mondta David elismeréssel, és éppen evett.</p>
				<milestone n="5" unit="endSubChapter"/>
			</div>
			<div type="chapter">
				<head>A becsületrend</head>
				<milestone n="1" unit="startSubChapter"/>
				<p rend="head">I.</p>
				<p>Barud el Mansur az újra felépített casba csúcsáról nézte messzelátón a távoli
                        füstcsomókat. A Bu Malem-i vereség nem volt döntő. Tudta jól, hogy még a
                        kezében van a játék. A hammadai ezred meg fog hátrálni. Bu Denibnél
                        Gilles... és az Ued felső folyásánál Furgon... Emmy Desposlin egy fotelben
                        ült. Rövid idő alatt nagyon lesoványodott. A háttal álló caidot orgyilkos
                        pillantásokkal nézte. A bejárat függönye mögött Muhat állt. Lent az oázisban
                        még egyre érkeztek a törzsfőnökök újabb csapatokkal. És Timbukton át
                        öszvérkaravánok hozták a muníciót. A Tafilalet védelme nem fontos. Támadó
                        háborút kezdtek. A francia offenzívából defenzíva lesz...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Ezen a reggelen még a harc megkezdése előtt Gilles kapitánynak jelentették,
                        hogy szahariánok érkeztek, és a parancsnok beszélni kíván vele. Gilles
                        kérette a parancsnok urat. Donald lépett be két szahariánnal.</p>
				<p>- A kardját kérem, kapitány úr. A foglyom. - Gilles-nek minden vér lement a
                        fejéből.</p>
				<p>- Ho... hogy... érti ezt...</p>
				<p>- Egy órán belül itt lesz az ön utódja. Ha nem akarja, hogy a katonák előtt
                        megvasaltassam adja át a kardját és kövessen. - Azután a ponyárja végével
                        rácsapott a kapitány jobbjára, mellyel a revolvert rántotta elő. - Nem,
                        kapitány! Ez túl egyszerű lenne. Amit tett, azért felelni fog.</p>
				<p>A pisztoly a földön feküdt. Gilles szó nélkül lecsatolta a kardját: -
                        Mehetünk, százados úr.</p>
				<p>És átadta a kardját.</p>
				<p>Ugyanez történt Furgonnal, az Ued folyásánál, és még vagy hat tiszttel azok
                        közül, akiket valami botlásért helyeztek át a sivatagba, és most el akarták
                        adni saját hadseregüket Barud el Mansurnak. Lauyanel százados közben
                        intézkedett, és minden feltűnés nélkül vették át a megüresedett helyeket új
                        tisztek.</p>
				<p>A Tafilalet menekülő emberekkel telt meg. A Tadla-vidéken sűrűn gomolygott a
                        puskaporfüst, és mire a hajnal eloszlatta és felszívta magába ezt a rossz
                        szagú ködöt, szétroncsolt emberi és állati tetemekkel volt beborítva
                        kilométerekre a föld. Ez a föld, amelynek már minden talpalatnyi homokján
                        öltek meg embert és szenvedtek kínhalált, ez talán sohasem fog megcsömörleni
                        a vértől és a kioltott élettől, amelynek talán sehol a világon nincs kisebb
                        értéke, mint ebben a világrésznyi, forró kemencében.</p>
				<p>A caid terve összeomlott, és ezzel a Tafilalet sorsa meg volt pecsételve.
                        Tankok és ágyútalpak gurultak előre a századok pusztító árként özönlöttek át
                        a hammadai sziklák ösvényein. Dübörgött a föld.</p>
				<p>A caid megszorította Muhat kezét, és csak annyit mondott: “Menj!” Muhat
                        összeszorított fogai megcsikordultak. Lehajtott fejjel kilépett a caid
                        szobájából. És ment. Barud el Mansur furcsa mosolygással nézett Emmyre.</p>
				<p>- Egy Fokker gépem áll kint a qsur mögötti mezőn. Utasítottam a pilótát hogy
                        vigye magát Rhodesiába. Onnan Londonba juthat. Nem hiszem, hogy az angolok
                        kiadják.</p>
				<p>- Ezt én mind tudom magam is. Azt mondja meg, hol van Oliver? Mit csinált az
                        öcsémmel?</p>
				<p>- Bármit csináltam volna vele, közölném magával. Nem mondhatok mást: egy
                        kozmetikai műtéttel el akartam változtatni az arcát, és megszökött.
                        Legutolsó értesülésem szerint beállt a légióba.</p>
				<p>Némán álltak egymással szemben. A caid csak mosolygott, és nagyon furcsa volt
                        az arca.</p>
				<p>- Már félórája szorongatja a revolvert a zsebében Emmy. Nem is tudtam, hogy
                        ilyen határozatlan. Kérem, én most elfordulok. Ha le akar lőni, csak rajta.
                        Mielőtt még észrevennék a gyilkosságot, a pilótám elindul magával. - Az
                        ablakhoz állt, háttal a leánynak, és szemeihez vette a távcsövet. Emmy egy
                        teljes percig nézte, és görcsösen szorította a revolver markolatát.</p>
				<p>Azután csendesen kiment. A caid még mindig nem fordult meg. Nemsokára
                        motorbúgást hallott.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>A Toulet-ügy újrafelvétele megtörtént. A zárt tárgyaláson csak a legmagasabb
                        katonai személyek vettek részt, de ezek megtöltötték a hallgatóság sorait. A
                        fontos államérdekekre való tekintettel, amelyekről a tárgyaláson
                        múlhatatlanul szó fog esni, a katonai törvényszék épületét jóformán
                        megszállta a katonaság, hogy avatatlan ember még közelébe se juthasson a
                        tárgyalóteremnek. A per egykori tanúit, elsősorban Toulet három legjobb
                        barátját, Lauyanelt, Du Garde-ot és az Afrikából hazarendelt kapitányt
                        megkérték, hogy állandóan tartózkodjanak a katonai törvényszék
                        épületében.</p>
				<p>A tárgyalás elején La Motte táborszernagy ismertette az iratokat. Az
                        Angliából beszerzett értesülések alapján kétségtelenül megállapították, hogy
                        az a civil, aki feltűnően hasonlít az elítélt Toulet kapitányra, név szerint
                        Duncan Oliver, azonos azzal az egyénnel, aki mulatókban és
                        szórakozóhelyeken Toulet neve alatt fordult meg. A vádnak az a része tehát,
                        hogy a kapitány titokban költekező életmódot folytatott, elesik.</p>
				<p>- De fennáll még a vád - mondta az ügyész -, mely szerint Toulet kapitány
                        november 3-án a hadügyminisztériumból elhozta a tengerészeti jegyzőkönyvet.
                        Fennáll a vád, hogy Toulet kapitány hamis alibit mutatott ki, mert Joseph
                        lakáj látta őt hazatérni egy aktatáskával. Mivel bizonyítja az egykori
                        kapitány, hogy ebben a két esetben is Duncan Oliverről van szó? Tudja-e
                        bizonyítani, hogy a hasonlatosság oly nagy volt közötte és Duncan Oliver
                        között, hogy úgy az öreg lakájt, mint a hadügyminisztérium portását
                        megtéveszthette?</p>
				<p>- Sikerült Lauyanel századosnak Duncan szülővárosában néhány fényképet
                        szerezni erről az emberről. A hasonlatosság kétségtelenül csodálatos.</p>
				<p>Átnyújtotta a fényképeket az ügyésznek, aki döbbenten nézegette őket. A
                        vádlottak padjáról Toulet emelkedett fel. Mozgás támadt. A vén katonák, a
                        hallgatóság csodálkozva néztek rá. Erősen őszült, az orra mellett két mély,
                        markáns ránc vonult a szája szegletéig. Az arca szomorú volt, de mint
                        általában az erős embereknek, a szenvedések nem lágyították meg, hanem
                        rideg, kemény vonásokat róttak rá. Sovány volt, és sötétbarnára égette a
                        nap. A hangja ugyanolyan nyugodtan, mélyen csengett mint egykor.</p>
				<p>- Excellenciás uram. Engedje meg, hogy védekezésemet, amely más fontos
                        katonai ügyekkel is összefüggésben áll, a tárgyalás szokott menete nélkül,
                        egyszerre mondhassam el.</p>
				<p>- A vádlott kérelmét teljesítem. Remélem, az ügyész úrnak sincs kifogása
                        ellene.</p>
				<p>Nyugodtan, minden hangsúly nélkül és nagyon lassan beszélt:</p>
				<p>- A legfelső katonai törvényszék engedélyét kérem, hogy látszólag az ügyre
                        egyáltalán nem tartozó dolgokat mondhassak el. Utóbb kiderül majd, hogy
                        mindannak, amit előadok, szoros kapcsolata van a pörömmel.</p>
				<p>Toulet kis szünetet tartott. Nem volt izgatott. Claire meghalt. Neki a
                        rehabilitáció most már nem jelent semmit.</p>
				<p>- Az apámnál, Toulet marsallnál kell kezdenem - folytatta olyan nagy
                        csendben, hogy a csukott ablakon keresztül egy távoli autóduda hangja
                        hallatszott be. - Nevelőanyám a legjobb és legnemesebb asszony volt, a
                        legtisztább szerelemben, a legnagyobb harmóniában éltek az apámmal, és a
                        házaséletük mégsem volt boldog. Nevelőanyámnak nem lehetett gyermeke. Ez a
                        tudat apámat valósággal szerencsétlenné tette. Egy katonai küldetés
                        alkalmával megismerkedett Angliában Laura Duncannel. Megszerették egymást.
                        Ez időtől kezdve apám valósággal kettős életet élt. Ha csak tehette,
                        Angliába utazott, Laura Duncanhez. Kis villájuk volt a tengerparton, itt
                        töltötték együtt a szabadidejüket. Öt esztendő alatt három gyermeke
                        született Laura Duncannek. Mind a háromnak az apja Toulet marsall volt. Én
                        voltam az első gyerek, a legidősebb, akinek a Toulet-k katonai pályafutását
                        kellett folytatnia. Hároméves voltam, amikor apám adoptált. Ezekkel a kényes
                        ügyekkel ügyvédje és barátja, Desposlin foglalkozott, akkor még Londonban
                        élt. Vele adoptáltatta édesapám a másodszülöttet, Emmyt, mert nem akarta,
                        hogy a leány mint törvénytelen gyermek nőjön fel, viszont még egy gyermek
                        adoptálása olyan magas rangú katonatisztnél, mint ő, túlságos feltűnést és
                        kíváncsiskodást idézett volna elő. Nekem a legutóbbi időkig fogalmam sem
                        volt, hogy testvéreim vannak. Oliver Duncan, az öcsém, aki a legfiatalabb
                        volt, megmaradt az édesanyjánál. Laura Duncannek hatalmas vagyona volt.
                        Mikor meghalt, vagyonát az édesapámra hagyta, aki hozzá sem nyúlt, még
                        Oliver neveltetési költségeit is a sajátjából fedezte. Olivert egy angol
                        intézetbe adta be, és az öcsém ott is végezte el a tanulmányait. A
                        Duncan-vagyont atyám letétbe helyezte, és Desposlint bízta meg a
                        kezelésével. Ugyancsak Desposlinnek adta át a végrendeletet. Ebben a
                        végrendeletben úgy intézkedett, hogy halála után három gyermeke: Emmy,
                        Oliver és én örököljünk mindent. A végrendeletet Desposlin elsikkasztotta
                        apám halála után.</p>
				<p>- Kik szerepeltek ezen a végrendeleten mint tanúk? - szólt közbe az ügyész. -
                        Csak az ő bűntársulásukkal volt ez a lopás lehetséges.</p>
				<p>- Az egyik tanú maga Desposlin volt. A másik tanúról a reá vonatkozó résznél
                        fogok beszélni.</p>
				<p>Miután az ügyész beleegyezőleg bólintott, folytatta:</p>
				<p>- Apám halála előtt talán egy évvel kapcsolódott be az ügybe Ranat doktor,
                        aki nem más, mint Yacub el Mansurnak, a hammadai caidnak a fia, aki saját
                        uralmáért évek óta szervezte a Tafilaletet, a törzsfőnök minden eddiginél
                        hatalmasabb felkelését. Ranat tökéletes kémszervezetet hozott létre, és
                        nagyarányú hírszerzést folytatott válogatás nélkül, minden tekintetbe vehető
                        idegen állam javára. A legnagyobb csapást a tengerészeti jegyzőkönyv
                        ellopásával akarta előidézni. Ezért barátságot tartott fenn Angliában Oliver
                        öcsémmel.</p>
				<p>- Arról nem tud semmit - szólt közbe La Motte táborszernagy -, hogy ez a
                        Duncan Oliver hol van jelenleg?</p>
				<p>- Duncan Oliver a colomb-béchari büntetőtábor egy börtöncellájában halt meg,
                        ahova velem együtt volt bezárva.</p>
				<p>Újra templomi csend lett.</p>
				<p>- Halotti bizonyítványát a Compagnie-Discipline irattárából bekérheti a
                        legfelsőbb törvényszék.</p>
				<p>- Folytassa.</p>
				<p>- Oliver, akinek az elsikkasztott örökségről fogalma sem volt, nagy
                        szegénységben élt. Desposlin látszólag jószívűen támogatta, holott csak
                        filléreket dobott oda a fiúnak az ellopott örökségből. Ranat doktor volt a
                        másik barát. A könnyelmű fiatalembert nem volt nehéz behálózni. Különben is
                        vakon hallgatott a nővérére, aki Desposlin és Ranat cinkosa volt. Duncan
                        Oliver azt hitte, hogy csak lopásról van szó, amit az én nevemben követ el.
                        Hónapokig gyakorolta az aláírásomat. Ranat doktor elvitte néhány helyre,
                        ahol mint Toulet szerepelt. Nagyon hasonlított rám. Mindamellett csak úgy
                        tudta megtéveszteni az embereket, ha ezek előzőleg nem ismertek engem. A
                        tanúk csak hónapok múlva láttak a szembesítésnél, és akkor kétségtelen volt
                        előttük az azonosság. Joseph csak egy pillanatig figyelte őt a lámpa
                        fényében, ahogy az aktatáskával állt és kulcsait keresgélte. Az álmos, öreg,
                        rossz szemű inas így igazán azt hihette, hogy én állok a kapu előtt. Az
                        éjszakai hadügyminisztérium folyosóján is átsuhanhatott egyenruhában egy
                        fél percre a portás előtt, mikor felment, és megszerezte az írásokat. A
                        portásnak eszébe sem jutott, hogy más is lehet, tehát nem vette észre, hogy
                        nem én vagyok.</p>
				<p>- De honnan voltak Duncannek a szükséges kulcsai?</p>
				<p>- Ezt Gordon adta neki. Átadom a katonai törvényszéknek Duncan Oliver saját
                        kezűleg írt vallomását, amelyet halála után vettem el tőle. Ez a vallomás,
                        amely kétségtelenül az ő keze írása, azokra a tényekre nézve is bizonyíték,
                        amiket a mai tárgyalás további során fogok állítani. Miután Duncan az
                        iratokat ellopta, Ranat doktor rávette, hogy jöjjön vele néhány hónapra a
                        sivatagba, amíg az ügy elalszik. Olivernek fogalma sem volt, hogy a caid a
                        saját birodalmába viszi őt. Csak a Tafilaletben látta meg, hogy fogoly. A
                        caid, aki, mint tudjuk, orvos, egy kozmetikai műtéttel meg akarta
                        változtatni Duncan Oliver arcát. Valószínűleg eltorzította volna. Így akarta
                        megsemmisíteni ezt az eleven bizonyítékot: az öcsém jellegzetes
                        Toulet-arcát. Megölni nem merte, mert Desposlin Emmy, aki a bűntársa volt,
                        nagyon szerette az öccsét. Olivernek sikerült a műtét előtt megszöknie,
                        kijutott a Tafilaletből, rongyosan, éhesen. Akkor olvasta az újságokban
                        tettének szörnyű következményeit. Félelmében és tehetetlenségében a légióba
                        lépett be. Valami vétség miatt a zephyrekhez került, és szeptember 28-án a
                        sors kiszámíthatatlan akaratából az én karjaimban halt meg, miután a bűnét
                        megbocsátottam neki.</p>
				<p>A vén katonák krákogtak. Az ügyész a cvikkerét törölgette.</p>
				<p>- Hogy sikerült önnek - kérdezte fátyolozott hangon az ügyész - azoknak a
                        részleteknek a felderítése, amiket Oliver Duncan sem tudhatott?</p>
				<p>- Miután volt bajtársam, Lacrenelle káplár, akivel együtt vettünk részt a
                        reimsi csatában, segítségemre volt a szökésemben és elterjesztette
                        halálhíremet, első dolgom volt érintkezésbe lépni szegény menyasszonyommal,
                        akivel az érintkezést mindvégig fenntartottam. Ő szerezte meg számomra az
                        összes iratot és Lauyanel százados nyomozásának utólagos eredményeit. Így
                        jöttem rá, hogy Desposlin és leánya nemcsak az én ügyemben, de sorozatos
                        kémkedésekben is bűntársai voltak Ranat doktornak. Erre nézve kérem
                        Lauyanel százados kihallgatását.</p>
				<p>Visszaült. Alig figyelte a tárgyalás menetét, Claire halott. Lauyanelt
                        megkérte, hogy kutasson utána. És ma értesült: halott! A Tafilaletbe
                        bevonuló csapatok egyik embere jelentette. Megszenesedett romok között
                        rátaláltak a leány karórájára. És megkerült a nyaklánca, amit sohasem vetett
                        le. Mi várhat még rá ezek után? Claire halott. Üres és, érzéketlen volt
                        belülről. Lauyanel lépett az emelvény elé.</p>
				<p>Beszélt:</p>
				<p>- Rögeszmémmé vált - kezdte vallomását -, hogy a Toulet-ügy végén a kezembe
                        kapom Gordont. Ezért nyomoztam tovább a Toulet-ügyben. Angliában megtudtam,
                        hogy Duncan Laura hatalmas vagyont hagyott hátra. Ezen a nyomon kikutattam
                        Toulet marsall végrendeletét. Felmentem Desposlinhez érdeklődni, aki
                        összevissza hazudozott, hogy a marsall halála előtt visszavette a
                        végrendeletet, hogy semmit sem tud a vagyonról, amelyet a marsall
                        valószínűleg elspekulált. Egy napig tartott, amíg megszereztem a
                        felhatalmazást Desposlin őrizetbe vételére. Sajnos, már késő volt. Desposlin
                        az előző nap délutánján felhívta a leányát telefonon, és közölte vele, hogy
                        nyomon vagyok. Emmy, akinek a mostohaapja már úgyis kellemetlen bűntárs volt
                        gyávasága és megbízhatatlansága miatt, azt hazudta Du Garde-éknak, hogy
                        Madeirába megy kirándulni. Megállapítottam, hogy repülőgépen Párizsban volt
                        aznap délután, mikor Desposlint megölték. Megállapítottam azt is, hogy még
                        aznap este visszarepült. Gyanúm volt, hogy a lefátyolozott nő, aki a
                        gyilkosságot elkövette, Desposlin Emmy. Mindössze egy ősz parókát tett fel,
                        és miután az arcát nem láthatták, ezen a módon megtévesztett mindenki.
                        Azonnal intézkedtem, hogy a leányt vegyék őrizetbe. Biztos voltam benne,
                        hogy nem tud majd alibit igazolni. Desposlin szekrényből nem hiányzott más,
                        mint egy D.T. jelzésű ügyirat, amely valószínűleg a keresett végrendelet és
                        általában a Duncan-Toulet viszonnyal kapcsolatos aktacsomó volt. Sajnos, ez
                        a fonál is kicsúszott a kezemből. Mire összeköttetést teremthettem, Claire
                        du Garde-ot és Emmy Desposlint már elrabolták. Feltételezésem szerint ezt
                        az elrablást maga Emmy Desposlin rendezte meg, mert félt a gyilkosság
                        következményeitől és Claire nagyon is élénk tevékenységétől a
                        Toulet-ügyben.</p>
				<p>Lauyanel vallomása után az ügyvéd emelkedett szólásra.</p>
				<p>- Miután a vád lényege Toulet kapitány ellen hűtlenség és hazaárulás,
                        perrendszerűnek tartom a Toulet-ügyre nem tartozó olyan események
                        bizonyítását, melyek ugyan a bűnüggyel nincsenek kapcsolatban, de a vádlott
                        egyéniségét olyan megvilágításba helyezik, hogy a legfelsőbb katonai
                        törvényszék nem bélyegezheti tovább hazaárulónak. Ez az ember becsületétől
                        megfosztva, a legszörnyűbb sorsban olyan szolgálatot tett a hazájának, olyan
                        hősiességgel és önfeláldozással, amely kizárja azt, hogy valaha is áruló
                        lehetett volna. Erre nézve kérem Lorenz százados kihallgatását, és kérem
                        továbbá azoknak a légionistáknak a kihallgatását, akiket a
                        hadügyminisztérium intézkedésére Colomb-Bécharból Párizsba hoztak. A
                        légionisták értesülésem szerint ma reggel megérkeztek, és a haditörvényszék
                        épületében vannak elszállásolva.</p>
				<p>Az elnök helyt adott az ügyvéd indítványának. Lorenz százados lépett a
                        terembe. Meglátszott rajta, hogy nemrégen még beteg volt. Gyöngesége dacára
                        egyenesen tartotta magát, és a mellén minden kitüntetés ott díszelgett, amit
                        katona csak megszerezhet. A torzonborz szakállú, szent Hamir helyett egy
                        simára borotvált, galambősz ember nézett az elnökre. Nagyon kimérten adta
                        elő a mondanivalóját.</p>
				<p>- Jelentéseket küldtem a Tafilaletből a caid taktikájáról. Barud el Mansurnak
                        néhány tisztet is sikerült megvesztegetnie. Ezek a tisztek fontos pozíciókat
                        adtak volna át a caidnak. Ugyanekkorra szervezték meg a colomb-béchari
                        lázadást, ahonnan oldalbakapva megsemmisítették volna a tigmarti üteget, és
                        elvonták volna Bu Malem erőinek egy részét. Mindezt pontosan és alaposan
                        készítették elő. Én csak a szökésem éjjelén értesültem, hogy jelentéseimet
                        a caid emberei eltüntették. Sebesülten feküdtem egy barlangban, és csak egy
                        elkeseredett lehetőség volt számomra, hogy arra az idegen katonaszökevényre,
                        akinek a vádlott kiadta magát, rábízzak mindent. Elmondtam neki az
                        értesüléseimet, odaadtam titkosszolgálati igazolványomat. A többit
                        körülbelül már tudja a legfelsőbb törvényszék. A vádlott elindult, hogy az
                        első vasútállomásról érintkezésbe lépjen a hadügyminisztériummal. Csak az
                        én nevemben telefonálva, a minisztériumból remélhetett segítséget. Hiszen
                        amíg mint szökött légionista egy eltűnt titkosszolgálati tiszt
                        igazolványával a legfelsőbb fórumokig eljut, addig régen lezajlottak volna
                        az események. Útközben Tigmart felé ezt a légionistát elfogták a csendőrök.
                        A büntetőszázadhoz küldték. És itt a legszörnyűbb állapotban, amibe ember
                        kerülhet, először megszervezte a colomb-béchari lázadás leverését, azután
                        az igazolványom segítségével egy műszaki állomásról érintkezést talált a
                        hadügyminisztériummal, majd a nagy schotton keresztül eljutott a
                        szahariánokhoz, akikkel megszállta Colomb-Béchart, és végül őrizetbe
                        vette, jóformán percekkel a döntő csata előtt, a bűnös tiszteket. Ehhez
                        nincs semmi hozzáfűznivalóm.</p>
				<p>A némaság, amely a tárgyaláson már többször állott be ilyen hirtelenül, most
                        is másodpercekig ülte meg a termet és a mereven előrehajló embereket.</p>
				<p>- Köszönöm, százados úr.</p>
				<p>A százados kiment. Az ajtónálló káplár beszólította a következő tanúkat: -
                        Moschkowitz, Burger, Tirone, Berg, Kolseff, Ahmed!</p>
				<p>Hat légionista lépett a terembe, feszesen megálltak az emelvény előtt,
                        mellükön a légió becsületrendjének frissen kapott kitüntetésével. La Motte
                        táborszernagy felemelkedett, elsápadt, és kimeredt szemekkel nézett a fiára,
                        aki napbarnítottan, halálosan soványan, de nyugodt, tiszta pillantással állt
                        előtte mint a francia idegenlégió közlegénye, mellén a becsületrenddel.
                        Azután a táborszernagy ráeszmélt, hogy erőt kell vennie magán, katonák előtt
                        áll, igen, igen... Itt most valami törvényszéki tárgyalás van, és ő az
                        elnök. Félig öntudatlanul visszaült, és minden erejét összeszedve
                        megszólalt, de valami olyan furcsa, olyan távoli és fátyolos hangon, hogy a
                        teremben zavar támadt, összesúgtak.</p>
				<p>- Maguk... maguk... vettek részt a colomb-béchari lázadás leverésében... -
                        Megtörölte a homlokát, és mély lélegzetet vett. - Hogy hívják? - kérdezte az
                        elsőt.</p>
				<p>- David Moschkowitznak hívnak, nagyságos lovastábornok úr...</p>
				<p>- Ho... hol szolgál?</p>
				<p>- A harmadik században. Itt van az egész század. Mi négyen. A kettő nem
                        tartozik hozzánk. Körülbelül ennyien maradtunk. Ez is kész véletlen.</p>
				<p>Többen nevettek. Az ügyész a szakállába mosolygott. A felengedő feszültségben
                        a táborszernagy is visszanyerte a lelkierejét.</p>
				<p>- És maga? - mondta Bergre mutatva.</p>
				<p>- Nevem Berg. A negyedik századnál szolgálok.</p>
				<p>- De nem az igazi neve.</p>
				<p>- Nem. Valódi nevem: Fréderic de La Motte. - A teremben zűrzavar támadt.
                        Voltak, akik felugráltak és hangosan kiáltoztak. A tárgyalás lassan
                        hiszterizálta a jelenlevőket.</p>
				<p>- Nézze meg a vádlottat. Mit tud róla?</p>
				<p>- Kezdettől fogva együtt szolgáltam vele. Megmentette az életemet.</p>
				<p>Az elnök ezután Moschkowitzhoz fordult.</p>
				<p>- Megmentette az életemet - mondta David is. - Mikor ősi szokás szerint agyon
                        akartak lőni a sivatagban, mert kidőltem a menetelésnél, a lovaskapitány úr
                        halálra verekedett egy Hufeisen nevű pimasszal. Isten nyugtassa szegényt, de
                        már legfőbb ideje volt, hogy elintézze valaki. Azután rávett engem, hogy ne
                        csatlakozzam a lázadókhoz, és segítsek neki rávenni erre másokat. Nagyon
                        tüchtig ember. - És rövid gondolkodás után habozva hozzátette: -
                        Megjegyzem, én mindig azt hittem, hogy orosz lovastiszt.</p>
				<p>Tirone és Kolseff is ugyanazt vallották, mint a két másik. A platináról nem
                        beszélt senki.</p>
				<p>- Elmehetnek - mondta a táborszernagy. - A tárgyalás után beszélni akarok
                        veletek. - A “század” Moschkowitz vezetésével peckesen kivonult, és
                        amennyire csak lehetett, kidüllesztették a becsületrendet. Az előszobában
                        Tirone nyomban leharapott egy nagy darab bagót. A táborszernagy az írásai
                        között lapozott, de másra gondolt. Megmentette a fiát... Az ő fiát.
                        Következett Donald kapitány és Du Garde százados kihallgatása. Donald semmi
                        újat sem mondott. Meghallgatta, amit Toulet jelentett neki azon az éjszakán,
                        és elhitte. Különben is Toulet gyerekkori barátja. Feltétlenül hitt mindig a
                        becsületességében. Megszállták Colomb-Béchart, és letartóztattak hat
                        gyarmati tisztet.</p>
				<p>Utána Du Garde lépett a terembe. Az utóbbi hetek eseményei megviselték.
                        Sovány volt, és fáradtnak látszott.</p>
				<p>- Du Garde százados úr. Ön meglehetősen szívélyes viszonyban volt Emmy
                        Desposlinnel - kezdte az ügyész. - Tudja ön, hogy ez a leány milyen ügyekbe
                        keveredett?</p>
				<p>- Értesültem, hogy gyilkosság gyanúja miatt őrizetbe akarják venni. Nagyon
                        megdöbbentem. Miután azonban Desposlin kisasszonyt elrabolták, és nem
                        védekezhet, nehéz véleményt alkotni az ügyről.</p>
				<p>- Időközben kiderítették, hogy Desposlin ügyvéd azon a szerencsétlen napon,
                        mikor önnek Toulet kapitánnyal randevúja volt, titokban a garázsban járt -
                        szólt közbe az ügyvéd. - Valószínűleg ő lazította meg a carter csavarját.
                        Nem tudja, hogy Desposlin ezen a napon miért nem jött be százados úrral a
                        városba?</p>
				<p>- Tulajdonképpen az édesanyámnál volt vendégségben egy telekátírás ügyében -
                        felelte Du Garde -, és a megbeszéléseiket még nem fejezték be, mikor én
                        elindultam vissza Párizsba.</p>
				<p>Toulet felemelkedett és a tanú felé fordult.</p>
				<p>- Nem emlékszik, százados úr, hogy Desposlinnek véletlenül megemlítette-e a
                        találkozónkat?</p>
				<p>- Ez lehetséges. Ennyi idő múltán már nem tudok határozottan felelni, de
                        bizonyára említettem.</p>
				<p>- Ugyanis - folytatta Toulet - az ellenem szőtt hálót az a véletlenül, szinte
                        szeszélyből támadt kedvem, hogy százados úrral töltsem együtt az estét,
                        jóformán szétszakította. Nevetségesen megdőlt volna az egész vád, ha én a
                        százados úrral és a húgával igazolok alibit. Ezért hirtelenében tenni
                        kellett valamit, hogy mi ne találkozhassunk. És hogy a találkozás olyan
                        módon maradjon el, amely nem keveri gyanúba a tetteseket.</p>
				<p>- Ez nagyon logikus - mondta Du Garde.</p>
				<p>- Ha százados úr nem említi Desposlinnek, hogy velem találkozója van, akkor
                        még a letartóztatásomra sem került volna sor.</p>
				<p>- Igazán nem gondolhattam erre akkor, de most kívánom, hogy bárcsak ne
                        említettem volna.</p>
				<p>Toulet váratlanul abbahagyta ezt a témát, és más kérdést tett fel:</p>
				<p>- Volt tudomása százados úrnak arról, hogy Desposlin Emmy tulajdonképpen a
                        húgom?</p>
				<p>- Csak néhány hónap előtt értesültem róla Desposlin ügyvédtől. Ugyanis
                        feleségül akartam venni Emmyt.</p>
				<p>- Volt-e tudomása százados úrnak arról, hogy Emmy Desposlin Oliver és az én
                        halálom estén hatalmas vagyonhoz jut?</p>
				<p>- Nem... nem tudtam.</p>
				<p>- Tagadja-e, százados úr, hogy négy év előtt nagyobb spekulációba bukott
                        bele?</p>
				<p>- Tagadom!</p>
				<p>- Tagadja-e, hogy Toulet marsall végrendeletén, amely eltűnt, ön szerepel
                        mint az egyik tanú? Tagadja-e, hogy apám halála után, Desposlinnel
                        szövetkezve, a végrendelet létezését elhallgatták? Tagadja-e, hogy a
                        barátnőjével, Emmyvel és Desposlinnel együtt ezt a vagyont saját céljaikra
                        fordították, tagadja-e hogy része volt a húga elrablásában és
                        megöletésében...?!</p>
				<p>Falfehéren, nyitott szájjal lépett egy-egy lépést hátra Du Garde, és a
                        teremben mindenki megdermedt. Csak Toulet állt a helyén felmagasodva:</p>
				<p>- Tagadja-e, hogy Ranat doktorral összejátszott? Tagadja-e, hogy ön adta oda
                        a szükséges kulcsokat Duncannek, és maga látta el utasításokkal? Tagadja-e,
                        hogy ön Gordonnal, a legügyesebb kémmel azonos?!</p>
				<p>...Egy dörrenés rázta meg a termet. Mielőtt még valaki is közbeléphetett
                        volna. Du Garde százados fejbe lőtte magát, és odazuhant a legfelsőbb
                        honvédtörvényszék emelvénye elé. A jelenlévők képtelenek voltak megmozdulni.
                        La Motte táborszernagy hangja hallatszott suttogó rekedtséggel:</p>
				<p>- A... tárgyalást felfüggesztem.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>...Egy század katonaság állt a hatalmas udvaron, és a trikolór magasra
                        felhúzva lengett. A rácsos kapun túl hatalmas tömeg, várakozott, autók
                        tetején, oszlopokon, a szemközti ablakokban beláthatatlan sokaságú
                        emberfejek. A kaszárnyaépület kapujából Toulet kapitány lépett ki, összes
                        rendjelével, kardjával, rangjelzésével, és tiszttársai előtt megindult.
                        Mikor a század arcvonalához értek, Duhamel ezredes vezényszava süvített:
                        “Vigyázz!” Merev katonafejek fordultak egy ütemre Toulet felé. A párizsi
                        utca szimpátia-tüntetése kilométerekre elhallatszott. Mindenfelől kendők
                        lobogtak. Toulet ment. Nem érzett sem örömet, sem diadalt. Az egész csak
                        formalitás... Úgyis vége mindennek. Claire meghalt. Valaki beszélt hozzá.
                        Trombita. Éljenzés... Ott szemben, az Lorenz... és Duhamel. Azóta nem
                        látta... Valamit a mellére tűznek, és valaki megöleli. Persze, a jó öreg
                        államtitkár. Mindegy. Essünk túl rajta. Ennek meg kellett történnie. Vissza
                        fog menni a sivatagba... Előléptették? Ez kedves... Csak már vége lenne.
                        Most elvonul a század... Hm... persze, ezek mind a barátai, az államtitkár
                        is és az öreg La Motte táborszernagy. Azért nem tudják, hogy délfelé már
                        milyen elviselhetetlen ott a hammadai kőbányában, pláne, ha lesújt a
                        bikacsök. - Köszönöm magának - mondja La Motte táborszernagy könnyes
                        szemmel. Mit köszön ez? És hogy került az autóba? Hová viszik? Talán vissza
                        a légióba, hiszen még három évet kell leszolgálnia. A büntetés nem is számít
                        bele... Ez a ház... Mintha már lett volna itt... ez az angolkert és a
                        szökőkút ott a törpével... Elsősorban kialussza majd magát. Miért nem haza
                        vitték a lakására?</p>
				<p>A táborszernaggyal valamennyien együtt voltak. Donald is. Valahogy eszébe
                        juthatott a hadügyi államtitkárnak, hogy Donald szolgálatait nem
                        nélkülözheti Párizsban, Lauyanel is ott volt. Lorenz is. Csak a fiatal La
                        Motte hiányzott. Tárgyalás után La Motte táborszernagy beszélt az öt
                        légionistával. - Mit kívánnak - kérdezte tőlük. Alázatosan jelentik,
                        szeretnének leszerelni - mondták öten: Burger, Moschkowitz, Tirone, Kolseff
                        és Ahmed. - Meglesz - felelte La Motte.</p>
				<p>- Nem is kell visszamenniük a légióba. És ha leszereltek, gondoskodás
                        történik majd arról is, hogy ne kelljen nyomorogniuk. - És te? - kérdezte a
                        fiától, miután sokáig tartotta átölelve. - Nekem négy szolgálati évem van
                        hátra. Azt kitöltöm. Azután hazajövök, apám. Most azonban az első vonattal
                        megyek vissza.</p>
				<p>Teáztak. Toulet alig beszélt. Nem is erőltették. Később Lauyanel félrevonta
                        egy sarokba.</p>
				<p>- Megbocsátasz nekem?</p>
				<p>- Nincs mit. Fordított esetben bizonyosan én is letartóztattalak volna.</p>
				<p>- Köszönöm.</p>
				<p>- Azt mondja meg, Lorenz - kérdezte a táborszernagy -, mivel tudta a caid
                        megbabonázni ott lent a mi embereinket? Hiszen, ahogy hallom, a sivatagban
                        valóságos árulási folyamat kezdődött.</p>
				<p>Lorenz elgondolkozva szivarozott.</p>
				<p>- Tömegpszichózist idézett elő. Ennek fő részese Muhat volt. Barud el Mansur
                        legügyesebb embere. Évekig terjesztették a hírt, hogy ötmillió font értékű
                        platina van elásva az Ued medrében. Az egész mese a platináról nem igaz. Én
                        magam is évekig hittem, hogy ott kell valaminek elrejtve lennie. Ez a Muhat
                        hol itt, hol ott tűnt fel, mindig valami halálos veszélyt zúdított magára,
                        és a kínvallatások utolsó percében kibökte a platinát. Kitűnő fotói,
                        térképei és mindenféle hamis írásai voltak Abd el Krimtől. Ezzel csábították
                        a légiót, közlegényektől a tisztekig.</p>
				<p>- Úgy látszik, nem is örülsz különösebben - mondta Lauyanel Toulet-nek. - Meg
                        tudlak érteni. Szörnyű, hogy min mehettél keresztül. De még fiatal vagy.
                        Kárpótolni fog az élet.</p>
				<p>Gordonról, illetve Du Garde-ról, mintha csak megbeszélték volna, senki sem
                        szólt egész este.</p>
				<p>- Vége, pajtás - mondta Toulet Lauyanelnek. - Az én életem tulajdonképpen
                        befejeződött, mikor rehabilitáltak.</p>
				<p>- Ez nem biztos - mondta Lauyanel, és figyelmesen a szemébe nézett
                        Toulet-nek. - Tudod, én már régen gyanakodtam Du Garde-ra. Mikor
                        jelentkeztél, és kiderült, hogy az összes bizonyíték a te kezedben van,
                        féltem, hogy kímélni fogod.</p>
				<p>- Kímélni! Miután Claire halott! - kiáltotta Toulet elkeseredetten.</p>
				<p>- De ha Claire él, akkor esetleg másképp intézed el. Futni hagytad volna Du
                        Garde-ot külföldre. - Belekarolt Toulet-be, és sétálni kezdtek a szobákon
                        át. Egy távoli szalonban megállt, és szembefordult Toulet-vel. -
                        Szerencséjére senki sem kérdezte meg, hogy Duncan vallomását, amely mindent
                        kiderített és leleplezett, miért csak ma adtad át a bíróságnak?... Mert
                        különben kiderült volna, hogy Du Garde-ot a nyilvánosság kizárásával akartad
                        eltávolítani hadseregből. Kiderült volna, hogy a haditörvényszéknek is csak
                        azért szolgáltattad ki végre az összes bizonyítékot, mert a tárgyalás előtt
                        felkerestelek, és közöltem veled, hogy Claire halála végképp
                        bebizonyosodott.</p>
				<p>- Ez bizony lehetséges - mondta Toulet. Lauyanel továbbsétált vele a szobák
                        során.</p>
				<p>- Akkor be fogod látni, hogy a magam szempontjából igazam volt, amikor
                        Claire-t elhozattam a marokkói szanatóriumból, és mostanáig házi őrizetben
                        tartottam. - Ezzel már ki is nyitotta az ajtót, amely elé értek, és a
                        szobában ott állt Toulet előtt Claire. Szólni nem tudtak, de mikor Toulet
                        átölelte a leányt, úgy érezte, hogy igazán érdemes még élni.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>Az öreg Joseph már nem érte meg azt a napot, mikor Toulet megjött a
                        nászútról, és elfoglalta feleségével a kis, ősi házat, amelyben már apja is
                        lakott. Az ablaknál álltak ketten Claire-rel, és néztek ki a csendes kis
                        kertbe, ahol a házmester tett-vett a virágágyak között. Mikor meglátta a
                        fiatal párt az ablakban, vidáman odaszólt:</p>
				<p>- Mind kinyíltak a tulipánok, nagyságos lovaskapitány úr.</p>
				<milestone n="5" unit="endSubChapter"/>
			</div>
		</body>
	</text>
</TEI>