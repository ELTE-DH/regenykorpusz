<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14537" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Szeptember</title>
				<author ref="viaf:49239294">Ambrus Zoltán (1861-1932)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31198</measure>
				<measure unit="pages">168</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Szeptember</title>
					<date>2015-10-07</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14500/14537/"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Erdélyi Zsolt</name>
						<name>Mészáros Atilla</name>
					</respStmt>
					<bibl type="firstEdition">
						<title>Szeptember</title>
						<author>Ambrus Zoltán</author>
						<pubPlace>Budapest</pubPlace>
						<publisher>Athenaeum</publisher>
						<date>1897</date>
						<ref target="http://mek.oszk.hu/14500/14537/pdf/"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2018-10-03"/>
			<change when="2021-03-09"/>
		</revisionDesc>
	</teiHeader>
	<text>
		<body>
			<div type="chapter">
				<head>
               I. OUVERTURE.
            </head>
				<p>- Keresd az asszonyt!...</p>
				<p>Mikor két ur (két ragyogó czilinder, ugyanattól a kalapostól, két gyönyörü
               ing-pánczél, ugyanattól a divatárustól, s két andalitóan szabott kabát ugyanattól az
               uzsorástól) Budakeszen vagy Rákos-Palotán három pár golyót küldözget egymásra, s az
               egyik szépen himzett, fehér plasztronon egyszerre csak kivirul a gentlemanlikeness
               piros rózsája: a négy kerekfejü, monoklis becsület-ügyvivő, aki az imént oly
               kápráztató hidegvérüséget fejtett ki a másik kettő bőrére, meg a két bőr-táskás,
               fekete szakállu pozőr, aki ugyanattól a professzortól levetett nyugalommal nézte
               végig az elegáns viaskodást, körülveszi a sebesültet, egy kicsit foglalatoskodik
               vagy diszkréten ádázódik körülötte, aztán kocsira ül, elhajtat a Club-ba, s ha csak
               zsurnalisztával nem találkozik, akinek természetesen semmiféle részlettel nem
               maradhat adósa, a temérdek kérdezősködésre rendesen csak ezt a lapos pillantásokkal
               kisért mondatot adja feleletül:</p>
				<p>- Keresd az asszonyt.</p>
				<p>És keresik az asszonyt. Nemcsak keresik, hanem meg is találják. Ma például egy
               szende, álmos asszonyka személyében, aki az ő magas homloku, nyilt arczu, szépen
               peroráló urát templomi csöndben ott csalja meg, ahol éri, s aki mindegyik udvarlóját
               ugy hivja, hogy: »Egyetlen kutyám!«; holnap talán egy villogó tekintetü tündér
               alakjában, aki ahányszor elbukik, mindannyiszor magasabb társaságba bukik, aki az
               egész kontinensen a legtöbb tüzzel tánczolja a csárdást, s aki, végezetül,
               hivatásszerűen üzi azoknak a férfiaknak az elbolonditását, akiknek nincs más
               foglalkozásuk, mint hogy koronkint el- és megbolonduljanak.</p>
				<p>Második strófa:</p>
				<p>Mikor egy szép tekintélynek s majdnem ugyanakkora hitelnek örvendő bankár, aki
               tizenhét éves korában a legpofozottabb lénye volt a ritkábban sepert pénzváltó
               boltoknak, sőt az egész mindenségnek, s aki a sok türelem, igyekezet és
               előitéletnélküliség erejénél fogva, meg egy hatvan-hetvenezer forintos házasság
               sikeres lebonyolitása révén pénzügyi kapaczitássá nőtte ki magát, ahelyett, hogy
               elkisérné ő nagyságát a Barbi Alice hangversenyére, felsétál a Gellérthegyre, s egy
               magános helyen eldurrantja a tova tünt letétek és differencziák egyenlegét, avagy
               hajnalban egy fa ágáról, batiszt zsebkendővel a nyakán vigyorog le a szép kilátásra:
               a pórul járt börze-parasztok, akik bottal ütik a pénzük nyomát s a deszkakoporsó
               mögött támadt özönvizet, kizártnak tartván, hogy ahol a pénzt nyerik, ott a pénzt el
               is lehessen vesziteni, ugyancsak ezzel a szálló igével dühitik egymást:</p>
				<p>- Keresd az asszonyt!</p>
				<p>És néha csakugyan találnak asszonyt. Ilyenkor az asszony vagy a Magyar Királyi
               Operaház valamelyik szilfidje, aki a Világürt, esetleg a Tejutat ábrázolja a legujabb
               balletben, vagy egy lusta, a sok szemrehányó köhögéstől elhizott, márcziustól
               novemberig fürdőző nagyságos asszony, aki soha se tud belenyugodni a gondolatba, hogy
               a másik szobába csak gyalog lehet menni, s aki soha se bocsáthatja meg az urának,
               hogy nem ő az a bizonyos Mackay báró, aki minden évben ötven vadászt küld
               Ausztráliába, ama páratlan, mesés kalap-tollakért, amelyekkel csak a Szivárvány-madár
               szolgál, egyesegyedül Mackay bárónénak.</p>
				<p>Harmadik kuplé:</p>
				<p>Mikor a rendőrség a huszonötödik, hasonló stilü betörés után felocsúdik két-három
               évig tartó meglepetéséből, s a gonosztevők humorizáló levelei alapján meggyőződik
               róla, hogy a gaztetteket ugyanaz a banda hajtotta végre: a tapasztaltabb rendőrségi
               rókák, főképpen ha szorgalmasan olvasták a Gaboriau bünügyi regényeit, ama bizonyos
               változatlanul jóságos mosolylyal, melyet különösen a razziák alkalmával kedvelnek,
               egy szekér-oldal papir-csomón kivül többnyire ezt a nagybecsü tanácsot vágják a
               vizsgálatot vezető szegény ördög fejéhez:</p>
				<p>- Keresd az asszonyt.</p>
				<p>A szegény ördög aztán keresi. S az akták szarkalábjai között megüti a szemét egy
               tulipántos név, az ingyen készült fotografiák között felkelti a figyelmét egy
               szemtelenül mosolygó szempár, egy csudálatos asszonyi váll vagy egy harmadévi divatu,
               szebb multakról árulkodó női kabátka, a megjegyzések rovatában álmodozóvá teszi ez a
               hivatalos stilusban fogalmazott románcz: »19 év, haj: szőke, szem: fekete, orr:
               rendes, száj: kicsiny, fogak: jók. Lopás, részesség betöréses lopásban, lopás és
               orgazdaság. NB. Jobb karján borsónyi forradás. Revolver; a szeretője akarta megölni.«
               Mi ez? Bizonyára semmiség, mindössze egy asszonyi hajszál. De ez az asszonyi hajszál
               fonállá válik a kezében, ebből az asszonyi hajszálból hurok készül, melylyel
               kézrekeritik az egész betörő bandát, ujabb dicsőségére a szálló igének.</p>
				<p>És mindannyiszor, ahányszor önök ugy találják, hogy egyik-másik férfinak a viselete
               érthetetlen, hogy az önök mindennapi szenzácziós esete kissé homályos, hogy abban,
               ami történik, a logika nem talál kielégülést, hogy valami megmagyarázhatatlan
               dolognak a kulcsa sehogy se akar előkerülni: önök is az asszonyt keresik, az örök
               asszonyt, aki mindig ott rejtőzködik a szinfalak mögött, mialatt a szinen, frakkban,
               vagy zubbonyban, férfi alaku marionette-ek hajlonganak és ugrándoznak, vagy
               tülekednek s marakodnak, hogy végül őrületes bukfenczekkel mulattassák a közönséget,
               vagy pedig szép rendben, egyszerüen hanyatt vágódjanak.</p>
				<p>Csak egyetlen egy eset van, amikor senki se keresi az asszonyt. Ez az eset a szegény
               lirai költőé.</p>
				<p>Pedig, ha jól meg tetszik gondolni, egy igazi, tősgyökeres, megrögzött lirai költőnek
               a dolga mindig igen különös, sőt titokzatos valami. Hogy egy nagykoru, irni és
               olvasni tudó, ép elméjü ember, akinek két karja és két lába van, mint másnak,
               ahelyett, hogy boldogulni igyekeznék, mint az egész világ: akár tudatosan, akár
               öntudatlanul, de mindig szabadakaratból s kényszeritő külső okok nélkül, lemondjon
               mindarról, amit más ember becsben tart, amiért az egész világ töri magát, lemondjon a
               könnyen megszerezhető kényelemről, a kevés fáradsággal elérhető jólétről s minden
               magasabb rendü világi örömről, csak azért, hogy a fogadott szegénység fütetlen
               kályhája mellett minél többet gyönyörködhessék a tulajdon szava zengésében, ha nem
               is épen példátlan, de mindig igen sajátságos jelenség. S akár jó, akár rossz versek
               költőjéről van szó: a kázus mindig egyformán eredeti. Egy vén fiu, akinek az öröme
               önnek gyermekjáték s aki viszont az ön örömeit léhaságoknak találja; a Szépnek egy
               jámbor légátusa, akit az élet, a rossz emberek s a véletlen az ön szemében mindig
               megaláznak; egy élhetetlen fráter, aki a számüzött királyok gőgjét hordozza magában,
               s aki olyan ünnepies pose-ok között bibelődik ártatlan és haszontalan játékaival,
               mintha birodalmakat alkotna; egy szelid bolond, aki ravasz, egy öntudatlan komédiás,
               aki érzéseit siet szétfaragni rímekbe s unos-untalan megcsalja önmagát; egy
               lunátikus, aki csodálatos biztonsággal sétál a háztetőkön, de agyonzúzza magát, ha a
               nevén szólítják; egy nem e világból való ember, aki a jövőbe lát, de nem tud járni a
               sima földön, mint Michel Angelo, mikor leszállt állványáról, ahol a mennyet festette
               volt; a szfinksz egy uj kiadása női lélekkel és monstruózus lábakkal; egy elkésett
               szfinksz, aki megilletődötten hallgatja a tulajdon füle zúgását s találós meséket
               mond, amelyeket senki se fejt meg: vajon nem ezekre a képekre gondolnak-e önök, ha
               lirai költőkről hallanak?!</p>
				<p>Mindegyik egy-egy rébusz önök előtt és soha se jut eszébe senkinek, hogy ennek a
               rébusznak a megfejtését keresse. Soha, senki se kutatja a női alakot, aki ezt a néha
               talán dicsőséges, a legtöbbször fonák és mindig rendkivüli életet megmagyarázza.</p>
				<p>Az igazat megvallva, mindez onnan van, hogy önök nem nagyon érdeklődnek sem a lirai
               költemények, sem a lirai költők iránt; a rébusz tehát hidegen hagyja önöket, s a
               Beatrice, akinek emléke ezt a sok vörös, sárga és kék boritéku, egy forintos füzetet
               besugározza, önöknek Hekuba.</p>
				<p>Ki törődött valaha azokkal a költeményekkel, amelyeket Hódy Balázs 1872-től 1893-ig
               közönséges, velin és Van Geldern papiron bocsátott nyilvánosságra?! Ki gondolt valaha
               a női lényre, akinek egy-egy lustálkodó tekintete vagy egy-egy érzékcsiklandozó, halk
               kaczagása a Hódy Balázs szivében zsongó, bugyborékoló érzés-hullámokat ugy
               felkorbácsolták, hogy ezeknek a hullámoknak árja elhagyván a földet, nekieredt a
               végtelenségnek, a puszta, sötét végtelenségnek, amely fölött csakis két csillag
               világit?!</p>
				<p>Pedig, hogy egy olyan békés, harmonikus lélek, aminő a Hódy Balázsé volt,
               kiegyenlithetetlen ellentétbe keveredjék a dolgok rendjével, - hogy egy olyan
               szelid, nyugalom-kedvelő temperamentum, a milyennek hősünk kora ifjúságától fogva
               mutatkozott, prométheüszi viaskodásokra szánja el magát, - hogy egy olyan
               rendszerető, illendőségtudó, minden tekintélyt és törvényt respektáló ember,
               amilyennek a mi barátunkat az egész Rózsa-utcza ismerte, szakitson a világrenddel s
               lenézve a föld összes többi javait, egy egész életen át ne lásson maga előtt csak egy
               jót: két szép gömbölyü kar tilos ölelését, - hogy egy olyan, csupa lemondáshoz
               szokott sziv, mint aminőnek Icarus-t a verseiből ismerjük,
               jobban mondva: ismerhettük volna, arra adja magát, hogy, amig csak lélekzik, a
               lehetetlent vívja, s megvetve a világ összes többi erőit, folyton-folyvást a Szépet
               keresse, azt a bűvös erőt, amelynek segitségével a mesék lovagja megnyitja Tündér
               Ilona várának zárait, - hogy végre egy temetési vállalat segédtitkárja előtt ne
               legyen szent, csak: a művészi, a földfeletti és a sejtelemszerü, ahhoz nem volt elég
               az első selyem-viganó izgató suhogása, ahhoz egy Beatrice kellett.</p>
				<p>Ezt a Beatricét önök soha se keresték, de meglehet, hogy a jövő század
               irodalomtörténet-irói kutatni fogják. Nehogy a jövő e munkásai majdan zavarban
               legyenek s nehogy a Hódy Balázs végtelen diskrécziójánál fogva egy irodalomtörténeti
               adalék esetleg örökre elveszszen: ezennel elárulom, hogy Hódy Balázsnak a Beatricéja
               a szép Sárváryné, Sárváry Bélának, a jeles rajzolónak esküdt felesége volt.</p>
				<p>Bár, meglehet, maga se tudott róla, a szép Sárváryné sugalmazta
                Hódy Balázs összes költeményeit három testes kötetben s hat kisebb
               füzetben, 1872-től 1893-ig. Ő volt a hősnője a Hódy Balázs könyvdrámáinak és ismét
               csak ő volt, akit Hódy Balázs megénekelt époszban, költői regényben, allegóriában,
               bökversekben, rondeaukban s vegyesekben. Ő volt, akiért a Ginevra-cziklus epedett, a
                  Spleen czimü kötet borongott s a De
                  Profundis megsiratott. Róla szóltak az ölelkező rimek, az anapesztusok, a
               népies balladák, sőt ama századvégi némajáték is, amelyet az Életnek és a Halálnak
               kellett volna a népszinházban eltánczolniok.</p>
				<p>Ez a szép Sárváryné nem csak amolyan szemre való teremtés, hanem isten igazában szép
               asszony volt, hogy ugy mondjam: tartalmas szépség, a legegészségesebb és legkövérebb
               a világ minden szőke szépsége között. Nem méltóztatnak elfelejteni, hogy ebben a mai
               papirkorszakban a szépségek között is vannak névleges értékek, melyek igen mutatósak
               egy-egy jó órában, vagy szabó-kéztől frissen kikészitve az esti világitásnál, de
               délelőttönkint egyszerüen nem léteznek s akárhányszor, ma estéről holnap estére,
               végkép oda vannak, mintha elfujták volna őket. A Sárváryné szépsége aranyban
               volt.</p>
				<p>A journalière-szépségek veszedelmeit nem ismerte; május avagy
               deczember hó, a jó és a rossz napok nyomtalanul multak el alakjának pompás
               tökéletessége felett. Este tündöklött s azt hitte volna az ember, hogy grande
               toilette-ben jött a világra, de délelőtt virágzott, mert aki nem látta pongyolában,
               az - bizony isten! - nem látott semmit. Mindig szép volt, mint a szép képek, mint a
               régi, boldogabb idők leányai; szép és nyomatékos, mint egy gyönyörüen metszett arany
               billikom.</p>
				<p>Amiből ne tessék azt következtetni, hogy valami érett szépségről beszélek, vagy
               legalább is egyikéről ama végiglen kivirágzott alakoknak, a melyeket
               Nyár czime alatt látni festők és kártya-gyárosok munkáin. A
               Spleen czimü kötet megjelenése idején a szép Sárváryné
               husz-huszonegy esztendős lehetett. Igaz, hogy a Spleen czimü
               kötet után még egy De profundis is következett... de ne
               siessünk. Ugyis hamarább érkezünk e románcz végéhez, mint képzelni tetszik.</p>
				<p>Tehát: ha igaza volt Hódy Balázsnak, midőn a szép Sárvárynét, egy nem éppen meglepő,
               de kipróbált és tartós hasonlattal csökönyösen rózsának nevezte: ez a rózsa csak
               akkor kezdett virágozni, mikor, tudtán kivül, helyet foglalt a magyar
               irodalom-történetben. Ami pedig Hódy Balázst illeti, ő már akkor ismerte a Ginevra
               néven megénekelt szép Borcsát, mikor ez a rózsa még csak rózsabimbó volt.</p>
				<p>A dolog ugy történt, hogy: volt a rózsabimbónak egy nagy kamasz öcscse, aki sehogy se
               akart szimpatizálni a velünk barátságos lábon élő Görögországgal. Valamely rejtelmes
               idioszünkraziánál fogva: gyülölte a görög nyelvet átalában s a
                mi végzetü igéket különösen. A mi végzetü igék szivük
               mélyéből viszonozták ezeket az érzelmeket s hogy e sajnos ellentét, legalább a
               nagyvilág előtt, valamiképp kiegyenlithető legyen: Hódy Balázs, egy régi
               professzorának ajánlatára, meghivást kapott az aggódó apától, hogy havonkint tizenöt
               forintért, sziveskedjék hetenkint kétszer részletesen ecsetelni, mily igazságtalan a
               rossz indulat, melylyel Bandi urfi Hellasz és az összes mi
               végzetü igék irányában viseltetik.</p>
				<p>Mikor Hódy Balázs először jelent meg az aggódó apa házánál, véletlenül a szép Borcsa
               kisasszony nyitott neki ajtót. A psychologia barátainak kedvéért megjegyzem, hogy ez
               csak afféle szinpadi véletlen volt, mert Borcsa kisasszony egy fekete bajuszu
               rajzolót várt, aki, mint világéletében mindig mindenünnen, akkor is elkésett. Ezt
               bizony rosszul cselekedte, mert Borcsa kisasszony már éppen negyedszer sietett ki az
               előszobába, tisztára azért az örömért, hogy a szobalány helyett ő fogadhassa a fekete
               bajuszu urat, akivel egy pillanatig egyedül szeretett volna lenni, nem tudom már,
               hogy: miért?</p>
				<p>Hódy Balázs akkor még semmit se tudott a fekete bajuszu urról, akit később élete
               megrontójának kellett tartania. Nem ismerte a házi rendet s nem kereste, hogy mi
               lehet a magyarázata annak a kivételes szerencsének, a melyben váratlanul részesült.
               Mindazáltal ez a kivételes és váratlan szerencse meglehetős zavarba ejtette.
               Meglepetésében átkutatta az egész előszobát és sehogy se tudott helyet találni a
               botjának; végre is föltette egy szekrény tetejére, a honnan csak három hét mulva
               került elő.</p>
				<p>Borcsa kisasszony, mikor megtudta, hogy a vendég mi járatban van, vállalkozott rá,
               hogy bevezeti a papához. Hódy Balázsnak elkáprázott a szeme s ahelyett, hogy sarkon
               fordult és kereket oldott volna, követte végzetét, mint egy patkány a
               Rattenfängert.</p>
				<p>A papa örült a szerencsének, de szégyenkezve vallotta meg, hogy Bandi urfival
               egyelőre nem szolgálhat. A gazember neszét vette a dolognak s elrejtőzött a tanitó ur
               elől. Keresték a pinczében is, a padláson is, de sehol sem találják. A mi különben
               jövőre nem fog megtörténni; az atyai hatalom meg fogja tenni a magáét. Egyelőre
               méltóztassék a tanitó urnak helyet foglalni; nem fog ártani, ha szives lesz
               megismerkedni a családfő nevelési elveivel s a gondjaira bizandó különös karakterrel.
               Az óra azért számitani fog.</p>
				<p>A rózsabimbó (ó, mily hatalmas volt bimbónak is!) benn maradt a szobában s érdeklődve
               nézte a szerény és csöndes urat, aki vállalkozott rá, hogy Bandi urat meg fogja
               szeliditeni. Merésznek és furcsának találhatta a vállalkozást, mert, mialatt apja a
               feladat sokféle nehézségét fejtegette, titokban elmosolyodott. De mintha rögtön
               megbánta volna ezt a futó mosolyt, egy pillanat mulva már ismét komolyan nézett a
               tanitó urra, mint előbb. S milyen nyugodt, milyen édes volt a tekintete, mikor
               komolyan nézett valakire!</p>
				<p>Hódy Balázs nem látta ezt a tekintetet, hanem annál inkább érezte. Látni különben nem
               látott mást, csak az előtte ülő barátságos uri ember orrának a hajlását s gondolni se
               gondolt egyebet, mint azt, hogy: ő most tulajdonképpen nagyon nevetséges lehet.
               Egyszerre tudniillik nem tudott hova lenni a két kezével. A jelen pillanatban egészen
               fölöslegesnek találta ezt a két kezet s a legjobban szerette volna, ha egyátalán kéz
               nélkül jött volna a világra. Istenem, mily borzasztó dolog is, hogy mikor az embernek
               a feje tele van csodálatos szépségü, nemes, légies finomságu ideákkal, két
               gyámoltalan, haszontalan kéz elront mindent a világon!</p>
				<p>A barátságos értekezésnek vége volt. Kénytelen vagyok konstatálni, hogy nevelési
               elvek soha, mióta a világ, nem hangzottak el olyan haszontalanul, mint az aggódó apa
               nevelési elvei. Az igazat megvallva, Hódy Balázs ugy volt ezzel a nevelési
               értekezéssel, mint a sziesztáját tartó ember a méhdöngéssel; hallotta, de nem sokat
               értett belőle. Csak az járt a fejében, hogy egy rendkivül kényes s fölötte bonyolult
               feladat áll előtte: elbucsuzni a nyugodt tekintetü Borcsa kisasszonytól. Persze a
               dolog nem ment valami könnyen. Fölvette a mellette lévő székről Xenofonját s oly
               görcsösen kezdte szorongatni ezt a kiváló auktort, mintha kész volna meghalni inkább,
               mintsem megválni tőle, hacsak egy órára is. Majd eszébe jutott a kalapja s balkeze
               ösztönszerüleg kereste botját, melyet mintha háromszáz évvel ezelőtt hagyott volna el
               valahol. S ezalatt Borcsa kisasszony közelebb jött hozzá; közelebb jött és feléje
               nyujtotta a kezét. Ó mily mostohának találta szegény Hódy Balázs a természetet, mely
               az embernek csak két kezet adott!</p>
				<p>Maga se tudta, hogyan esett keresztül ezen a bucsuzáson. Csak akkor lélekzett fel,
               mikor már künn volt a lépcsőházban s alig hogy fellélekzett, szerette volna
               felpofozni magát.</p>
				<p>Vagy másfél óráig dologtalanul csavargott fel s alá a városban, s az egyedüllét
               visszaadta magában való bizodalmát. Mire hazament, tökéletesen megbékült önfelével s
               nem érzett egyebet, csak valami kéjes bizsergést a szivében. Korán feküdt le,
               keveset olvasott s mikor elfujta lámpáját, megvallotta a szobája négy falának,
               hogy:</p>
				<p>- Ő az, aki álmaimban élt.</p>
				<p>Ha beszámoltam azzal, mit gondolt Hódy Balázs, mikor először látta a szép Sárvárynét,
               nem hallgatom el azt sem, mit gondolt a rózsabimbó, mikor először találkozott
               regényünk hősével.</p>
				<p>A rózsabimbó azt gondolta, hogy:</p>
				<p>- Ez a legrosszabb kalapu, a legrosszabb kabátu és a legrosszabb czipőjü ember, akit
               valaha láttam.</p>
				<p>Később, esztendők multán, ez a vélemény jelentékenyen módosult. S mikor egyszer
               Sárváry valami malicziózus megjegyzést tett Hódy Balázs egyik verskötetére, mely
               végtelen tiszteletet lehellő ajánlással s diszes kötésben pompázott az asztalon, a
               szép asszony azt mondta a férjének:</p>
				<p>- Csak Hódyt ne bántsa. Jól esik látni, hogy még vannak ilyen derék emberek a
               világon.</p>
				<p>Sárváry röhögött.</p>
				<p>Meglehet, ugyanebben az órában történt, hogy Hódy Balázs versben és még több
               melegséggel, de kevésbbé elismerően nyilatkozott a szép Sárvárynéról.</p>
				<p>Mert akkortájban irta azt a költeményét, mely igy kezdődik:</p>
				<p>Imádom őt, a szivtelen kaczért...</p>
				<p>Nem tudom, adnak-e önök valamit egy regényiró becsületszavára. Ha igen, ugy
               határozottan állithatom, hogy a Spleen e strófájában Hódy
               Balázs igen-igen igazságtalan volt. Azt mondhatnám, hogy a világtörténelem csak
               kevés oly égbekiáltó igazságtalanságot emlit, mint a minő a
                Spleen czimü kötet eme gyöngyében foglaltatik. Mert ha egyáltalán létezett
               valaha asszony, aki a kaczérság eredendő büne nélkül született, ugy ez az egyetlen
               egy asszony a szép Sárváryné volt; és ha volt valaha uj nemzedék, melynek a világra
               jövetele (szakrilégium nélkül gondolván) a szeplőtelen fogantatásra emlékeztetett,
               ugy ez az uj nemzedék csak a Sárváryné hat fia lehetett: Béla, Géza, Aladár, Elemér,
               Tihamér és László. A szép Sárvárynéban nem lakozott a hóditás és az ünnepeltetés
               vágyából egy csipetnyi sem; nem volt hiu s nem szomjazta az olcsó diadalokat.
               Jólétének gondtalanságában s egészségének felséges békéjében soha se voltak másféle
               vágyai, csak azok, a melyeket a következő óra magától meghozott; s mivel önök a
               psychologiát csak akkor respektálják, ha összes következtetéseit az emberi rossz
               hajlandóságokból, bünökből és az állati ösztönökből vonja le, hozzá teszem, hogy:
               valami mennyei lustaság lakott benne, mely megóvta tőle, hogy akármit is akarjon,
               amiért valamit tenni kellett, aminek valami ára volt, hacsak egy lépés vagy egy
               mosoly is. Mert a jó sors mindazt, ami egy asszonyi életnek a föltétele, megadta neki
               ingyen, soha se jutott eszébe a más ökre és szamara, akárhogy bőgtek is az ablaka
               előtt. Ha az egész világ olyan, mint ez az asszony, igazán fölösleges lett volna
               meghozni a tiz parancsolatot. Életének csöndessége egy szép hűvös patakéhoz
               hasonlitott; s mit tehet a szép, hűvös patak arról, hogy vizére a szarvas
               kivánkozik?!</p>
				<p>Vagy talán már kaczérság volt az is, hogy mialatt Bandi és Xenofon birkóztak (Bandi
               maradt az erősebb), a rózsabimbó néha benn maradt a szobában?! Eszébe se jutott, hogy
               kimenjen. Olyan mindegy volt neki Bandi, Hódy Balázs és Xenofon! Csak nagyritkán
               nézett fel a himzéséről (a mi, tessék elhinni, álczázott semmittevés), olyankor,
               amikor Balázs nagyon bele bonyolódott valami rendhagyó perfektumba. Egy rendhagyó
               perfektum olyan kényes palánta s a Bandi feje nem volt termőföld, hanem kopár
               hegyfok. Ilyenkor a rózsabimbó részvéttel és csudálkozással nézte a vért izzadó
               szegény tanitó urat. Becsületes lelke sehogy se tudta megérteni, hogy vannak
               emberek, akiknek nincs egy jó kabátjuk s akik nem gondolnak egyébre, mint ezer és
               ezer évvel ezelőtt meghalt irás-molyok abrakadabráira.</p>
				<p>Hódy Balázs félre értette ezeket a pillantásokat. Bár távol vala tőle minden
               elbizakodottság, titokban azt az édes hitet kezdte táplálni, hogy ezek a barátságos
               pillantások ama hódolatot fejezik ki, melyet ő a Xenofon zsenijével szemben a
               legtermészetesebb dolognak talált a világon. Lehetséges-e Xenofon iránt nem
               lelkesedni? A Bandi példája azt mutatta volna, hogy: igen, lehetséges; de Bandi, ez a
               vásott siheder, aki a városligetben arra biztatta a tanitó urat, hogy menjenek utána
               a cseléd-leányoknak, meg ez a gyönyörü, édes teremtés, akinek a tekintete csupa
               lélek, istenem mily két külön világ! A rózsabimbó bizonyára többet figyelt az ő
               magyarázatára, mint az, akinek e magyarázat szólt volna; s Balázs koronkint tüzbe
               jött, ékesen szólóvá lett, tekintettel (ó csak oldalvást és mindössze egy-egy
               tekintettel!) az igazi hallgatóságára. Van-e nagyobb gyönyörüség, mint figyelmessé
               tenni a szépre azt, aki előttünk a legszebb? S van-e kielégülés, mely fölér azzal,
               hogy ha feltárhatjuk lelkünk kincseit az előtt, akinek a czipője hegyét megcsókolni
               már másvilági boldogságnak tetszik?!</p>
				<p>S észre se vette, már elfogta a hiuság, melyet legjobban az alázatos lelkek ismernek.
               Az a hiuság, mely néha elhiteti velünk, hogy hozzá férkőztünk egy léleknek a zárához,
               mintha az emberi léleknek volna több kulcsa is, s nemcsak az az egy, amelyet nem
               lehet elajándékozni és nem lehet megkeriteni. Büszkélkedni kezdett vele, hogy a Bandi
               görög leczkéi ama másik, szép lélek előtt egy roppant perspektivát tárnak fel: az
               ó-kor szép világát, s ez a gondolat boldoggá tette.</p>
				<p>Hogy ezek az előadások, melyekre oly nagy gonddal készült, kárba veszhetnek: soha se
               jutott eszébe. S ha a rózsabimbó, egy fekete bajuszu urra gondolván, elmélázva nézett
               ki az ablakon, Balázs meg volt győződve róla, hogy ez Xenofon hatása. Alighanem
               innen magyarázható, hogy a Ginevra-cziklus a szép Sárvárynét mint egy második
               Vittoria Colonnát ünnepli.</p>
				<p>A rózsabimbó betöltötte tizenhatodik évét, s alig hogy betöltötte, férjhez ment a már
               többször nevezett Sárváry Bélához. Kiderült, hogy ehhez a házassághoz már régen
               megvolt minden: a fekete bajuszu ur, a kisasszony hajlandósága, a szülői beleegyezés,
               még a kelengye is, csak éppen a tizenhatodik év hiányzott. Mikor ez a nevezetes dátum
               elérkezett, megtörtént az eljegyzés.</p>
				<p>Ettől fogva a rózsabimbó nem jelent meg a görög leczkéken, ellenben gyakran
               kikocsikázott a vőlegényével, meg azokkal az ismeretes rokonokkal, akik éppen csak
               ilyen alkalmakkor nem fölöslegesek. Hat hétre az eljegyzés után megvolt az esküvő is.
               Sárváry, kivételképpen, nem késett el a lakodalomról; Bandi, az általános öröm
               közepette, zavartalanul hozhatott haza négy szekundát; a nászlakoma pompás volt s a
               fiatal pár elutazott Olaszországba.</p>
				<p>És Hódy Balázs? Sirt benne a lélek, mint Petur bánban.</p>
				<p>Szive a sirban s Xenofon, Xenofon elárulva!</p>
				<p>Ó, fájt neki, hogy nem volt, aki kitalálja a szivében élő mélységes, odaadó, örök
               szerelmet s hogy tündére elszállt egy édes szó, egy mosoly nélkül! Ha csak a
               homlokán, ha csak egyszer, egyetlen egyszer, csókolhatja meg ezt a gyönyörü fejet, ha
               tündére, csak egy pillanatra leszáll hozzá s azt suttogja: »Nem lehetek a tied, de
               gondolok rád...« Ha, csak egy tekintettel, azt mondja neki: »Tudom, hogy imádsz:
               megengedem, hogy imádj...« De nem, semmi. Ugy vált el tőle, mint a többi idegentől.
               És idegen marad örökkön, világ végeztéig, a sirban is, az utolsó itélet napjáig! Ó,
               fájdalmas volt ez a váratlan végbucsu s vannak csapások, a melyekre hiába készülünk
               előre... De hadd mozduljon tovább a gálya; élnünk kell, ha nem is látjuk be, hogy
               miért.</p>
				<p>S a fájdalmát csak elviselte volna. Szive hozzá szokott a lemondáshoz, vagy meglehet:
               szive már lemondónak született. Hanem Xenofon elárultatását... a csalódását, a
               szégyenét, ó, azt nehezebb volt megbocsátani!</p>
				<p>Megbocsátotta azt is. Hasztalan ismételgette magában ezeket a keserüségeket:</p>
				<p>- Alig várta a tizenhatodik esztendejét, hogy férjhez mehessen!... És ehhez az
               emberhez! Aki tele füstölte menyasszony-szobáját, aki vőlegény korában is minden
               éjjel eljárt a kávéházba, alighanem kártyázni!... Ez a szép bábu kellett neki! Ilyen
               mind a hány, ilyen valamennyi, ilyen.</p>
				<p>És mégse tudott másként gondolni rá, mint végtelen szerelemmel.</p>
				<p>A rózsabimbó, házasságának tizenegyedik hónapjában, egy egészséges fiu-gyermeket
               hozott a világra, aki akkora volt, mint egy pápai zuáv. Ez a pápai zuáv és a
               Spleen első darabjai egy időből valók. Kevéssel utóbb azt
               kezdték beszélni, hogy az asszony nem boldog, mert a férje megint éjszakázik. Ez a
               hir megillette a Hódy Balázs szivét. Talán egy csepp káröröm is vegyült a
               sajnálkozásába; ha igen, megbünhödött érte. Mert bár szeretettel csiszolgatta a
               verseit, a hat részből álló Spleen második cziklusával nem
               tudott oly hamar elkészülni, mint amilyen hamar megérkezett a második pápai zuáv
               is.</p>
				<p>A harmadik se váratott magára két esztendeig; s mindegyiknek akkora feje volt, mint
               egy-egy görög dinnye.</p>
				<p>Ebben az időben hősünk nagyon neki adta magát a borongásnak. Megirta a komor hangu
                  Végtelenség-et és a száztiz oldalra terjedő
               Rejtelmek-et (azokat a verseit, a melyekből a jövő esztétikusai
               konstatálni fogják, hogy Hódy Balázs és a világrend nem igen kedvelték egymást s néha
               rendkivül feszült viszonyban voltak), sokat járt ki a zugligetbe, hozzá szokott a
               boritalhoz s ha az utczán ismerős jött vele szembe, ijedten kapta félre a fejét,
               mint a skót ballada grófja, hogyha szürke barátot látott.</p>
				<p>Aztán, elcsitultak szivének hullámai. Egyre kevesebbet hallott a
                donna angelicata-ról; végre elveszitette szeme elől egészen. Bandi, az alatt
               az ürügy alatt, hogy immár tökéletesen meg van érve a felsőbb tudományokra, elvált
               Xenofontól örökre; viszont, a temetkezési vállalat, melylyel hősünk utóbb életfogytig
               tartó szövetséget kötött, már ekkor javában kaczérkodott vele. Szóval, mulván az
               idők, Balázs elkerült az aggódó apa házától; uj bajok, uj gondok kezdték
               foglalkoztatni s az édes kép mindinkább eltünt a messzeség ködében.</p>
				<p>Már tartott tőle, hogy: el fog tünni egészen. S ez a gondolat keservesebb volt
               mindennél a világon.</p>
				<p>Fájdalmát megszokta, megszerette. A szivében zsongó édes bánat volt lelkének a
               kincse; ez éltette költészetét, ez aranyozta be mindazt a szépet, amit látnia
               adatott, ez volt mindene, mert csak ebben élt. S félteni, ápolni kezdte bánatát. Hisz
               olyan jól megfértek ők ketten: a költő és a költői bú.</p>
				<p>Minő kietlen lenne a világ, ha kiapadna a dalok forrása!</p>
				<p>De nem apadt ki.</p>
				<p>Vagy hét esztendő haladt el. Egy este, amint benyitott a szobájába, levelet talált az
               iróasztalán. A lába megcsuklott, ahogy az irásra ráismert. Levél ő tőle! Szive ugy
               zakatolt, mint egy megbolondult lokomotiv s félénken nyujtotta a kezét feléje, mintha
               egy fosztó rózsasziromhoz nyulna, melyet megirigyelt a szellő.</p>
				<p>A levélben ez állott:</p>
				<p>Kedves Hódy ur!</p>
				<p>Tudom, hogy soha se bajlódott kis gyermekekkel. Hallottam azt is, hogy már nem tanit
               se kis, se nagy fiukat. És mégis irok. Lássa, én tudom, hogy nagyon követelő
               természetü vagyok. De mindnyájan elkényeztettek. Ön is.</p>
				<p>Az jutott eszembe, hogy boldoggá tenne, ha ön hajlandó volna megtanitani a
               legnagyobbik kis fiamat irni és olvasni. Nem kellene szegénykének iskolába járnia s
               nem kellene idegenre biznom. Tudja, hogy borzadok az iskolától s még jobban az idegen
               arczoktól. Nem tudok beleegyezni, hogy a kis fiam oda járjon, a honnan a
               gyerek-betegségeket hurczolják szét a világba. És ugy szeretnék meglenni idegen ember
               nélkül!</p>
				<p>Ugy-e, nem mond nemet?</p>
				<p>Igaza van, nagyon önző vagyok. De ön hozzá szoktatott, hogy visszaéljek a
               jóságával.</p>
				<p>A férjem is nagyon hálás volna, ha rászánná magát, hogy megszerezze nekünk ezt az
               örömet.</p>
				<p>Várja önt, inkább ma, mint holnap, aki önre mindig hálásan emlékszik:</p>
				<p>Sárváryné.</p>
				<p>Ha önök ismernék a Spleen-t, a Végtelenség
               prométheüszi gőgjét, a Rejtelmek fásultságát és magas
               röptét, szóval, ha önök ismernék Icarust, alkalmasint
               ilyenformán méltóztatnának okoskodni:</p>
				<p>Icarus Hódy Balázs. Hódy Balázs tehát igen-igen megköszönte az ajánlatot s megirta,
               hogy, legmélyebb sajnálatára, nem vállalhatja el a nagyon kedves és nagyon
               megtisztelő, de rá nézve lehetetlen feladatot. Mert Hódy Balázs csak ekkép
               gondolkozhatott:</p>
				<p>- Ha nem léphettem be a szobádba, mint vőlegény: nem lépek be oda, mint nevelő. Ha
               nem kaphattam a kezedből egy rózsát: még nem jutottam odáig, hogy elvegyem ebből a
               kézből a fizetést.</p>
				<p>Szerencsére önök nem ismerik Icarus költeményeit s ez nagyon
               megkönnyiti a feladatomat.</p>
				<p>Mert igy nem kell hosszasabban magyaráznom, hogy ámbátor Balázsnak mindezek
               megfordultak a fejében, ámbátor először megsértődött, azután fellázadt, majd
               gyötrelmes lelki viaskodásoknak adta át magát, végre, mikor rákerült a sor, mégis
               csak elment a szép asszonyhoz.</p>
				<p>Azzal ment el, hogy köszönettel bár, de le fog mondani a megtiszteltetésről.
               Megfogadta magában, hogy udvarias lesz, de önérzetes, tisztelettel teli, de
               hajlithatatlan. És alig volt ott egy negyedórát, elolvadt, mint a márcziusi hó.</p>
				<p>Ettől a naptól fogva öt esztendeig egy fedél alatt élt a szép asszonynyal s egy
               levegőt szítt vele. Csak nyáron át nem látta, abban a négy türhetetlen hónapban,
               amikor Sárváryné, gyerek-seregével, faluzni ment.</p>
				<p>De annál többet volt velök a téli hónapokban. Attól fogva, hogy délután négy órakor a
               nagy ebédlőben meggyujtották a függő-lámpát, késő estig, amig csak Sárváry vacsorálni
               haza nem érkezett, együtt volt a kis pápai zuávokkal s igy, a legtöbbször, csak egy
               hosszu asztal választotta el attól, akit alattomban élete nap-világának szokott
               nevezni. Lassankint tudniillik valami hallgatag megegyezés következtében, törvénynyé
               lett, hogy feladata nem végződik el az ábéczé titkainak magyarázatával, sőt
               ellenkezőleg, a feladata tulajdonképpen... Megvallom, zavarban vagyok, mikor erről a
               feladatról szólok. Végre is önök, türelmes olvasóim, regény-hősök dolgában kissé el
               vannak kényeztetve. Hozzá szoktak a kabylok ellen küzdő oroszlánokhoz, az alagutakat
               teremtő vas-emberekhez s a titokzatos Orlandó gróf már hidegen hagyja önöket.
               Szégyenkezve vallom meg, hogy Hódy Balázs távolról sem volt oroszlán s ami a
               Sárváry-házban való elfoglaltságát illeti, ez a hivatal bölcs középutat tartott a
               szárazdajkaság és a nevelőség között.</p>
				<p>Önök azt fogják mondani, hogy ez nem lehetett valami irigylendő állapot. Hódy Balázs
               más nézeten volt. Ugy találta, hogy ha az ember egész mélységes hosszu délutánokon
               egy imádott lény kábitó közelségében lehet, s ezalatt nincs egyéb dolga, mint halk,
               de határozott hangon figyelmeztetni az illendőség parancsaira néhány rakonczátlan és
               lármás pápai zuávot: ez maga a boldogság. S később éppenséggel nem volt oka rá, hogy
               megváltoztassa a véleményét.</p>
				<p>A szép Sárvárynénak a gyerekein kivül az egyetlen Hódy Balázsból állott minden
               társasága. Sárváry a legjobb fiu volt a világon, s nem hiányoztak belőle a férfiui
               erények, de egy hibában leledzett Madame Benoitonnal: nem igen szeretett otthon ülni.
               Korán kelt, délelőtt elvégezte a dolgát s alig, hogy megebédelt, szedte a sátorfáját.
               A szép asszony pedig csak nagyritkán mozdult ki hazulról. Kényelmessége a gyerekei
               számával növekedett, s a lustaságában, kivált olyankor, ha Sárváry néha-néha nagyon
               bele talált keveredni az éjszakázásba, volt valami elszomoritó. Nem szeretett
               kijárni; nem szerette a szelet, irtózott a hidegtől; még a napfény is bántotta.
               Vannak pompás virágok, amelyeket mintha a természet is arra szánt volna, hogy
               üvegházban éljenek; a változó idő haláluk, a tropikus égalj sem kell nekik,
               életföltételök: az egyforma kellemes meleg.</p>
				<p>Balázs szentül meg volt győződve róla, hogy a szép Sárváryné nem boldog; de Balázs,
               mint világéletében mindig, tévedett.</p>
				<p>Igaz, néha megfordult a szép Borcsa fejében, hogy másképp is lehetne. Végre is, ugy
               vélte, az ember voltaképpen nem azért jött a világra, hogy örökkön a kávéházban üljön
               s egész nap egy Tök Ász nevü hajadon festett bájaiban gyönyörködjék. De Sárváry
               másként vélekedett, s ez a szilárd meggyőződés imponált neki. Be kellett látnia, hogy
               a kettejök közt való versenyben a Tök Ász lett a győztes s ez a tapasztalat elvette a
               kedvét az ujabb küzdelmektől. A Grizeldiszek közé tartozott, akik elfogadnak minden
               megaláztatást.</p>
				<p>Mindamellett, a zuávok siketitő lármája közepette, koronkint elmélázott, s a hogy
               szórakozott szeme rátévedt a derék Balázsra, aki égi türelemmel, a bölcs mérséklet
               hangján ajánlgatta a zuávok figyelmébe, hogy az erkölcsi szép minden földi javaknál
               kivánatosabb: el-eltünődött a világ különös berendezésén. Miért is, hogy a rózsának
               tövisei vannak, s hogy a szeretetreméltóság oly csapodár?! Ime, hogy a szolidság, az
               otthonülés, s a gyermekekkel való bajlódás nem éppen lehetetlen dolgok, annak egy
               fényes példája ül itt előtte. Fájdalom, ha a szolidság egyáltalán hasonlatos valamely
               virághoz, ugy ez nem a rózsa, hanem a liliom. Szegény liliom! Balázs szinte
               tündöklött a sok erénytől. Maga volt a szerénység és a béketürés, a tartózkodás és az
               igénytelenség: az összehasonlitás nem válhatott előnyére.</p>
				<p>A szép Borcsa áldott jó lélek, hanem mégis csak asszony volt: kutyába se vette az
               erkölcsi szépet.</p>
				<p>De azért nagyon megbarátkozott magánosságának furcsa osztályosával. Talán meg is
               hatotta valamennyire ez a másvilági, néma, lemondással teli és ügyetlenül titkolt
               árnyék-szerelem; legalább mindig megzavarodott egy kissé, a hányszor Balázs rajta
               felejtette azt a hű kutya tekintetet, mely egyesegyedül a lemondó érzelmeké. A pondró
               szerelme is hizelgő, hogyha végtelen.</p>
				<p>Bizonyára, csak a szamaritánus érzés támadt fel benne, mikor a házába hivta. Meglátta
               az ablakából, amint ugyanabban a ruhában, amelyben egykor Xenofont magyarázta, árván,
               szomoruan bandukolt végig a napsugaras, elegáns toilette-ektől, könnyü gig-ektől, és
               huszár-tiszti uniformisoktól tarka, eleven boulevard-on. De ez a szamaritánus érzés,
               egy-két esztendő multán, komoly, tisztelettől áthatott, és becsüléstől csepegő
               barátsággá változott át. A milyen jó asszony volt, haragudni kezdett az egész
               emberiségre, mely oly kevéssé becsüli meg a mi végzetü igéken
               való föltétlen uralkodást.</p>
				<p>Hitte és vallotta, hogy Hódy Balázs a legderekabb ember hetedhét országon. Látni
               való, hogy hősünk szerelme teljesen vigasztalan volt.</p>
				<p>Világos, hogy az ilyen rendkivül derék ember nem feszélyezi ugy az asszonyokat, mint
               holmi éretlen gavallérok vagy azok a boszantó huszár-önkéntesek, akik oly tüntetően
               csörtetik a kardjokat s tükörnek használnak minden ablak-üveget. Komoly ember semmit
               se ad a külsőségekre; komoly embert senki se akar elkápráztatni toilette-ekkel vagy
               más efféle ostobaságokkal. S a szép asszony Balázs előtt ugyanabban a pongyolában
               mutatkozott, amelyben Balázson kivül csak a gyermekei és a cselédek láthatták.</p>
				<p>A nagy barátságok az ilyen apró bizalmasságokból erednek s alighanem ez az oka, hogy
               némelyik asszony a szobalányát teszi meghittjévé. A szép Borcsa nem volt ennyire
               leereszkedő, de Balázs iránt egyre több bizalmasságot tanusitott. Nem voltak valami
               nagy titkai, de ki az, aki ne volna nagyra a maga kis dolgaival?! Igy, egy késő esti
               órában, mialatt a gyerekek álmosan hajtották le fejöket az ebédlő nagy asztalára,
               megvallotta Balázsnak, hogy Sárváryt egy Aranka nevü csunya kis fekete asszonykával
               gyanusitja, aki barátnőjének hazudja magát s akit jó asszony létére nem átallott az
               egész földgömb legelvetemedettebb személyének nevezni.</p>
				<p>Balázs félreértette ezeket a bizalmasságokat.</p>
				<p>Nem mintha elkapatta volna a kitüntetés, amelyben bizonyára egyes-egyedül részesült.
               Ó nem. Mindig az maradt a szép asszonynyal szemben, aki volt; semper idem. S az a
               lázas aggodalom, mely akkor fogta el először, mikor a rózsabimbót megpillantotta,
               soha se hagyta el, ha a szép Borcsa mellett ült, vagy ha ruhájának suhogását
               hallotta. Ez a lázas aggodalom ahhoz a szorongáshoz hasonlitott, amelyet álmunkban
               érzünk, mikor azt álmodjuk, hogy mezitláb sétálunk egy bálteremben s folyvást
               remegünk, hogy valaki a lábunkra talál pillantani.</p>
				<p>Nem, Balázst nem kapatta el a szerencséje. Árnyék-udvarlónak született s
               árnyék-udvarlónak maradt örökkön. De mig azelőtt ugy gondolt a szép Borcsára, mint
               királynőjére édes szerenádoknak, melyek troubadourja mindig eltünik a hajnallal s
               örökkön ismeretlen marad, egyszerre ugy tetszett neki, hogy szerelmese tulajdonképpen
               egy sötét tragédia szerencsétlen hősnője, akit a troubadournak erkölcsi kötelessége
               megszabaditani a Rémségek várából. Fejébe vette, hogy imádottja egy gonosz Kékszakál
               leigázott, néma, lemondással teli martirja; s ugy kezdte gyülölni Sárváryt, ahogy
               csak egy temetkezési vállalatnál tudnak gyülölni.</p>
				<p>Az efféle képzelődések nyomán reménységek szoktak fakadni, melyek egymás nyakára
               nőnek s korán hervadnak, mint a délignyitó. S a Balázs izgékony fantáziáját regényes,
               lehetetlennek tudott jelenetek kezdték foglalkoztatni, hogy mindezek a mesés képek
               egy tulvilági, névtelen reménységnek adjanak helyet, holdsugarakból szőtt,
               álomországi reménységnek, melynek a gondolatára is remegés fogta el.</p>
				<p>Ez tavaszszal volt, virágfakadáskor.</p>
				<p>Ugyanezen a nyáron, dinnyeéréskor, Sárváryné egy egészséges fiu gyermeknek adott
               életet, aki a keresztségben Tihamér nevet kapott. Az ujon érkezett egy szépen fejlett
               foggal különbözött más, kevésbbé szerencsés alkotásu kortársaitól; egyébként pedig
               olyan hangja volt, mint a bölönbikának.</p>
				<p>Ezen a nyáron Balázs nem irt egy verset sem.</p>
				<p>Később belátta, hogy a Grizeldiszek mártiromságát éppen a gyermekek teszik teljessé s
               másfél év mulva, mikor László is megszületett, felhagyott minden reménységgel.</p>
				<p>Önök nem képzelik, hogy e pillanatban milyen mélyen meg vagyok indulva. S
               megindultságom oka ugyanaz, ami Hódy Balázst a végső rezignáczió utjára terelte,
               nevezetesen László születése. Minden tiszteletem mellett, melylyel e kitünő ifju
               iránt viseltetem, nem tudom belátni, mi szükség volt rá ezen a rossz világon, melynek
               a veszedelme ugyis a tulnépesedés. Igaz, hogy a legnagyobb emberekről is kétséges,
               vajon komoly szükség volt-e rájok a földtekén, de a rendes esetek nem juttatják ezt
               a kérdést eszünkbe. Ellenben nem hallgathatom el, hogy sokallom az árt, melybe a
               László születése került. Végre is, bár a monarkia védő erejének fejlesztése
               érdekében kivánatosnak tetszik, hogy minden anya lehetőleg egy fél-tuczat katonát
               adjon az államnak, de másrészt, ugy képzelem, hogy Sárváry Borcsa, az Ur végtelen
               irgalmassága előtt öt gyermekkel is kegyelmet talált volna, s majdan, sokára, azt
               mondták volna neki odafenn:</p>
				<p>- Jó sáfár voltál.</p>
				<p>László születése után Sárváry Borcsa elkezdett betegeskedni. A következő nyáron
               Franzensbadba ment s mikor onnan visszatért, nem lehetett ráismerni: hiu volt és
               szeszélyes. Egy csunya téli este, a hófuvások idején, nagyon rosszul lett; Sárváryért
               el kellett küldeni a kávéházba, s Balázs az nap nem adott a gyerekeknek leczkét. A
               beteg néhány hét multán jobban lett, de mihelyt fenn járhatott, nagy sietséggel s
               külön vonaton, elvitték Cannes-ba. Balázs nem látta többé. Tavaszszal, egy édes
               áprilisi délután - nagyszombat volt, s tavaszi toilettektől ragyogott az utcza -
               megjött a hir, hogy Sárváry Borcsa életének 27-ik és boldog házasságának 11-ik
               évében, hosszas szenvedés s a haldoklók szentségének áhitatos felvétele után, a
               dél-vidéken meghalt.</p>
				<p>Az élet lemondásokból áll. Vannak, akik egyforma könnyüséggel tudnak lemondani kis és
               nagy dolgokról, s ugyanazzal a lelki rugalmassággal állanak minden veszteséget: ezek
               az élet legnagyobb művészei. Mások képtelenek a legcsekélyebb lemondásra, s örökkön
               rabjai a vágyaiknak, a szokásaiknak, a jó, vagy rossz kedvüknek; ezek az
               élhetetlenek, a nem életrevalók, akiknek sorsa: az őrültek háza, a börtön, vagy ami
               ezeknél is rosszabb, az apró nyomoruságokkal való mindennapos harcz, vesződség és
               nyüglődés. E két véglet között, szerencsés vagy szerencsétlen közép-uton, rajzanak a
               nagy embertömegek; egymás vállán sürögve, hogy körutakat és csatornákat hagyhassanak
               hátra az ismeretlen jövőnek, és palotákat, melyek sötét, gotikus bemélyedéseiből
               holdfényes éjszakákon oly misztikus hangulatok gőzölögnek elő.</p>
				<p>De ezek a nagy embertömegek még sem az egész emberiség. A betegek és szenvedők
               elmaradnak a bolytól, s azzal vigasztalják magukat, hogy elég erőt éreznek a
               magánosságra. Pedig csak gyöngék a küzdelemre.</p>
				<p>Az emberi lélektől minden kitelik: az is, hogy megtagadja önmagát. S a lemondás
               művészetének vannak maniakusai.</p>
				<p>Vannak, akiknek annyi jutott ki a szűkölködésből, a csapásokból és a szenvedésből,
               hogy utoljára is erényt csinálnak a szükségből. Ezek a szegény, természetükből
               kiforgatottak végre gyönyörüséget találnak a lemondásban. Kevélyekké válnak a
               nélkülözéseikre, és kéjelegnek a szenvedéseikben. Hasonlóan az ős-keresztényekhez,
               akik önként jelentkeztek hitet vallani, a szenvedés vallásának e rajongói elébe
               mennek a fájdalomnak, feltárják érzékeny, elsatnyult keblöket minden vesszőcsapás
               előtt, s mártiromságukra büszkén, gyönyörrel véreznek el.</p>
				<p>Hódy Balázs ezeknek az önkéntes, névtelen vértanuknak, akik többen vannak, mint önök
               képzelik, egy gyönyörü példánya volt.</p>
				<p>S önkéntes mártiromságát különösen lelkessé, azt mondhatnám: páratlanul makacscsá
               tették hitvallásának sikerei. Mert hisz a legendák csodái megujultak, s rózsák
               fakadtak vércseppjei nyomán.</p>
				<p>Ehhez képest egész élete egy roppant fonákságnak tünhetik fel önök előtt, s nem
               hallgathatom el, hogy költészete csakugyan hijjával van ama természetességnek, mely a
               nagy költői alkotások alapföltétele. Önök rosszhiszemünek fogják találni ezt a sok
               borongást, mert látnivaló, hogy a szerző ugy szereti a Sors-haragot, mint
               édestestvérét.</p>
				<p>És mégis, Hódy Balázsnak, legalább egyszer életében, igenis volt egy természetes
               indulata. Nem tehetek róla, ha önök ezt is természet-ellenesnek, sőt érthetetlennek
               fogják itélni.</p>
				<p>Ez a természetes indulata az volt, hogy fellázadt. És mert szemben a végzettel, amely
               ellen kitört, gyöngének tudta magát, megkisérlette az öngyilkosságot.</p>
				<p>A pisztoly, amelylyel fejbe durrantotta magát, valami olcsó, silány szerszám volt, a
               keze pedig a legügyetlenebb kéz, amely valaha pisztolyt fogott. Öngyilkossági
               kisérlete tehát balul ütött ki. A golyó félre csuszott, s Balázs életben maradt. A
               nagy elszánásból az lett, hogy vagy hat hétig nyomta az ágyat, s a fej-sebétől azután
               is kótyagos maradt vagy egy fél esztendeig. A rosszakarói szerint kótyagos maradt
               világéletében.</p>
				<p>Ha az ember a Café Anglais-ban bölcselkedik az
               öngyilkosságról, azt találná természetesnek, hogy a balul sikerült öngyilkossági
               kisérlet után szükségképpen következik egy második, esetleg harmadik kisérlet, amig
               csak a dolog nincs egészen rendben. Aki egyszer komolyan elszánta magát a halálra,
               miért állapodnék meg a fél-uton? A tapasztalás azonban szürke teóriának mondja ezt az
               okoskodást, s azt bizonyitja, hogy az efféle első felvonások után rendesen nem
               következik második. A halál vőlegényei egyet gondolnak, s bizony, visszabaktatnak a
               fél-utról. A legtöbbször talán nem is gondolnak semmit, csak felocsudván, egészen más
               szemmel néznek a világba, mint azelőtt. Ugy lehet ez is, mint egyéb kriziseknél. Aki
               kisirta, kidühöngte, vagy kivigadta magát, valami megkönnyebbülést érez s ugyanazok a
               gondolatok, melyek idegeit az imént megfeszitették, egyelőre nem ingerlik többé.</p>
				<p>Az, amit Hódy Balázs később a második életének nevezett, egy hosszu zsibbadtsággal
               kezdődött, mely nem sokban különbözött a félkegyelmüségtől. Nem emlékezett semmire;
               nem tudott és nem akart semmit. Ugy volt, mint a gyerek. Szót fogadott az ápolóinak,
               s félt, hogy meg fogják pirongatni. Nem érdeklődött semmi iránt, de szorongó
               csodálkozással nézte, hogy foglalkoznak vele, amiként egy tengeri nyúl nézelődhetik,
               mikor egy bakteriológus laboratóriumában találja magát, egy dézsa zselatin meg
               mindenféle preparátum között, s látja, hogy őt egy nagy szakállu ember
               felveszi-leteszi, szurkálja-piszkálja s egyik helyről a másikra czipeli. Mi az
               ördögöt akarhatnak vele?</p>
				<p>Később, nagy lassan eszmélni kezdett. Néha, ahogy fél-álomban feküdt az ágyán, a mult
               egyes foszlányai megjelentek előtte s halluczinácziók fogták el. Aztán megkisérlette
               gondolkozni. Rájött, hogy mindez elmult s hogy vele most a láz űz kegyetlen játékot.
               Kábultságának képei szinte idegenek voltak neki s mintha valamikor régen, nagyon
               régen látta volna ezeket a képeket. Utóbb már emlékezni kezdett s tisztán látta ujra
               a megszokott, sokszor átélt jeleneteket. Látta önmagát a nagy ebédlő asztalánál a kis
               zuávokkal s látta őt. A világos-kék batiszt ruhája volt rajta, azokkal a piczi kék
               virágokkal... Ilyenkor a beteg nem találta helyét. Mintha valami furcsa zsongást
               érzett volna a szive táján. Szeretett volna sirni, de nem tudott. Aztán azt gondolta,
               hogy fel kell kelnie; de nem birt.</p>
				<p>Hanem teljesen csak akkor tért vissza az emlékezete s emlékezetével együtt egész
               fájdalma, mikor már régtől fogva fenn járt s kisétálgatott a szabadba.</p>
				<p>Magánosan, gondolattalanul bandukolt végig a vasárnapi közönségtől népes utczákon s
               lökdöstette magát, mint egy alvajáró. Egyszerre a zugligeti uton találta magát. Nem
               volt arra semmi keresete, de azért valami homályos érzés nem engedte, hogy
               visszaforduljon. S a nép-hullám vitte előre.</p>
				<p>A hogy aztán kiért a zugligetbe, egyszerre eszébe jutott valami. S elválva a
               vasárnapi tömegtől, neki vágott egy meredek utnak.</p>
				<p>Amilyen lankadtan ballagott előbb, olyan sietségre kényszeritette most nyomorult
               lábait. A magasból nézve, azt gondolhatta volna valaki, hogy egy sebzett vad csörtet
               az odujába, meghalni békén távol az emberek szemétől.</p>
				<p>A lélekzete elfult, mikor megállapodott. Igen, ez az a villa. Megismerte a verandát,
               a kerti padokat, a két vén hársat, a vadrózsával befuttatott lugast, a zugliget egész
               utszéli poézisét. Igen, ez az a villa. Itt volt olyan boldog, amilyen nem lesz többé
               soha.</p>
				<p>Emlékezett. Az a drága, édes teremtés olyan jókedvü volt akkoriban, mint maga az
               egészség. Egy délután azt mondta neki:</p>
				<p>- Eljön velünk a Norma-fáig? De csak igy megyek, hajadon fővel...</p>
				<p>S a karjába kapaszkodott, amig oda értek. Ez volt az egész regény. De mikor ez a
               semmi neki mindene volt!...</p>
				<p>Benézett a lécz-keritésen; a kertben idegen gyerekek játszottak. Fű, fa, virág-ágyak,
               a hitvány üveggolyók a tuczat-rózsák mellett: mind ugyanazok. Semmi se történt: csak
               az istenek költöztek el erről a rongy világról!</p>
				<p>S ő akkor oly őrült volt, hogy órákat töltött a lugasban, Condorcet könyvével,
               melynek czime: Voltaire élete!...</p>
				<p>Végre megértett mindent. Isten veled, ifjuság! Isten veled, szerelem! Isten veled te
               drága, aki soha vissza nem térsz!</p>
				<p>Nem látta senki: sirhatott. Aztán megtörülte az arczát, s lassan, ahogy a temetőből
               jönnek, elindult visszafelé. Össze volt törve.</p>
				<p>A boldogság!... Az oly rég volt! És ugy fájt minden! Nem akart többé semmit.</p>
				<p>Eme válságok után pedig jött az idő, mely letörüli a könnyeket s virágokat fakaszt a
               sirokon.</p>
				<p>A szépség és a jóság elvész, hogy utána ne maradjon egyéb, csak a siri virágok
               illata. S a fájdalom utána hal, hogy belőle se maradjon más, csak egy pár édes
               emlék, mely egyre bágygyad s melyen egyre erősebben érezni a hervadás illatát, akár
               magukon a sirról tépett virágokon.</p>
				<p>Ó, emberünk őrizte s hűségesen őrizte édes emlékeit!</p>
				<p>A gyönyörü teremtés puszta álomképpé változott át, de ez az álomkép immár az övé volt
               egészen. Meglátogatta ágya fejénél s kegyesen szólt hozzá. Egyszer az álmodó egy
               csókot érzett a homlokán; felriadt, és szive vadul kalapált. Ez volt az egyetlen
               igazi csók egész életében.</p>
				<p>Álmokban élt és álmot szőtt magának. Szép álmot, gyönyörü álmot. Azt az álmot, hogy
               mindig szerették egymást, s hogy csak a balsors választotta el tőle hűséges
               szerelmesét. S mikor ebben az álomban már jobban hitt, mint minden valóságban, ujra
               megtalálta a dalok forrását.</p>
				<p>Ettől fogva megint a csengő rimeknek élt, s mint a pinczér, aki időtlen idők multán
               is megőrzi emlékét a herczegi lakomáknak, amelyekből nem evett soha egy falatot se,
               élete fogytáig zengette első szerelmét.</p>
				<p>Ime, rövid foglalatban, története ama szerelemnek, amelyet Hódy Balázs megénekelt
               eposzban, madrigálban, rondeaukban s vegyesekben.</p>
				<p>Erről a szerelemről a jövő irodalom történetirása bizonyára részletesen fog
               megemlékezni s én éppen csak az adatgyüjtés érdekében kivántam e helyütt némi
               kommentárral szolgálni a Ginevra-cziklus, a Spleen és a
               De Profundis egyes darabjaihoz.</p>
				<p>De volt Hódy Balázsnak egy másik szerelmi regénye is, s félő, hogy erről a második
               szerelmi regényről már nem lesz az irodalomtörténet-irásnak egyetlen szava sem.</p>
				<p>Mert a Hódy Balázs költeményeiben csak egy női név van: a Ginevra neve. S arról a
               szerelemről, melyet Fodor Ella kisasszony iránt érzett, az eposzok és madrigálok, a
               rondeauk és a vegyesek mélységesen hallgatnak.</p>
				<p>Ennek a szemérmes és csodálatosan hallgatag szerelemnek a történetét óhajtanám
               önöknek ezen a helyen elbeszélni.</p>
			</div>
			<div type="chapter">
				<head>
               II. CSÖNDES BOLONDOK.
            </head>
				<p>Mikor Hódy Balázs Fodor Ella kisasszonyt először pillantotta meg, Fodor Ella
               kisasszony tetőtől talpig mezítelen volt.</p>
				<p>Egy kis teknőben feküdt és erősen acsarkodott.</p>
				<p>Látni való volt rajta, hogy abszolute semmi hajlandóságot nem érez a tisztálkodás
               eszméje iránt, mert oly hangosan tiltakozott személyes szabadságának flagrans
               megsértése ellen, ahogy négy esztendős kis torkától csak kitelhetett.</p>
				<p>Fodorné azonban nem volt az az asszony, aki valami sokba vette volna a személyes
               szabadság jogát s minden rugódozás és acsarkodás ellenére, tovább szapulta.</p>
				<p>Balázs meghökkenve állt meg a küszöbön e családi jelenet láttára.</p>
				<p>- Hát maga megbolondult? - kiáltott rá Fodorné - hogy nyitva hagyja erre a gyerekre
               az ajtót?! Kicsoda maga és mit akar?</p>
				<p>- Bocsánatot kérek, ténsasszony - dadogott Balázs és sietett a konyha-ajtót betenni -
               nem tudtam... A nevem Hódy s a házmesterné utasitott ide.</p>
				<p>- Ahá, maga a szobát akarja megnézni - konstatálta Fodorné.</p>
				<p>- Igenis, kérem.</p>
				<p>- Akkor hát várjon egy kicsit. Hé, Fodor!</p>
				<p>A konyhában csak hárman voltak: Balázs, Ella kisasszony és Fodorné. Tulajdonképpen
               azt kellene mondanom, hogy: négyen, mert elbeszélésünk főszemélyei közül jelen volt
               Fodor Czilla kisasszony is, de az ő szereplése ez idő szerint még oly szűk körre
               szoritkozott, hogy bemutatását bátran elhalaszthatom a következő fejezetekre.</p>
				<p>Szóval Balázs csak két emberi lényt vett észre maga körül: egy kicsit a
               mosó-teknőben, meg egy nagyot a mosó-teknő mellett. Az előbbi barátságtalan felhivás
               tehát olyan valakinek szólhatott, aki nem volt jelen s a legjobb esetben valahol
               közel tartózkodott.</p>
				<p>S Balázs várakozással pillantott a szemközt levő szoba-ajtóra, mely nem sokkal volt
               nagyobb, mint egy jóra való dominó-koczka. De Fodor nem jelentkezett.</p>
				<p>- Hé, Fodor!... Adta kölyke!... No még ilyen mamlaszt!...</p>
				<p>Ezek a felkiáltások gyors egymásutánban zengettek végig a téglával kövezett,
               visszhangos nagy konyhán s ha önök, hősünk iránt való jóindulatból, netalán ugy
               vélekednek, hogy ezek a felkiáltások mindannyian az ismeretlen Fodort aposztrofálták,
               ugy önök mélységesen tévednek.</p>
				<p>Balázs kivette a tömeges megrovásokból neki szóló részt s elkezdett mentegetőzni.</p>
				<p>- Engedelmet kérek, ténsasszony, nem akartam háborgatni. Majd máskor jövök...</p>
				<p>Balázs azt várta, hogy Fodorné erre a szelid hangra le fog csillapodni. Csalódott,
               mert épp az ellenkező történt: Fodorné felpattant.</p>
				<p>- Hát most meg hová akár menni?! Hogy még egyszer rányissa erre a gyerekre az ajtót?!
               Várjon sorára. Láthatja, hogy dühös vagyok. Különben mi köze magának hozzá, ha én
               dühös vagyok is?! Én mindig dühös vagyok; nekem ez már természetem. Azért nagyon jó
               asszony vagyok, érti?...Hé, Fodor!</p>
				<p>Balázs el volt kábulva. Szokása szerint megadta magát sorsának, s türelmesen várta a
               mentő angyalt, aki ezuttal Fodor névre fog hallgatni.</p>
				<p>De Fodor füle botját se mozditotta.</p>
				<p>- Ez már mégis szemtelenség... Te kölyök, fogd be a szád, mert ha még tovább is
               sivalkodol... Hallja, menjen be ebbe a szobába; egy kis vörös majmot fog ott találni.
               Fogja fülön, s mondja meg neki, hogy azt parancsoltam: mutassa meg magának a szobát.
               Várjon csak. Bizonyosan egy glóbusz lesz előtte; azon bámészkodik. Vágja pofon, a
               glóbuszt meg dobja ki az ablakon. Értette?</p>
				<p>Ez a különös megbizás Balázst végképpen kétségbe ejtette. Szeretett volna menekülni,
               de a visszavonulás utja egyelőre el volt zárva előle.</p>
				<p>Keresztül ment a konyhán, s visszaélve azzal, hogy Fodornét teljesen elfoglalta Ella
               kisasszony egy élénk tiltakozási kisérletének erélyes megtorlása: alattomban
               kopogtatott a kiskoru ajtón.</p>
				<p>- Szabad! - szólt belülről egy nyugodt hang.</p>
				<p>Benyitott s egy különös berendezésü helyiségben találta magát, melyről hirtelenében
               nem igen tudta volna megmondani, hogy nagyon tágas-e, vagy nagyon szűk? Ez a helyiség
               tudniillik, a budapesti viszonyokhoz képest, valósággal tiszteletreméltó térfogatnak
               örvendett, de mozogni csak ügygyel-bajjal lehetett benne, mert butorzatának pazar
               csoportositásával ugyancsak kihasználta ezt a tiszteletreméltó tulajdonságát.
               Nagyban és egészben azokra a hálószobákra emlékeztetett, melyeket a vidéken,
               névnapok és batyubálok idején, tele gyömöszölnek a többi szobák butoraival. A zongora
               teteje könyvtárul szolgált, szállást adott egy aranyozott kalitkába zárt szomoru
               kanárinak s ugy a hogy, a női munkaasztalt is helyettesitette; az ebédlő-asztal
               gyermekszobának volt berendezve; az ágyak nappal ruhatárként szerepeltek; egy hajdani
               iró-asztal közönséges állványnyá degradálva, az étagére olcsó csecsebecséit emelte
               magasabbra; s a két utczai ablak közt egy szinehagyott kanapé vagy tizenöt darab
               mindenféle fajta, ébresztő, álló s fali óra terhétől roskadozott. A fizika azt
               mondja, hogy az ember nem lehet három vagy négy helyen egyszerre. A fizika téved.
               Balázs egyszerre volt jelen: a Fodor család szalonjában, műtermében, ebédlőjében és
               hálószobájában.</p>
				<p>Ezt a káoszt persze könnyebb volt leirnom, mint hamarjában átpillantani. Balázs
               eleinte nem látta a sok fától az erdészt. Tulajdonképpen semmit sem látott egy nagy
               zsibvásáron kivül s nem tudta elhatározni, hogy a homályosságban előbbre
               botorkáljon-e? Végre fölfedezte a glóbuszt s kis hijja volt, hogy »Föld!«-et nem
               kiáltott, mint a Marryat kapitány hősei szokták cselekedni válságos pillanatok
               után.</p>
				<p>A glóbusz ott állott a jobb oldali ablak mellett, egy kis tükrös asztalkán. De hol
               lehet a kis vörös majom?</p>
				<p>Előkerült az is. Az előbbi nyugodt hang ismét megszólalt, s Balázsnak ugy tetszett,
               mintha ez a hang a föld alól jött volna:</p>
				<p>- Mindjárt.</p>
				<p>A kis vörös majom a csupasz padlón üldögélt s egy mappába volt elmélyedve. Az ajtó
               mellől azonban, a különböző butor-barrikádoktól, nem lehetett belőle egyebet látni,
               csak vörhenyeges szakálát.</p>
				<p>- Bocsánatot kérek, hogy háborgatom - szólt Balázs az ajtónál - Hódy Balázsnak hivnak
               s a kiadó szobát óhajtanám megnézni. A ténsasszony, akivel az imént volt szerencsém
               beszélni, kilátásba helyezte, hogy, a mennyiben becses ideje engedi, kegyes lesz
               megmutatni.</p>
				<p>- Mindjárt, kérem, csak Brindisit keresem meg.</p>
				<p>Balázs illedelmesen várakozott, mig Brindisit megtalálják. Brindisi kissé messze van
               Budapesttől s igy nem volt csoda, hogy időbe telt a kutatása. Bele telt vagy öt
               percz, mig sikerült a dolog; Balázs azonban győzte türelemmel.</p>
				<p>- Egyszer már megvan! - biztatta a vendéget a rejtelmes kis majom.</p>
				<p>De meg kellett keresni a glóbuszon is. A vörhenyeges szakál kiemelkedett a barrikádok
               közül s hősünk végre megszemlélhette azt a férfiut, akivel a gondviselés végzéséből
               egy egész életre szóló barátságot kellett kötnie.</p>
				<p>Soha ilyen tekintélyes arczot. Ezeknek a szabályos vonásoknak, e nyugodt
               arczkifejezésnek s a mellig érő hullámos szakál pazar szépségének láttára Balázs
               önkéntelenül Siegmund királyra gondolt, a hadverő Siegfried fejedelmi atyjára. Csak a
               teuton félistenek jártak a földön ilyen magas, fenköltségtől sugárzó homlokkal; s ha
               nincsenek a bayreuthi előadások, ennek az impozáns szakálnak a mását ma már csak
               rámában láthatná az ember.</p>
				<p>Csakhogy a hatalmas fej nevetségesen piczi törzsön pihent s amint a különös kis ember
               a glóbusz körül bujkált, Balázst az a kellemetlen érzés környékezte, mely a természet
               kegyetlenkedései láttára fogja el az álmodozókat. Siegmund! Nem Siegmund volt ez,
               hanem a gnóm-király.</p>
				<p>A gnóm-király másodszor is megtalálta Brindisit s leszegezte egy gombos-tűvel, hogy
               el ne szaladjon. Aztán elébe jött a vendégének s melegen megrázta mind a két
               kezét.</p>
				<p>Balázst megtévesztette az előlegezett barátság. Ugy tekintette, mint szerény
               föllépésének megérdemlett jutalmát, pedig Fodor épp ilyen nyájas volt az egész
               világgal, kivéve az egész világból kedves neje ő nagyságát. A meleg kézszoritás,
               melylyel mindenkit megtisztelt, nála azt jelentette, hogy:</p>
				<p>- Ön nem ő s ez nekem elég. Szeretem önt.</p>
				<p>A szokatlanul barátságos jellegü ismerkedés után a gnóm-király szükségesnek látta
               visszatérni kedves Brindisijére.</p>
				<p>- Nem képzeli, kérem, milyen fáradságomba került Brindisit megtalálnom. Megvallom, a
               geográfiában csak most kezdek némi járatosságot szerezni. Gyermekkoromban
               elhanyagoltam a tudományt s ez rám nézve igen nagy szerencsétlenség. Mit gondol, ha
               néhány évvel ezelőtt csak oly mértékben rendelkezem a szükséges előismeretekkel,
               mint, hogy többet ne mondjak, mai nap, mit gondol, hol volnék én ma akkor?!</p>
				<p>Balázs nem tudta elképzelni, hogy a szóban forgó kedvező esetben hol is lenne hát
               Fodor ur a jelen pillanatban? Ugy tetszett neki: aligha ebben a szobában. De nem
               gondolkozhatott sokáig a fölvetett kérdésről, mert Fodor ur folytatta:</p>
				<p>- Brindisire pedig azért volt szükségem, mert ott lesz az egyik főállomás. Igaz, még
               nem mondtam önnek, hogy földalatti vasutat fogok épiteni a világ körül. Mit szól
               ehhez a tervhez? Merész gondolat, nem igaz?</p>
				<p>Az igazat megvallva, Balázs ép oly keveset törődött a közlekedés-ügy nagy érdekeivel,
               mint egy kecskepásztor, aki hónapokig ki nem mozdul a havasok közül. Aki jó óráiban a
               fellegek közt szárnyal, nem igen bánja, hogy embertársai delizsánszon döczögnek-e,
               avagy elektromos vonaton száguldanak, nyélbe ütni szennyes kis kötéseiket. A nagy
               anyagi érdekek, a társaságos élet óriási vivmányai hősünket hidegen hagyták.</p>
				<p>Mindamellett a barátságos fogadtatás után, amelylyel kitüntették, kötelességének
               tartotta érdeklődni a kissé meglepő terv iránt.</p>
				<p>- Az eszme bizonyára nagyszabásu - szólt, nem minden kételkedés nélkül.</p>
				<p>- Sajnos, a megfelelő anyagi eszközök még nem állanak rendelkezésemre - jelezte Fodor
               ur a terv nagy nehézségét.</p>
				<p>Balázs ugy vélte, hogy mivel e nehézség eltünése a közel jövőben ugy sem várható,
               egyelőre semmi se tartja vissza Fodor urat attól, hogy megmutassa a kiadó szobát.
               Ehhez képest helyén valónak találta Fodor urat emlékeztetni, hogy jövetelének czélja
               nem annyira Brindisivel, mint inkább a kérdéses szobával függ össze.</p>
				<p>- Tehát ön csakugyan reflektál a szobára? - kérdezte Fodor ur, mintha nem akarna
               hinni a fülének.</p>
				<p>Ez a kérdés kissé furcsának tünt fel Balázs előtt s megvallotta őszintén:</p>
				<p>- Szeretnék itt lakni, ebben a házban.</p>
				<p>- Csodálatos! - szólt a gnóm-király, mélyen eltünődve.</p>
				<p>De azért csak átvezérelte Balázst a szomszéd helyiségbe.</p>
				<p>- Ez az - szólt aztán olyan mozdulattal, mely nem jelenthetett egyebet, mint hogy:
               »Ám lásd, hogy mit csinálsz; én mosom a kezemet.«</p>
				<p>Balázsnak szöget ütött a fejébe ez a néhány rejtelmes szó. Vajon mi bibéje lehet
               annak a szobának, amelybe ugy vezetik be az embereket, mint a hajdani regény-hősöket
               a kisértetes helyekre?! Nem vett észre rajta semmi különöset.</p>
				<p>Elég tágas, tisztára sikált, magas szoba volt, aminőket ma már csak a régi házakban
               látni. A butorzatát ugyan nem lehetett fényesnek mondani, de Balázs nem tartozott az
               elkényeztetett emberek közé. S a sarokban elbujt, nagy mennyezetes ágy valósággal
               meghóditotta. Az első pillanatokban attól tartott, hogy a szobának nincsen külön
               kijárása, de Fodor felvilágositotta, hogy a szemközt látható domino-koczka egyenest a
               lépcső-házba nyilik. Balázs meg volt elégedve.</p>
				<p>Nemcsak hogy meg volt elégedve, el kellett ismernie, hogy amit lát, messze tulhaladja
               minden várakozását. A szoba csak egy ablakkal dicsekedett, de ez a régi formáju,
               hatalmas ablak erkély módjára kiszögellett az utczára, úgy hogy a bemélyedésében
               kényelmesen elfért egy kisebb iróasztal. És az ablak a sugár-utra nézett; Balázs,
               ahogy közelebb lépett, remegve pillantotta meg a szép Sárváryné ablakait.</p>
				<p>(Ideje beszámolnom vele, hogy mindez 1880-ban történt, három esztendővel azelőtt,
               hogy Hódy Balázs egy rossz pisztolylyal fejbe durrantotta magát.)</p>
				<p>Balázs a holdvilágos estékre gondolt, a mikor oly édes nem csinálni semmit, csak
               kibámulni a csendességbe s megkeresni tekintetünkkel az ezüstös fénytől csillogó
               üveglapot, a mely közel, nagyon közel van ahhoz, akit szeretünk. Vajon ébren van-e,
               vajon gondol-e ránk? Hacsak annyit is, hogy: »Szegény fiu!« A legszebb stanczák
               ilyenkor teremnek.</p>
				<p>- És mennyi volna a szoba ára? - kérdezte félénken.</p>
				<p>- Huszonöt forint - felelt fagyosan a gnóm-király.</p>
				<p>Balázs nem volt gazdag ember; ámbár remélem, ezt nem fogja tulságos gyakran észre
               vétetni a türelmes olvasóval. Balázs rendes ember is volt; és megvallom, számitónak
               kellett lennie, hogy a szegénysége szemet ne szurjon. De valahol csak kellett laknia,
               s istenem, ha az ember huszonkilencz éves!...</p>
				<p>Szó sincs róla, olcsóbban is meghúzhatta volna magát másutt. De nem igy határozott.
               Tudtára adta Fodor urnak, hogy a föltételt elfogadja s engedelmével holnap
               beköltözködik.</p>
				<p>- Micsoda, ön kibérli a szobát?! - kiáltott fel álmélkodva a gnóm.</p>
				<p>- Ha ugyan nincs kifogása a személyem ellen.</p>
				<p>- Hogyis ne! Ellenkezőleg, ellenkezőleg. Hanem ha ön csakugyan kibérli a szobát, az
               más, egészen más. Ebben az esetben a szoba ára husz forint.</p>
				<p>- Az igazat megvallva, nem értem...</p>
				<p>- Az igazat megvallva, azt akartam, hogy ne vegye ki a szobát. Lássa, ön nagyon
               tetszik nekem. Jóllehet csak néhány percz óta van szerencsém ismerni, nem
               hallgathatom el, hogy igen szimpatikusnak találom önt s szeretném, ha nem
               találkoznánk többé soha, soha. Ezért mondtam huszonöt forintot; mások sokallták a
               huszat is. De ha ön ragaszkodik a szobához, az más. Ebben az esetben a szoba ára husz
               forint. Csakhogy, gondolja meg, még nem késő, az asszony nem tud semmit. S engedje
               meg, hogy egy jó tanácscsal szolgáljak önnek. Fiatal barátom, ha lágyan szabad igy
               neveznem, fiatal barátom: meneküljön! Nézze, ez az ajtó nyitva: meneküljön és még
               csak vissza se tekintsen!</p>
				<p>Most már Balázson volt az álmélkodás sora.</p>
				<p>- Nézze - folytatta a jólelkü gnóm-király - ön nem tudja, mit csinál, ha
               beköltözködik ebbe a lakásba. Rabbá teszi magát egész életére. Ez az asszony meg
               fogja rontani a fiatalságát, szerencsétlenné fogja tenni a jövőjét. Mert a ki egyszer
               ennek az asszonynak a közelébe került, az el van veszve. Mondok önnek valamit. Most
               két éve egy nagyon derék fiatal ember lakott ebben a szobában. Azt ugy elkinozta,
               hogy a szegény fiu búskomorságba esett és meghalt. Egy másik még rosszabbul járt;
               kétségbeesésében teljesen elvesztette a fejét és megházasodott. Vagy mást mondok. A
               konyha mellett van egy udvari szoba; ott egy európai hirü ember lakik. Tanár,
               zseniális férfiu. A társadalmi egyensúly törvényének nagy fölfedezője. Nézze meg azt
               az embert. Az nap, a mikor ide költözködött, félholtra verte a házmestert; olyan erős
               volt, hogy leütött volna egy bikát. Most lábujjhegyen jár és suttogva beszél. Csak
               azt mondom, hogy nézze meg azt az embert.</p>
				<p>Igy figyelmeztette Maffio Orsini Gennaro kapitányt a két mankón vánszorgó, husz éves
               aggastyánra, hogy megmutassa neki, miképpen hat a Borgiák rettenetes mérge.</p>
				<p>Balázs elmosolyodott.</p>
				<p>- A ténsasszony, ugy látszik, rendes életre szoktatja a lakókat.</p>
				<p>- Hogy rendre szoktatja őket? Meghiszem azt. Ebben a házban mindenki ugy tánczol,
               ahogy ő fütyül. Lélekzeni se mer itt senki az ő engedelme nélkül. Nézzen meg engem,
               fiatal barátom. Ami engem illet, férfias nyiltsággal vallom meg önnek, hogy még
               trüsszenteni se szeretek, ha az asszony jelen van. Pedig én már meg vagyok edzve.
               Tőlem lehet mennydörgés, zivatar, tüzes istennyila, én soha se vesztem el a hideg
               véremet. Olyan nyugodtan vagyok itt a könyveimmel, meg a tudományos eszközeimmel,
               mint Arkimédes a czirkulusaival, ha nem csalódom: Szirakuza ostroma alatt.</p>
				<p>Balázs örült, hogy más témára terelheti a beszélgetést.</p>
				<p>- Uraságod, ugy látszik, csak a tudománynak él?</p>
				<p>- Azaz hogy azt tenném, hogy ha lehetne. De először is, kissé elkésve léptem a
               tudományos pályára s első ifjuságomban sokat mulasztottam; másodszor pedig nem
               képzeli, mennyi akadálylyal kell küzdenem. Nem hisznek bennem; azt gondolják, hogy
               félbolond vagyok. Pedig én nem vagyok félbolond, hanem egész bolond, mert bennem
               zseni lakozik s a zseni, mint tetszik tudni, tisztára őrültség. De mit a zseni, ennek
               a műveletlen asszonynak! Képzelje, napokig kell könyörögnöm pénzért, ha egy körzőt
               kell vásárolnom. Higyje el, kérem: a tudatlanság és az asszony, ez a szabad embernek
               a két legnagyobb ellensége. Ha e kettővel nem kell küzdenem, ma ott volnék, ahol
               Edison. És tudja-e, mért vettem el ezt az asszonyt? Megtetszett nekem, hogy pofon
               vágott, a mikor meg akartam csókolni. Ez is mutatja, hogy egész bolond vagyok.</p>
				<p>Balázs egy kissé meg volt rőkönyödve. Hosszasabb bizonyitás nélkül is hajlandó lett
               volna elhinni a dolgot, de a gnóm-király olyan tiszta szemmel s olyan derüs
               nyugalommal nézett rá, hogy nem tudta, mit gondoljon. S embere, mintha az ő
               elhallgatott kételyeire akart volna megfelelni, folytatta:</p>
				<p>- Különben bolond az egész világ, a mi abból is kitetszik, hogy az emberek
               megházasodnak. Fiatal barátom, egy örök életre való tanácsot adok önnek; nem bánja
               meg, ha hallgat a szavamra. Ne házasodjék meg soha, semmiféle körülmények között! Ne
               vegye el se azt, aki csókolgatja, se azt, aki pofon vágja az embert. Különbözőképpen
               kezdik, de mind egyformán végzik.</p>
				<p>Balázs fogadkozott, hogy távolról sincsenek ilyes szándékai. De ezzel a kis embert
               nem nyugtatta meg.</p>
				<p>- Óvakodjék az asszonytól, fiatal barátom, óvakodjék tőle, akár kicsi, akár nagy,
               akár öreg, akár fiatal. A nőnek mindig csak egy dolog jár a fejében: a házasság. Ha
               fiatal, férjhez akar menni, vagy máshoz akar férjhez menni; ha öreg, meg akarja
               házasitani a fiatalokat. Még a gyerektől is óvakodjék, hogyha lyány. Telepedjék le
               egy sereg kis lyány közé: s házasságot fognak önnel játszani. Pedig a házasság a
               férfinak a halála. Ó, hogyha én nem házasodtam volna meg!...</p>
				<p>Arcza fölragyogott erre a gondolatra. Mint a kiket szent extázis fogott el, boldog
               tekintettel bámult bele a semmiségbe. Vajon micsoda tündéri képek jelentek meg
               egyszerre, ott a plafond tájékán?!</p>
				<p>- Tudja, ha ön csakugyan nem hallgat rám s itt marad ebben a pokolban, egyszer majd
               elbeszélem önnek az élet-történetemet. Nagyon tanulságos történet; a kiknek
               elmondtam, mindannyian sirtak rajta s negyven napig nem néztek asszonyszemélyre.
               Most nem mondhatom el, mert az asszony mindjárt itt lesz, s nem lesz maradásom
               itthon, ha rajta ér a fecsegésen. Pedig nincs időm az utczán kóvályogni; serényen
               kell dolgoznom a vasut tervezetén.</p>
				<p>- A világért sem szeretném feltartóztatni...</p>
				<p>- Ó, kérem, rám nézve ritka szerencse, ha magamhoz hasonlókkal beszélgethetek.
               (Balázs meghajlott.) S ha ön szives lesz még egy pár perczre helyet foglalni, mondok
               egyet-mást, ami érdekelni fogja. Végre is, önnek ismernie kell azokat, a kiknél
               letelepedik.</p>
				<p>Balázs már unni kezdte ezt a rendkivüli közlékenységet, de nem volt mód a
               szökésre.</p>
				<p>- Tudja, én órás voltam. Kitünő munkás, akinek a dolga aranyat ért. Hogy többet ne
               mondjak, én találtam fel a Fodor-féle órát. Ismeri ön a Fodor-féle órát? Nem? A
               Fodor-féle óra másodperczekre mutatja az időt, jelzi a temperaturát, megszámlálja az
               ember minden lépését s ha két perczig a tenyeremben tartom, pontosan kimutatja az
               érütéseimet. Ezen kivül megvan az a hasonlithatatlan előnye, hogy ön egy félóráig
               csapkodhatja a földhöz, még se törik össze. Mindebből láthatja, hogy a Fodor-féle óra
               kész vagyon volt, csak be kellett zsebelni. S azt hiszi, meggazdagodtam belőle?</p>
				<p>Balázs előre is igen csodálkozott a Fodor-féle óra szomoru történetén.</p>
				<p>- Ekkor közbejött a pofon. Ez a pofon megfosztott az eszemtől. Elvettem a
               feleségemet, vagyis tulajdonképpen ő vett el engem. Szóval: nem kapálóztam, nem
               kiabáltam segitségért, hanem ugy mentem utána a paphoz, mint a birka a vágóhidra. S
               mi történt e házasság következtében? Bankrót, fiatal barátom, bankrót. Az asszony
               rábeszélt, hogy huzzuk össze magunkat, nyissunk egy kis olcsó boltot kint a
               Kender-utczában s ne költsek hirdetésre egy garast se. Képzelje, a tizenkilenczedik
               században! Igy persze tönkre kellett mennem. S a Fodor-féle órán, mely másnak
               milliókat hozott volna, eluszott négyezer forintunk. Csak az vigasztalt, hogy ebből a
               négyezer forintból ezer az asszonyé volt.</p>
				<p>Hősünk arczán meglátszott, hogy a nemezist illetőleg nincs a beszélővel egy
               véleményen, de a Fodor-féle óra megteremtője nem ügyelt a dologra.</p>
				<p>- S nem elég, hogy tönkrementem - folytatta - elhiresztelték, hogy a Fodor-féle óra
               nem ér egy fityinget. Rám fogták, hogy azért buktam meg, mert az órám a kutyának se
               kellett. Az ellenségeim igy kezdtek beszélni: »Hát persze, ki az ördög venne órát
               azért, hogy a földhöz vagdalja?! A lépéseit megszámlálhatja az ember óra nélkül is, a
               pulzust megméri a doktor s ha az ember didereg, a Fodor-féle kronométer nélkül is
               tudja, hogy hideg van.« Persze, az asszony mindjárt elhitte ezeket a szamárságokat, s
               hiába volt minden kapaczitálás, fel kellett hagynom a művészetemmel.</p>
				<p>- És azóta?</p>
				<p>- Képzelheti, hogy azóta se pihenek. Feltaláltam egy uszó készüléket. Két tömlő az
               egész, de ez a két tömlő elég rá, hogy egy huszárt czakkun-pakk és lovastul fenn
               tartson a habokban. A találmányomat be is mutattam a főhadparancsnokság embereinek s
               próba-uszásom megtekintésére igen előkelő szakértők jelentek meg. Sajnos, mivel az
               asszony nem bizott a felfedezésemben, a készülék előállitásához szükséges pénzösszeg
               nem állott rendelkezésemre, s szégyen, gyalázat, takarékoskodnom kellett a
               legszükségesebb anyagokon. Ennek természetesen az lett a következése, hogy majdnem
               bele fultam a Dunába; ugy fogtak ki, a propellerrel. Ezek után érteni fogja a
               keserüségeimet. Képzelje el Edisont, ha kénytelen lemondani a telefonról, a
               fonográfról, mindenről a világon, néhány rongyos dollár hijján, s egy pofon miatt,
               amelyben, vesztére, egykor örömet talált.</p>
				<p>Hősünk illendőnek vélte tiltakozni.</p>
				<p>- Nem hihetem, hogy Uraságodat ellenségeinek rosszakarata és a balszerencse végképp
               elcsüggesztették volna. A legelső pillantásra sejtettem, hogy Uraságodban a
               cselekvés emberét van szerencsém üdvözölni, s tudom, hogy az ilyeneket az akadályok
               csak edzik. Sub pondere crescit palma - ha szabad e klasszikus
               idézetet Uraságodra alkalmaznom.</p>
				<p>- Ó, még nem mondottam le mindenről s a rosszakarat meg a guny el fognak némulni,
               mihelyt fölépitem a vasutamat. Nem tudom, méltányolja-e ennek a nagyszabásu ötletnek
               a jelentőségét? Hogy visszatérjek Brindisire, ha ön Brindisibe akar menni, jelenleg
               az állomások egész rengetegén kell keresztül vergődnie. Az én földalatti vasutam csak
               a nagy állomásokon fog megállapodni s igy ön már Brindisiben lesz akkor, mikor a
               közönséges vasut utasai még valamelyik nem messze eső vámhivatalban vesztegelnek.
               Mondja, kérem, nem nagyszerü ez?</p>
				<p>Balázs ugyan nem sietett Brindisibe, hanem azért nagyon örvendett a felfedezésnek. S
               éppen a legnagyobb jubilálásban voltak, mikor egyszerre a hátuk mögött megszólalt a
               Fodorné éles hangja:</p>
				<p>- No mi lesz? Meddig tart még ez a fecsegés? Ez az ur is okosabban tenné, ha a dolga
               után látna s nem hallgatná végig a te szamárságaidat.</p>
				<p>Mikor Borgia Lukrécziában, a Negroni herczegné lakomáján
               egyszerre csak szétválik a háttér függönye s a bordalt éneklő, ittas vendégek
               megpillantják az álorczás barátokat, akik a nekik szánt koporsókat hozzák: Maffio és
               társai tudvalevőleg halott-halaványan s egy pillanat alatt megöregedett arczczal
               merednek egymásra. Ilyenformán változott el a két férfiu arcza.</p>
				<p>Fodor megkisérlette mentegetőzni:</p>
				<p>- Angyalom, ez az ur...</p>
				<p>De Fodorné a szavába vágott:</p>
				<p>- Ez az ur vagy kiveszi a szobát, vagy nem veszi. Jobban szeretem, ha nem veszi;
               inkább adom oda egy tisztességes öreg kisasszonynak, mint holmi léhütőnek. A férfiak
               ugyis csak azért bérelnek szobát, hogy összerongálják a butorokat. Ne is gondolja ez
               az ur, hogy valami nagyon kinálgatom neki a szobát. Ki nem állhatom a férfiakat, mert
               minden férfi gazember. Minden férfi, kivétel nélkül. A melyik nem látszik annak, az a
               legnagyobb gazember valamennyi között.</p>
				<p>Hogy valamiképp ebbe az első rangosztályba ne kerüljön, Balázs olyasfélét hebegett,
               hogy ő egész őszintén egyike a legmegátalkodottabb gazficzkóknak s távol van tőle
               minden képmutatás. Különben - folytatta merész elhatározással - ha ez nem akadály, ő
               kivenné a szobát s nem igen zavarna több vizet, mint egy tisztes öreg kisasszony.</p>
				<p>A helyett, hogy igent vagy nemet mondott volna, Fodorné szemügyre vette a vendéget,
               azzal a biztos pillantással, melylyel a piaczon a vágott libák értékéről szokott
               tájékozást szerezni. A szemle elég kedvezően üthetett ki, mert bár hangjának
               mérgessége egyre fenyegetőbbé vált, mindjárt azzal kezdte, hogy: jó, majd
               meglátjuk.</p>
				<p>- Hanem azt megmondom előre - folytatta vésztjósló hangon - hogy nem tűrök semmiféle
               garázdálkodást. Ez a lakás az én lakásom, s ide nem lép be más ember, csak az, a
               kinek én megengedem. Ha barátkozni akar valakivel: van itt egy tudományos ember,
               attól sokat tanulhat. És kapuzárás előtt minden lélek idehaza legyen; akinek ez nem
               tetszik: fel is út, alá is út. Azt is megmondom, hogy ha nagy mosás van s ezt a
               szamarat elküldöm valahová: a lakók vigyáznak a gyerekre; és ha a gyereknek baja
               esik, én mindenkinek kikaparom a szemét. Aki pedig csak tivornyázni akar s azért vesz
               lakást, hogy összerongálja a butorokat, az jobban teszi, ha mindjárt máshová megy.
               Már most: ha tetszik, jó; ha nem, az is jó. Én nem árulok zsákban macskát semmi
               emberfia kedvéért.</p>
				<p>Fodor vigan hunyorgatott a háta megett, mintha azt szerette volna mondani:</p>
				<p>- Ugy-e, hogy igazam volt? Jeles asszony ez, majd meg fogja látni.</p>
				<p>De Fodorné hirtelen arra fordult s a gnóm egyszerre olyan komoly lett, mint egy
               temetés-rendező.</p>
				<p>- Ezzel a pimaszszal pedig ne sokat társalogjon, ha kedves az ideje. Mindig
               milliókkal dobálózik és nem tud megkeresni egy vörös garast.</p>
				<p>Fodor szégyenkezve somfordált vissza a másik szobába. Leült a glóbusz mellé és
               keresztbe fonva törpe karjait, nézte Brindisit, ahogy egy köszvényes, penzionált vén
               admirális nézi az óczeánt...</p>
				<p>Balázs igérte jóakaratját s fogadkozott, hogy a ténsasszony kivánságairól soha se fog
               megfelejtkezni. Megemlitette, hogy a tivornyázásban mindig mértéket szokott tartani
               s hogy magán-viszonyainál fogva nem kedveli a nagyobb társaságokat.</p>
				<p>Ezzel a beköszöntővel Fodorné annyira meg volt elégedve, hogy jónak látta Balázst
               kissé helyre vigasztalni.</p>
				<p>- Azért én nagyon jó asszony vagyok, ne féljen. Ritka jó asszony, érti? Olyan jó
               asszony, hogy ezért mindig dühös vagyok magamra.</p>
				<p>Csakhogy ezeket a biztató igéket oly fenyegető hangon mondta, hogy a kredenczben az
               összes tányérok megremegtek s Balázs csontjaiban megfagyott a velő.</p>
				<p>Mindamellett hősünk nem oldott kereket, hanem másnap este beköltözködött a bukott
               órás kiadó szobájába. S alig rendezkedett el, máris meg kellett kötnie azt az
               ismeretséget, melyet számára Fodorné jelölt ki.</p>
				<p>A Fodorné lakói társaság dolgában nem igen voltak elkényeztetve. A társadalmi
               egyensuly törvényének nagy fölfedezője egész nap oly izgalommal várta Balázst, mint a
               milyennel junius elején a fürdőhelyek Robinsonjai lesik az ujonnan érkező vendégeket.
               S mikor észrevette, hogy az uj lakó a névjegyét szegezi ki az ajtajára, nem
               türtőztette magát tovább, hanem lecsapott prédájára.</p>
				<p>- Kedves uram, mivel én is a házhoz tartozom, remélem, meg fogja engedni...</p>
				<p>A társadalmi filozóf apró, hunyorgó szemü, mód felett nyájas, tömzsi emberke volt,
               aki selypesen beszélt, mint a kövér nyelvüek, s lassan, vontatottan, mint akik
               szeretik magukat hallani.</p>
				<p>- Ez verte volna meg a házmestert? - álmélkodott magában Balázs.</p>
				<p>Fodor már ekkor elmesélte neki, hogy a filozófnak három eleven felesége szaladgál a
               világban, ami persze csak ugy történhetett, hogy a szóban forgó hölgyek közül kettő
               annak rendje és módja szerint elvált tőle, mig a harmadik egyszerüen a faképnél
               hagyta házasságuk negyedik hónapjában. Ez a tapasztalatokban gazdag mult, ugy
               látszik, nem nagyon bántotta az európai hirü tudóst; kedélyén legalább nem hagyott
               nyomot.</p>
				<p>Különben sokkal inkább el volt foglalva a teóriájával, sem hogy ez a kellemetlen mult
               valami sűrűn kisérthette volna. A társadalmi egyensuly törvénye annyira izgatta, hogy
               utoljára kiszoritott a fejéből minden más, vidám vagy nem vidám gondolatot.</p>
				<p>- Az éj és a nap váltakozása - magyarázta Balázsnak - ez a
                természeti egyensuly. Mit gondol, ha egyszer a nap nem akarna lemenni?!...
               Megbomlanék az egész világ; a Siriustól kezdve le egészen az utolsó ázalagig, egy
               roppant csődbe jutna az egész világ-egyetem. A jó és a rossz váltakozása, a morális
               erők és az állati ösztönök örök küzdelme pedig: az erkölcsi
               egyensuly. Mondja, kérem, mi lenne akkor, ha csupa angyalokból állna a világ?!
               Képzelje el, hogy a hordár angyal, a fináncz angyal, a végrehajtó angyal. Elküldene
               ön egy angyalt a zálogházba?! No, ugy-e? A természeti és az erkölcsi egyensulylyal
               tehát tisztában volnánk. Komplikáljuk e kettőt: s megkapjuk a
                társadalmi egyensúlyt. Ez a világ a nagy tömegek erőinek és rossz
               ösztöneinek folytonos, pihenés nélkül való, általános küzdelme; ameddig e küzdelem
               tart, addig áll a világ. Mi a társadalmi élet? Szüntelen váltakozása az ideális
               eszmék és a reális eszmék egymást követő uralmának. Hol az ideál van felül, hol a
               reális irányzat; egyszer a whig-ek, másszor a tory-ak. Mikor a realitás van a
               kormányon, az idealizmus meginditja s győzelemre juttatja az ellenakcziót; s ha az
               ideális eszme győzött, nehogy bekövetkezzék a tespedés korszaka, a realizmus mozogni
               kezd, harczol és végre győzedelmeskedik. Kérem, fusson végig a világ-történelmen; s
               nézze, mily rendben váltakoznak a tömeg-uralom s a kevesek-uralma. Mi a ma? Ellentéte
               a tegnapnak. S mi a holnap?Ellentéte a mának. A jelen az, ami a multkor nem volt; a
               jövő: az, ami ma nincs, hanem volt tegnap, szerdán, hétfőn, szombaton. Azt hiszem,
               mindez elég világos. Vegyük például a linczi békekötést...</p>
				<p>A társadalmi egyensuly törvényének fölfedezője mindent megfejtett, mindent
               kimagyarázott kedves teóriájával. Olyan volt ez a teória, mint az az elmés amerikai
               készülék, mely egyszerre: bot, legyező, ernyő, kés és szivarvágó.</p>
				<p>- Vagy vegyük például Spartacus lázadását...</p>
				<p>Bizonyára, egész Közép-Európában nem találkozott ember, aki jobban visszaélt volna a
               világtörténelemmel, mint a társadalmi egyensuly törvényének fölfedezője. Ha valaki
               sokáig hallgatta, nem gondolhatott egyebet, mint hogy a fenicziaiaktól kezdve egészen
               az akadémia legutolsó közgyüléséig, minden a világon egyes-egyedül azért történt,
               hogy a társadalmi egyensuly törvényéhez a legcsekélyebb kétség se férhessen.</p>
				<p>Balázs eleinte meghökkenve nézett a nyugodtan és megfontoltan beszélő kopasz
               emberkére. De udvariassága és kellemes formái megnyugtatták.</p>
				<p>És vacsora után, mikor Fodor is, Udvarhelyi ur is, ujra beállitottak hozzá, már
               érdeklődve hallgatta a feltaláló és a filozóf vitatkozását. E vitatkozás során Fodor
               kijelentette, hogy felhagy a földalatti vasut tervével, mert holnaptól fogva minden
               idejére szüksége lesz, hogy megcsinálja egy uj léghajónak a konstrukczióját, a mely
               léghajó, ugy formájában, mint mekanizmusában, a madár alkotásának lesz hüséges
               mása.</p>
				<p>Balázs szinte szédült. Uj barátai oly könnyedén dobálóztak a legsúlyosabb ideákkal,
               hogy nem nézhetett rájok respektus nélkül. Ötleteik bősége, a rugalmasság, melylyel
               némely apró ellenmondásokon tul tették magukat s az a biztonság, melylyel az
               egyetemes históriát s az egész világürt kezelték, kivételesen impozánsnak tünt fel
               előtte. De nemcsak szédült; okult is, a hogy Fodorné megjósolta. Mert Udvarhelyi ur
               mindig fölért egy világtörténeti kompendiummal s ezenkivül a Meyer-féle lexikon egy
               zsebkiadásával.</p>
				<p>Egy hét multán tisztában volt vele, hogy a sors két rokon lelket vezetett utjába.</p>
				<p>Kölcsönös bizalmasságuk gyorsan növekedett. Kevéssel ezután Balázs tea-estélyt
               rendezett uj barátai tiszteletére, s megkinálván őket sonkával és párizsival,
               felolvasta nekik legtitokzatosabb, legnehezebben érthető versét, azt a verset, mely
               a Spleen egyik gyöngye s melynek hangulatos, misztikus czime:
                  Ululu Laia.</p>
				<p>Ettől a naptól fogva bizonyos volt, hogy Balázs a Fodor-családnál fog élni és
               meghalni.</p>
			</div>
			<div type="chapter">
				<head>
               III. EGY KICSI PONT A LÁTÓHATÁRON.
            </head>
				<p>Az ember néha szép nyugodtan, egyenesen és mozdulatlanul fekszik az ágyában, s
               mindamellett szentül meg van győződve róla, hogy szélsebesen kering egy ismeretlen
               középpont körül, a szobával, a butorokkal, a székrerakott ruhadarabokkal és a fali
               órával egyetemben, mely szomoruan tiktakkoz ehhez a kalandhoz. Ebben a
               lelkiállapotban a legtarkább képek váltakoznak az ember előtt: ismeretlen bibornokok,
               akik velünk együtt forognak, dühösen kiabálnak reánk s mi nem értjük a beszédjüket,
               lokomotivek vágtatnak rajtunk keresztül, oly gyors egymásutánban, mintha ágyunk volna
               a legkedvesebb séta-helyök, pióczák másznak a testünkön és mi hiába igyekezünk
               szabadulni tőlük, veszett kutyák vesznek üzőbe s torkunkon elakad a segitségkiáltás,
               a torony tetején találjuk magunkat s nem leljük meg a levezető utat, fájdalmasan
               tapasztaljuk, hogy egy ur ágyugolyókat vagdos a fejünkhöz, s mikor a fejünkhöz
               kapunk, rémülten vesszük észre, hogy a fejünket elvesztettük valahol, ellenben
               helyette egy luftballon ül a nyakunkon...</p>
				<p>Nem sokkal azután, hogy itt akarta hagyni e siralomvölgyet, Balázs bekötött fejjel
               pihent vánkosán, és sorra látta ezeket az ismert képeket. Fel-felriadt, s ijedten
               tekintgetett szét a szobában, de nem látott, és nem is hallott semmit. Hiába
               hallgatózott és meresztgette a szemét; vak volt és süket. Majd ujra
               elszenderedett.</p>
				<p>Azt álmodta, hogy egy ismeretlen temetőben sétál, szép, virágos sírok között.
               Naplemente után lehetett az idő, s ez a temető olyan végtelenül szomoru volt.</p>
				<p>Egyszerre egy kriptát pillantott meg, barátságos, nyitott ablaku kriptát, melyet
               vadrózsák környeztek. A kriptának az ajtaja is nyitva volt; bement.</p>
				<p>A hogy bement, az ajtó becsapódott utána; kinézett az ablakon, s nem ismert rá a
               temetőre. Most már nem szomoru volt a táj, hanem félelmetes.</p>
				<p>Valami végtelen szorongás fogta el. Ki akart menni; de az ajtó nem nyilt. Az ablak
               felé fordult, de ekkor valami rejtelmes zúgás támadt, s rémületében nem mert
               megmozdulni.</p>
				<p>S mialatt az ajtót döngette, azalatt a kripta belseje elváltozott. Észrevette, hogy -
               különös! - az ablakkal szemben egy kályha áll.</p>
				<p>A rejtelmes zúgás pedig növekedett s már egész közelről hallatszott.</p>
				<p>Ebben a pillanatban megnyilt a kályha ajtaja s hogy, hogy nem, egy fehér ruhás, szőke
               kis lány lebbent ki a kályhából. Vállán porköpönyeg volt, s barátságosan nézett
               Balázsra.</p>
				<p>A szájához tette az ujját s intett Balázsnak, hogy csendesen legyen. Majd kinyitotta
               az ablak másik szárnyát is s rámutatott a sötét sarokra.</p>
				<p>Balázs megértette, hogy oda kell rejtőznie.</p>
				<p>Éppen ideje volt, hogy elrejtőzzék. A szőke kis lány eltünt s a kriptán vad
               szélforgatag süvöltött keresztül. A kályha ajtaja felcsattant s rejtekéből
               titokzatos, seprünyélen lovagló alakok rohantak elő, pipaszár testü szörnyek, a
               kiknek nem volt fejök, csak kalapjok. Ezek őt keresik.</p>
				<p>A szörnyek keresztül vágtattak a kriptán s kilovagoltak az ablakon. Most már nem
               félt. Tudta, hogy nem fogják megtalálni, mert a kis lány elrejtette.</p>
				<p>És csakugyan, a zugás elhallgatott; a kisértetek elvonultak.</p>
				<p>A kis leány pedig bemosolygott az ablakon, a vadrózsák közül, mintha azt mondta
               volna:</p>
				<p>- Ugy-e, hogy kijátszottuk őket?!</p>
				<p>Aztán fölemelte kis varázs-pálczáját, a kripta ajtaja megnyilt magától s Balázs
               virágos rétre lépett. A temető eltünt. A messzeségből egy tó ezüstje csillámlott elő,
               majd ugy tetszett neki, hogy a tavon paloták ringanak. Egyszerre valami különös
               hangot hallott... igen, ez egy kocsi dübörgése. Fölébredt.</p>
				<p>Az álomképek eltüntek, de a kis lány ott ült az ágya mellett.</p>
				<p>Balázs megkönnyebbülten lélekzett fel. Letörülte arczáról a veritéket, s
               fölemelkedett ágyában, már a mennyire birt.</p>
				<p>- Elmentek a rémek? - kérdezte suttogva.</p>
				<p>A két fogsora összevaczogott, tekintete zavaros volt, s látszott rajta, hogy még csak
               félig van magánál.</p>
				<p>A kis leány nem értette, miféle rémekről beszél.</p>
				<p>Fölugrott a székéről, ahol előbb mozdulatlanul ült, mint jó kis gyerekek az
               iskolában, közelebb hajlott a beteghez, s aggodalmasan kérdezősködött:</p>
				<p>- Behivjam a mamát?</p>
				<p>De Balázs már nem hallotta. Egy másvilági forgószél ismét magával ragadta silány
               öntudatát, s visszavitte a sötét, őrülten keringő kaoszba.</p>
				<p>A kaoszból most már másféle szörnyek bontakoztak ki. Viziló, amely villámokat
               tüsszögött; veszett farkasok, amelyek folyvást a sarkában voltak s rá ugráltak, hogy
               elharapják a torkát; és skorpiók, amelyeket nem tudott lerugdalni magáról.</p>
				<p>Eszeveszetten futott álmában: a lélekzete elállt, szive a rémülettől vadul dobogott,
               s a lábát egyre nehezebbnek érezte. Végre elbukott, s átadta magát a teljes
               öntudatlanság első, édes öleléseinek. Majd hűs áram csapta meg az arczát; egy
               sirdombon feküdt, felette égi békében fénylett a hold, s a fehér márvány sirkövek
               arany-szemeikkel szemrehányóan meredtek rá.</p>
				<p>Megismerte a szomoru temetőt, amelyet előbb látott.</p>
				<p>Egyszerre ugy tetszett neki, mintha sok, sok idő mult volna el valami névtelen,
               rettenetes dolog óta, s ő ezalatt, nyomorultul, nem gondolt volna egyébbel, csak
               hitvány énjével. A szive összefacsarodott; szeretett volna sirni, de nem tudott.</p>
				<p>Ekkor, mintha egy puha kis kéz megsimitotta volna forró homlokát. A kis leány volt,
               aki intett neki, hogy keljen fel és kövesse.</p>
				<p>De a sirdomb nem eresztette. Magához szítta erőtlen testét s a kinosan fölemelt kar
               visszahanyatlott.</p>
				<p>Még egy utolsó erőfeszitést tett. Azt hitte, hogy meg kell halnia. De nem halt meg,
               hanem ujra fölébredt.</p>
				<p>És most már egészen természetesnek találta, hogy a kis leány ott ül az ágya
               mellett.</p>
				<p>- Nem akarok visszamenni a temetőbe - hebegte, amint megpillantotta. - Csak a
               temetőbe ne!... Nem akarok a temetőbe...</p>
				<p>A kis leány ugy nézett rá, mint egy ijedt mókus. Alig volt hét esztendős, s azelőtt
               soha se látott beteget.</p>
				<p>De ha szorongott is egy kicsit, megmoczczanni nem mert a beteg ágya mellől.</p>
				<p>A beteg makacskodott.</p>
				<p>- A rémek nem mentek el; ott bujkálnak a temetőben. Nem akarok visszamenni a
               temetőbe.</p>
				<p>- Behivjam a mamát? - szólalt meg a kis leány félénken.</p>
				<p>Még nem volt egyéb mondani valója.</p>
				<p>De Balázs nem hallotta. Szempillái le-lecsukódtak, s a hogy ujra meg ujra rájött az
               aléltság, fantasztikus alakok szárny-csapását érezte a homloka körül.</p>
				<p>Önök bizonyára méltóztattak észre venni s én nem is tagadom, hogy hősünk fent idézett
               szavaiban kevés volt az értelem, ellenben annál több a következetlenség, világos
               jeléül annak, hogy amikor egy-egy perczre ébren volt, álomképei tovább
               foglalkoztatták, s ezek az álomképek összefolytak előtte. De mikor valakinek a feje
               ugy össze-vissza van varrva, mint egy kinai krepp látogató-ruha, s mikor az ember a
               koponyáját összetákoló bandage-októl nem sokkal lát többet a világból, mint egy két
               napos borz, azt hiszem, számot tarthat némi elnézésre.</p>
				<p>Különben, ne tessék azt képzelni, hogy mindez csak egy jámbor versfaragóval eshetett
               meg, s helyében az angol testőrség egy fránya gárdatisztje nyugodtan czigarettázott
               volna hetyke uniformisában. A vas-emberekről szóló legenda csak mese; a legvidámabb
               krakélereknek is vannak gyönge óráik; és Richard gróf, a soha se félő, méltóztassék
               elhinni, maga is megilletődött egy pillanatra, amikor a halott karja egyszerre csak
               torkon ragadta.</p>
				<p>A mi Balázst illeti, akit ez alkalommal lehetetlen hősünknek mondanom, Balázs
               mentségére tehát meg kell jegyeznem, hogy a köznapi életben nem árult el hasonló
               gyöngeségeket. Meglehetősen méltóságos tartásu ur volt, aki már csak a hivatása
               iránti tiszteletből sem szaladt volna meg semmiféle verekedésből. Nyugodt föllépése
               és hidegvére koronkint imponáltak is, s ha elárulom, hogy inkább csak elvből, mint
               természettől volt bátor, ez a mi titkunk marad; a nagyvilág, barátai és ellenségei,
               nem tudtak s nem fognak tudni róla.</p>
				<p>Csakhogy azok a tökéletes gentleman-ek, akiknek a lelke is oly keményre van vasalva,
               mint gyönyörü ingpánczéljok, azok az impekkábilis regényhősök, akik mindig, minden
               körülmény között megőrzik parfum-mel beitatott flegmájokat, s hidegen nyujtják át
               vizit-kártyáikat a kisérteteknek, avagy órákig antichambriroztatják a
               kőszobor-vendéget, hogy aztán felséges grandezzával kináljanak neki helyet a
               causeuse-ön; ezek a tökéletes hősök kevesebben vannak, mint a regényekből gondolná
               az ember s legpompásabb példányaikban sem emelkednek felül minden kritikán.</p>
				<p>Megszoktuk azt képzelni, hogy a gyermek idő multán átváltozik s ember lesz belőle,
               ember, akiben nyoma sincs az egykori gyámoltalan lénynek. Ez az elő-itélet épp olyan
               hamis mint a többi. A gyermek, nem vész el az emberből soha; csak elrejtőzik benne. A
               viszontagságok, az idő, a védekezés szüksége kérget növesztenek könnyen sebezhető,
               érzékeny bőre körül, amint hogy a jóságos természet karmokkal, szőrmezzel vagy
               szárnyakkal látja el az állatokat, hogy meg tudják állni helyöket az éghajlat és az
               időjárás véletlen változásai közepett, meg a többi állatokkal szemben. A kit meglett
               embernek mondunk: az a gyermek - állig fegyverben; ugyanaz a siránkozó kis teremtés,
               aki volt, aki azonban megtanulta, hogyan takarja el s hogyan védje a gyöngeségeit. Ha
               módodban van megkapargatni atyuskát, megtalálod a nyomorult kis kozákot, akinek
               szakálla és dsidája nőtt, de azért féreg maradt, és legeslegbelül féreg módjára
               retteg, mikor szemben találja magát a roppant Bizonytalansággal.</p>
				<p>Ha tehát önök ugy találják, hogy Balázs félt és ostobaságokat beszélt: legyenek
               kegyesek elismerni, hogy ez előfordul a legjobb családokban is.</p>
				<p>A kis lány tágra nyilt szemmel bámult rá. Egy nyitott könyv hevert kis térdein, de
               nem nézett belé. Oly különös, oly titokzatos s oly megriasztó volt, a mit látott,
               hogy egy más, csodálatos világ sejtelmei fogták el. Leánygyermek volt: érdeklődött
               még a halál iránt is.</p>
				<p>Bizonyára jobban szeretett volna odakünn lenni. A nyitott ablakon keresztül hallotta
               az utcza tarka zsivaját, s egy szemtelen napsugár oly hivogatóan tánczolt előtte a
               padlón!... A tágas, piszkos, nagy udvarra gondolt, a hol kis czimborái alighanem
               vigan keringenek a gyapjuzsákok mellett. Azt hitte, hogy hallja őket, a mint körben
               éneklik:</p>
				<p>Lieber Herr von. Kohn,</p>
				<p> Lieber Herr von Kohn,</p>
				<p> Lieber Herr von Ko-o-o-ohn...</p>
				<p>De nem jutott eszébe, hogy megszökjék, s maga is beálljon a Ko-o-o-ohn ur
               colonne-jába. A Fodorné háznépe jól volt nevelve, s a mit egyszer Fodorné megmondott,
               az ellen nem lehetett feljebbezni semmiféle instancziához.</p>
				<p>Koronkint, a mikor a beteg fészkelődött, nyugtalanság fogta el. Valami
               megnevezhetetlentől tartott, maga se tudta mitől. S már-már közel volt hozzá, hogy
               rémülten acsarkodjék az anyja után, midőn egy-egy mély lélekzet hangja ujra
               lecsendesitette pihegő kis szivét.</p>
				<p>És gyermeki lelke megzavarodva bámult bele a mennyezetes ágy titokzatos
               homályosságába. Még nem tudta, hogy micsoda az élet, s mégis szorongott, mint a
               madarak a viharban. A halál nagy misztériuma csapott feléje a gyűrött párnák
               közül.</p>
				<p>Csend volt, s a gyermek nem moczczant. Csak a két nagy fekete szeme égett, mint őrtűz
               ég a sötét, végtelen pusztaságban.</p>
				<p>Egyszerre a beteg fölvetette rá tekintetét s megszólalt:</p>
				<p>- Kicsoda maga?</p>
				<p>- Én... én a lánya vagyok a mamának - felelt a gyermek meglepetten.</p>
				<p>- És kicsoda a mama? Hol van a mama?</p>
				<p>- A mama kinn van a konyhában, mert a Czili sir.</p>
				<p>A beteg nem okosodott ki ezekből a feleletekből.</p>
				<p>- És maga, maga mit csinál itt?</p>
				<p>- A mama azt mondta, hogy itt maradjak, és ha viz kell, adjak vizet.</p>
				<p>- Mást nem mondott a mama?</p>
				<p>- Azt mondta, hivjam be, ha kell.</p>
				<p>- Hát hogy hivják magát?</p>
				<p>- Ella. Fodor Ella.</p>
				<p>- Fodor... Fodor... Nem emlékszem.</p>
				<p>A gyermek nem mert felelni.</p>
				<p>A beteg csodálkozva nézte s erőltetni kezdte az emlékezetét:</p>
				<p>- Fodor... Fodor... A Fodor-féle óra...</p>
				<p>- Igen, igen - erősitette a kis lány.</p>
				<p>Végre, nagy nehezen, Balázs észbe kapott.</p>
				<p>- Tudom már. Az ott az én székem... erre van az ablak, s az ott a Fodor-féle óra.</p>
				<p>Nagyra volt vele, hogy sikerült maga elé képzelnie meghitt barátját s tovább
               kérdezősködött:</p>
				<p>- Régen fekszem már itten?</p>
				<p>- Régen.</p>
				<p>- Van már egy napja?</p>
				<p>- Van már talán egy hónapja is.</p>
				<p>- És mért? Beteg vagyok?</p>
				<p>- Igen.</p>
				<p>- Mért vagyok beteg?</p>
				<p>- Mert nagyon fáj a feje.</p>
				<p>Aztán mind a ketten elhallgattak. Balázs nem tudott hova lenni a csodálkozástól.
               Mindez ujság volt előtte.</p>
				<p>S egy darabig gyanakodva nézett a kis lányra. Vajon igazat beszél-e?</p>
				<p>Majd ujra megszólalt:</p>
				<p>- Mi van az ölében?</p>
				<p>- Egy könyv.</p>
				<p>- Milyen könyv? Mesés könyv?</p>
				<p>- Igen. A Csizmás kandur.</p>
				<p>- Szép a Csizmás kandur?</p>
				<p>- Ó, nagyon szép.</p>
				<p>- Mesélje el nekem. Én nagyon szeretem a meséket.</p>
				<p>A kis lány engedelmeskedett. Ugy szoktatták, hogy ne legyen más gondolata, mint: szót
               fogadni.</p>
				<p>És ijedten, az első lámpa-láz mondhatatlan szorongásai közepette, kezdett hozzá:</p>
				<p>- Hol volt, hol nem volt, volt egyszer egy molnár. Annak volt három fia, és egy
               malma, és egy szamara, és egy kandúr-macskája. És meghalt. És azt mondta a három
               fiunak: »Nektek hagyom a malmot, a szamarat és a kandúrt.«</p>
				<p>Az elbeszélés tulajdonképpen alig állott egyébből, mint az
             ésnek, ennek a barátságos kötőszócskának, fölötte gyakori ismétléséből.
               Kénytelen vagyok megvallani, hogy a logika a sötét középkor óta csak igen ritkán
               szenvedett nagyobb rövidséget, mint regényem hősnőjének szóban forgó debut-je
               alkalmával.</p>
				<p>Balázs nem tudott utána ugrálni a kis lány szárnyas fantáziájának. Olyanformán volt,
               mint a Hamupipőke, akinek a lencse-szemektől külön kellett választania a
               borsó-szemeket; nagy erőfeszitéseket tett, hogy a temérdek
             ésből kiböngészsze magát a mesét.</p>
				<p>De ez a feladat tulságosan nagy munka volt az ő szegény fejének. Belezavarodott a
               váratlan »azután«-okba s eltévedt a közbevetett mondatok rengetegében.</p>
				<p>Azt még sikerült megértenie, hogy a molnár legkisebbik fia, akit örökség fejében a
               kandúrral fizettek ki, nagy búnak eresztette a fejét, jeléül, hogy a pénz, hiába,
               pénz volt, már talán a paradicsomban is. De a kandúr politikájának már nem tudott a
               mélyére látni. Ha a kandúr nyulat akart fogni, a két zsák káposztát csak helyeselni
               lehetett; megmagyarázható volt: a vadásztáska is, de mire kellett a kandúrnak a
               csizma?!</p>
				<p>A kandúrnak bizonyára pusztán hiuságból kellett a csizma; a legzseniálisabb lények se
               tökéletesek. De a Balázs elméje fáradt vala s ettől fogva már nem igen tudott a
               kandúrral lépést tartani.</p>
				<p>A beszélőre tudvalevőleg a hallgatóság épp ugy hatni szokott, mint megforditva.
               Tüzelik avagy elcsüggesztik egymást. A jelen esetben másképpen történt. Ha a hallgató
               figyelme bágyadt, viszont a mesélő neki bátorodott. Lassankint bele élte magát abba a
               napsugaras, rejtelmekkel teli, gyors átváltozásokban gazdag világba, mely a külvárosi
               bérház sötét, szennyes kis udvarában oly bűvös-bájosnak tünt fel előtte.</p>
				<p>Önök ismerik a Csizmás kandur mód nélkül erkölcstelen meséjét.
               A csizmás kandur a szédelgők ősapja; a Panama egy antediluviális hőse, aki mindenre
               képes, csakhogy miniszterré legyen. Holtnak tetteti magát, s megfojtja az ártatlan
               nyulakat, rideg stréberségből, pusztán azért, hogy kellemetes lehessen a királynak,
               aki, ugy látszik, csak nagy ritkán jutott nyulpecsenyéhez; majd hitelügyleti
               szédelgésre adja magát, s különböző fenyegetésekkel rábirja a parasztokat, hogy az
               egész tájékot a gazdája birtokának mondják a király előtt; végül furfangosan kieszelt
               rablógyilkossággal hatalmába keritvén az óriás kastélyát, ünnepélyekkel kápráztatja
               el és fonja be a királyt, akár Law vagy Fouqué. S mind e gaztettek jutalmául: ura, az
               ál Karabás gróf, elveszi a király-kisasszonyt, ő maga pedig miniszterré lesz, a mi,
               vélekedjünk a miniszterségről bármiképpen, egy macskának bizonyára szép
               carriére.</p>
				<p>Mondom, mód nélkül erkölcstelen történet ez. De, jóllehet erkölcstelen, fölötte
               tanulságos. Megtanulhatjuk belőle, hogy a varázslatok idejében is csak akkor vihette
               az ember valamire, ha jó partit csinált.</p>
				<p>A mesemondó azonban máskép itélte meg az esetet, s látni való volt, hogy a kandur
               feltalálása és lélekjelenléte imponálnak neki. A győztessel érzett, s nem a
               legyőzöttekkel. A leány-gyermek hét esztendős korában már hölgy, ha még olyan parányi
               is; a gyöngeséggel szemben a legjobb női léleknek a mélyén is találhatsz valami hideg
               kegyetlenséget, amely alapjában örökkön megérthetetlen marad előtted. Mária teljes
               volt minden malaszttal; de a világ ma se volna megváltva, ha az emberré vált isten,
               földi hüvelyében nem férfisziv dobog.</p>
				<p>Balázs már alig értett valamit a meséből. Lelkének kapui lassankint becsukódtak, s a
               gyermek szavai megértetlenül koppantak vissza koponyájáról, mely megvíhatatlan volt,
               mint egy jól elzárt, puszta, elhagyott vár. De egyszerre a zárak felpattantak; egy
               pár hang utat talált az alvó lélek kastélyába, s a beteg meglepetten nyitotta fel
               szemét.</p>
				<p>A kis leány ott tartott, ahol a király kifejezi a kandur előtt, mily kellemesen lepte
               meg őt a Karabás gróf gyöngéd figyelme.</p>
				<p>- Ah, Karabás gróf pompás gavallér! Biztositom őt nagy kegyemről.</p>
				<p>Ezt a pár szót a kis lány olyan hamiskás grácziával mondta, a szemében annyi kópéság
               nevetett, hangocskája oly telidesteli volt illedelmesen visszafojtott vidámsággal,
               hogy Balázs nem ismert rá.</p>
				<p>És most nézte meg először.</p>
				<p>Vékony, madár-csontu, városi gyerek volt, akinek arczszine három generáczió szomoru
               történetéről beszélt. Tulajdonképpen csak két nagy fekete szem, mely csudálkozva
               nézett ebbe a furcsa világba, ahol minden oly ujdonatuj, s minden oly érdekes.</p>
				<p>Ebben a két nagy fekete szemben rendesen nem volt egyéb, csak temérdek kiváncsiság.
               De, lám, tudtak azok sugározni is. S Balázs, uj életének első világos pillanatában,
               fölfedezte, hogy a kis leány bájos. A csizmás kandur története hirtelen megszakadt. A
               mesemondó ott hagyta szegényt az óriás dolgozó-szobájában.</p>
				<p>- És aztán? - sürgette Balázs a folytatást.</p>
				<p>- Aztán nem tudom. Még nem olvastam tovább.</p>
				<p>- Pedig a vége, az lehet még csak a legszebb.</p>
				<p>- Majd megkeresem a könyvben, ahol elhagytuk.</p>
				<p>- Igen, keresse meg, és olvassa fenszóval.</p>
				<p>A felolvasás már valamivel lassabban haladt előre, mint az elbeszélés. A nagy betük
               helyenkint kinos zavarokat idéztek elő, s a kandur, mikor a legjobban kellett volna
               sietnie, ott rekedt valahol a kaland kellős közepében.</p>
				<p>Balázs pedig még olyanformán volt, mint a részeg ember. A kábultság minduntalan
               elfogta, s kétszer is elszenderedett. Majd ismét felriadt, s mialatt kétségbeesett
               erőfeszitéseket tett, hogy a felolvasót követhesse, a legtarkább gondolatok ugráltak
               a fejében.</p>
				<p>A részeg embert a szeszmérgezésnek mindjárt az első stádiumában főképpen arról lehet
               megismerni, hogy a legkülönbözőbb jelenségek szeszélyes összevetéséből, csudálatos
               merészséggel következtet általános törvényekre, melyeket a józanság fölötte
               kételkedve fogad. A részeg és a kába előtt nincs megérthetetlen; megtalálja az
               összefüggést a legmesszibb eső tünemények között, s tisztán látja az élet
               rejtelmességeit, legalább egy-egy pillanatra.</p>
				<p>S Balázsnak ugy tetszett, hogy mikor fel-felocsúdik a fél öntudatlanságból, melyből
               csak egy-egy perczre volt feltámadása, madártávlatból ugyan s kicsinyben, de
               világosan látja az Életet minden nyomoruságával egyetemben.</p>
				<p>- Micsoda hitványság: élni! - kergetőztek fejében a karakán ideák - türni a természet
               kegyetlenkedéseit, a mások igazságtalanságát, s azokat az apró megaláztatásokat,
               amelyeket nem kerülhetnek el a legnagyobbak sem... Micsoda hitványság dolgozni,
               verejtékezni, élni semmiért, azért, hogy egy temetkezési vállalat szép tiszta
               jövedelemmel zárja a számadásait! Élni azért, hogy csak keveset fázzunk, s ne
               szükölködjünk lábbeliben! S mi kárpótlásunk van mindezért a nyomoruságokért? A
               szerelem? Mi a szerelem? A jobbik esetben: nélkülözés, a rosszabbik esetben: silány
               megszokás. Vagy az, hogy gyermekeink születnek? Ugyan szép öröm; járnunk azzal a
               tudattal, hogy ezek a szánandó kis lények nem kérték tőlünk az életet, s minden
               órában, minden perczben látni az arczukon, hogy rosszul táplálkoznak! Szegény kis
               leány!</p>
				<p>Aztán nem gondolt többé semmire: elaludt.</p>
				<p>Másnap rossz napja volt. A rémek egyre a sarkában voltak, s ha egy pár perczre
               vissza-visszatért szegényes, megviselt öntudata, azt a végtelen lankadtságot érezte,
               mely a nagy orgiák után fogja el az embert.</p>
				<p>De kábultságában néhányszor ugy tetszett neki, mintha ujra hallaná:</p>
				<p>- Ah, Karabás gróf pompás gavallér! Biztositom őt nagy kegyemről.</p>
				<p>S ez a képzelődés, nem tudta miért, kissé megvigasztalta.</p>
				<p>...Mikor pediglen vagy félesztendő multával ismét emberszámba ment, törte a fejét, mi
               módon fejezhetné ki háláját kis ápolója iránt, aki heteken keresztül üldögélt az ágya
               mellett s ezenközben ujra megismertette őt a mesevilág örömeivel.</p>
				<p>Valami nagyon szép emlékre gondolt s hosszas tünődések után abban állapodott meg,
               hogy neki fogja ajánlani, az egész világ és az egész utókor előtt neki fogja ajánlani
               költeményei legszebbikét: az Ululu Laia-at.</p>
				<p>De azután eszébe jutott a mese a szegény vargáról, aki a kis lányának karácsonyra egy
               kis piros csizmát csinált remekbe, mivel hogy egyéb nem telhetett tőle. Mire az
               ajándék, amelynek a kitüntetett nem veheti hasznát?!</p>
				<p>Elszégyelte magát s lemondott a tervéről. Lassankint azután bele nyugodott a
               gondolatba, hogy Fodor Ella kisasszonynak örökkön adósa fog maradni.</p>
				<p>De nem ugy történt.</p>
			</div>
			<div type="chapter">
				<head>
               IV. VERCINGETORIX.
            </head>
				<p>Kevéssel a mi Urunk Jézus Krisztus születése előtt, egy bizonyos Vercingetorix igen
               sok kellemetlenséget szerzett Julius Caesarnak. Ő szervezte ugyanis a nemzeti
               ellenállást, melylyel a hóditó Róma Galliában találkozott; s ő volt az a kemény dió,
               mely a legjobban próbára tette az ó-kor Napoleonjának csodálatos éhségü fogait.
               Vercingetorixnak sokba került ez a világ-históriai nevezetesség; néhány csatavesztés
               után rablánczra fűzték, élére állitották a fogoly-seregnek, mely a győztes
               diadal-szekerét követte s aztán kivégezték.</p>
				<p>Ugyanez a Vercingetorix, vagy helyesebben szólva: Celtillonatus (mert a Vercingetorix
               név csak fővezéri rangját jelentette) sokkal későbben, nevezetesen Krisztus után
               1889-től 1892-ig, épp annyi álmatlan éjszakát szerzett Hódy Balázsnak, mint hajdan
               Julius Caesarnak.</p>
				<p>Hódy Balázs ugyanis lelkének minden erejével rajta volt, hogy a gallus törzsfők eme
               legjelesebbikét először is: bele szoritsa öt felvonásba, azután pedig kifejtse
               négyezer sor szépen hangzó versben. Ez pedig bizonyára nagyobb munka volt Gallia
               meghóditásánál.</p>
				<p>A nagy mű, mint emlitettem, három évig tartott. Hogy mért ilyen sokáig,
               megmagyarázzák a következők. Balázs minden felvonást kétszer-háromszor dolgozott át,
               s háromszor kezdte ujra irni az egészet. Vercingetorix irodalmi monumentuma tehát
               körülbelül negyven felvonás sirhalmán emelkedett.</p>
				<p>A három átdolgozást három különböző szinház mintegy nyolczszor-kilenczszer utasitotta
               vissza; négyszer elfogadták a darabot, oly föltétellel, hogy a szerző irja át egyik
               vagy másik felvonást. Hol a végét, hol az elejét, hol a közepét kellett
               megváltoztatnia; s egyszer ki kellett küszöbölnie majdnem összes főalakjait. E
               kivánságokhoz képest, Vercingetorix átélt mindent, a mit embernek csak átélnie
               adatott. Visszautasitotta Caesar nejének, Pompejának szerelmét s midőn már-már
               legyőzte Caesart, a boszuálló Pompeja karja érte utól; majd elcsábitotta Pompeját, s
               ekkor a féltékeny Cambra, elhagyott menyasszonya, veszitette el. Hol győzött, hol
               legyőzték; hol meghalt a tragédia végén, hol pedig megnősült és gyermekeket hagyott
               hátra. Meghalt a kínpadon, elpusztult méreg által, szivét keresztüljárták a római
               lándzsák, majd kardjába dőlt a maga jószántából. Mindent megkóstolt, a mi földi kín s
               öröm; csak a szinpadra, ah a szinpadra, nem juthatott el soha!</p>
				<p>Önök azt fogják kérdezni: mi köze volt Hódy Balázsnak ehhez az oly régen elhunyt, s
               különben tiszteletre méltó gallus törzsfőhöz, hogy ily javithatatlan makacssággal
               ragaszkodott hozzá?! A szinházaknál pedig azt kérdezték: »Mi a kő ütött hozzá ehhez
               az emberhez, hogy nem hagy békét Francziaország előidőinek, melyek mai napság már oly
               csöndesen viselik magukat, s nem vétnek a légynek se?!«</p>
				<p>Sajnos, ezekre a kérdésekre nem tudok felelni. Hogy mi vonzotta hősünket a
               Vercingetorix ködös alakjához ellenállhatatlan erővel: ez ama titkok közé tartozik,
               melyeket az alkotó lélek magával visz a sirba. Talán gondolatában az az alak, akit
               munkájában Vercingetorixnak nevezett, tulajdonképpen ő maga volt, Hódy Balázs; egy
               ismeretlen Hódy Balázs, akit nagy energiájának s méltó büszkeségének pompás
               teljességében mi nem láthattunk soha, de akit ő felfedezett szive rejtekén. A
               tragédia hatalmas legénye, ez a telivér ifju barbár, aki csak azért éli végig Rómában
               a műveltség fényüzésében duskálkodók elegáns, kicsapongó életét, hogy aztán
               tapasztaltabb szemmel, de a régi barbár erővel védelmezhesse népének szabadságát,
               igy, messziről nézve, nem igen hasonlitott ugyan ahhoz a kopott czilinderben járó,
               nélkülözésekből táplálkozó, szerény figurához, aki a Rózsa-utcza tájékán Hódy Balázs
               néven volt ismeretes, de ki láthat be a lélek mélységeibe?! Ki tudja, minő érzéseket
               találnak néha a lelkükben azok a jámbor megjelenésü, rezignált, tétova járásu
               emberek, akiket az utczán oldalba lökdös az egész világ?!</p>
				<p>Szóval, hősünket ebben az időtájban sokkal inkább foglalkoztatta Vercingetorix, akit
               talán az igazi Hódy Balázsnak gondolt, mint a külső világ előtt is ismeretes énje, a
               kopott czilinderes, álmatag sétáló. Ama bizonyos három esztendő alatt jóformán nem is
               volt más gondolata, mint ez a Vercingetorix.</p>
				<p>E példátlan makacsságot ne tessék nagyon megitélni; vannak bünök, amelyek önmagukban
               hordják büntetésüket.</p>
				<p>A halottaikból felidézett gallusok nemcsak nyugtalan éjszakákat, hanem temérdek
               fáradságot s még több gondot okoztak Balázsnak. A hányszor egy-egy jelenetet
               megváltoztatott, mindannyiszor ujra hozzá fogott a »tisztázás«-hoz; s munkáját
               mindig legelőlről kezdte, majd kék, majd zöld avagy a változatosság kedvéért
               karmin-szinü tintával kaligrafálván le az egész darabot gyönyörü szép velin-papirra,
               onnan kezdve, hogy:</p>
				<p>,eredeti szomorujáték öt felvonásban,</p>
				<p> irta: Hódy Balázs.</p>
				<p> Személyek...</p>
				<p>egészen a 476-ik oldalig, amelynek alján ez a nyugodt, önérzetes szó ékeskedett:</p>
				<p>Vége.</p>
				<p>Vége!... Dehogy volt vége. Hányszor irta le nagybetükkel ezt a nyugodt, önérzetes
               szót! S minden elmult... viharzó érzelmei szerény, borus hangulatokká zsugorodtak
               össze; tünt, tünt az ifjuság; az emberek elhaltak mellőle, s körülötte rendre
               felnőttek a gyermekek; ezüst szálak csillantak fel borongó homloka fölött; uj város
               épült fel a réginek a helyén, s uj világok keletkeztek ott, ahol sokáig temető volt;
               de Vercingetorix-nak csak nem akart vége szakadni.</p>
				<p>Mindig támadt egy aggodalma, mely ujra kezdette vele hol az egyik, hol a másik
               felvonást; s az igazgatókból, dráma-birálókból álló külső világ is oly tulontul
               tökéletesnek kivánta Caesar szerencsétlen ellenfelét!... Ilyenkor néhány délután
               elzárkózott s hangosan diskurált magában. Néha egy hétig is eltartott, mig egy-egy
               jelenetet átdolgozott. Ha aztán elkészült, az uj munkálatot sorra felolvasta a
               meghittjeinek. Szivesebben olvasta fel kétszer, s mindegyiknek külön-külön; hogy
               félreértés ne essék a dologban, s talán kissé azért is, mert szerette hallani a
               verseit...</p>
				<p>Meghittjei rendesen igen meg voltak elégedve a legujabb variánsokkal, s néha tán
               kissé nagyon is dicsérték az uj passzusokat a régiek rovására. Kiváltképpen
               Udvarhelyi ur, aki Vercingetorix legállhatatosabb tisztelői közé tartozott, noha nem
               értett vele egyet. Udvarhelyi ur nevezetesen ugy találta, hogy Vercingetorixnak nem
               volt igaza, midőn Caesarral szembe szállott. Caesarnak győznie kellett, igy kivánta
               ezt a történelem logikája. S ha Vercingetorix ismerte volna a társadalmi egyensuly
               törvényét, bizonyára lemond a meddő küzdelemről.</p>
				<p>Fodor viszont abban a nézetben volt, hogy Vercingetorixból csak a praktikus érzék
               hiányzott s ha áldozatul kellett esnie, tisztára eme fogyatkozásának tulajdonitható.
               Meglehet, titokban egyéb kifogásai is voltak a gallus törzsfő ellen. Mialatt
               Vercingetorix tétovázva kereste az utját a szinpad felé, Fodor három különböző
               repülő-gépet talált fel s ráadásul fölfedezte a veloczipéd-zongorát. Ehhez mérten nem
               csoda, ha kissé nehézkes járásunak találta Caesar ellenfelét. De ha voltak is némely
               kifogásai, óvakodott ezeknek hangot adni, mert Vercingetorix az idők folyamán egy
               hatalmas pártfogóra tett szert, akivel nem volt tanácsos vitatkozni.</p>
				<p>Ez a hatalmas pártfogó Fodorné volt. A Fodorné esztetikai meggyőződései ugyan kissé
               sajátságosaknak tünhetnek fel önök előtt, de nem hallgathatom el, hogy ezek a nagyon
               egyéni esztétikai meggyőződések fölötte imponáltak Fodornak a határozottságukkal.
               Fodorné tudniillik ugy vélekedett, hogy az a tragédia, melynek a szerzője minden
               este hétkor jár haza, kisasszonykákkal nem barátkozik s nem csinál adósságokat: a
               legjobb tragédia a világon. S Vercingetorix e tekintetben
               páratlanul állott a világ-irodalomban. Fodorné nem csinált belőle titkot, hogy Hódy
               Balázst tartja az egyetlen becsületes férfiunak e kerek világon, következésképpen,
               ha a darabját nem adják elő, az szamárság és alávalóság, ami különben természetes,
               mert hisz a szindarabok előadása tekintetében, igen oktalanul, nem az asszonyok
               rendelkeznek. Ha véletlenül Fodornétól függ, az erkölcstelen bohózatok és
               operette-ek bizonyára már régóta kipusztultak volna a világból s helyettük ma is
               Vercingetorix-ot adnák, okulására az ifjaknak s gyönyörüségére
               az idősebbeknek.</p>
				<p>Ezen a hatalmas gyámolon kivül Vercingetorixnak még egy patronája volt: Ella
               kisasszony.</p>
				<p>Önök, akik ismerik a tizenhét éves lányok szivét, nem hisznek e pártfogás
               őszinteségében s önöknek igazuk van. De a mi Hódy Balázst illeti, ő ismerte a
               világ-históriát, ismerte a dramaturgia szabályait, ismerte a verselés művészetének
               minden apró furfangját, ismerte Ifigénia, Ofélia, Zaїre, Phaedra és Melinda jellemét
               a kétségbeejtő részletekig, csak éppen a tizenhét éves lányok szivét nem ismerte.</p>
				<p>Honnan ismerte volna a rejtelmek rejtelmét?! S hogy ne hitt volna e két nagy fekete
               szem sötét nedvességben égő tüzének, mely biztatón világitott feléje, ahogy egy
               nyugodtan haladó kis hajó lámpái világitanak éjjel, a tengeren...?!</p>
				<p>Ez a két nagy, fekete szem ott világitott mellette, mialatt ő egy-egy hatalmas
               tirádával vesződött, avagy abban fáradozott, hogy a czezurák, melyek szerettek
               ki-kitörni, a helyökre kerüljenek. Csak ki kellett szólnia a másik szobába: »Ella
               kisasszony, lesz olyan jó?...« s Ella kisasszony helyet foglalt vele szemben a
               hinta-székben, készen rá, hogy ismét röviditsen vagy két sort a Cambra örök
               siránkozásán.</p>
				<p>Ilyenkor Balázs olyan aggodalmasan nézegetett rá, mintha magát a múzsát kérdezné:</p>
				<p>- Jól lesz igy, Ella kisasszony?</p>
				<p>Természetesen Ella kisasszony mindig meg volt elégedve az ujabb variánssal.
               Lealkudott egy-egy fölösleges hasonlatot, szétbontatott néhány periódust s ezzel
               megnyugtatta a lelkiismeretét. Aztán megjutalmazta a költőt olyanféle
               kijelentésekkel, hogy:</p>
				<p>- Most már ez a jelenet tökéletes.</p>
				<p>Balázs ugy találta, hogy e nyomatékos itéletekkel szemben nincsen apelláta s
               Vercingetorixot illetőleg az irodalom-történetnek nem lehet
               egyéb dolga, mint hogy egyszerüen helyben hagyja az Ella kisasszony kritikáját. Végre
               is, a drámairó számára nincs magasabb areopág, mint a női sziv. Azért irunk, hogy
               varázsvesszőnkkel még a kősziklából is kifakaszszuk a megindulás forrását s hol van a
               megindulásnak gazdagabb forrása, mint a női szivben?!</p>
				<p>Mindig ilyennek képzelte a szép iránti érzék megtestesülését, aminő ez a légies
               alkotásu, vékony, karcsu kis lány volt. Ella az arab regék álmatag járásu, fátyolszin
               arczu keleti leányaira emlékeztetett, akik egy-egy rizskása szemből élnek s akiknek
               a tekintetében annyi a mélység, mint az indiai tengerben, a gyöngyhalászok
               Eldorádójában... Mesés könyvek között nőtt fel; élete abból állt, hogy szép dolgokat
               hallott s olvasott; finom kis dologtalan keze arra termett, hogy egy Hafiz homlokát
               simogassa s álmokba ringassa a költők szultánját. Ilyen lehetett Seherezáde, aki
               Álom-országból származott s álom-világban élt.</p>
				<p>Az igazat megvallva, Balázs tévedett s Ella kisasszony éppenséggel nem volt
               elragadtatva a három esztendőn át mindennap emlegetett Vercingetorixtól.
               Ellenkezőleg, a szegény Cambrát, aki annyi felvonáson át epedett hiába, hihetetlen
               libának találta, s Vercingetorix meg a szánalmas élhetetlenség nagyon rokon fogalmak
               voltak előtte. Ugy tartotta, hogy Vercingetorixnak mindenekelőtt el kellett volna
               vernie Caesart, mint a kétfenekü dobot; aztán, ha egy csepp férfiasság van benne,
               felpofoz egy pár szinház-igazgatót, végigvonul hadseregével Európa összes
               szinpadjain, ott keveset beszél, de annál többet trombitáltat s ha ész nélkül
               tapsolják, akkor kedvesen szalutál, ah, szalutál!...</p>
				<p>Hanem Ella kisasszony mindezt nem mondta senkinek, amint hogy abban a korban volt,
               mikor a leányok semmit sem mondanak el abból, amit gondolnak. Nem volt közlékeny
               természetü; hallgatag volt már gyermeknek is, s a válságos évek csak fokozták a
               zárkozottságát. De Vercingetorix felől meg éppen óvakodott volna tiszteletlenül
               nyilatkozni, nemcsak Balázszsal szemben, hanem bizalmasabb körben is. S ennek megvolt
               a maga nagyon egyszerü magyarázata.</p>
				<p>Egy szép nap ugyanis, mikor Balázs arra kérte, hogy este felé legyen kegyes
               meghallgatni a tragédia visszavonhatatlanul utolsó felvonását, titokban kijelentette
               Fodornénak, hogy ő bizony nem hallgatja azokat a szamár verseket, hanem elmegy az
               apjával s Czilla hugával a czirkuszba. Ez a kijelentés a Fodorné amugy is szüntelen
               forrongó haragját hirtelen vagy háromszáz fokra hevitette, s az anyai kéz egy párszor
               oly barátságtalanul talált hozzá nyulni Seherezádéhoz, hogy a fátyolszin arczon két
               bazsarózsa virult ki, mint ahogy a Szent Ágnes érintése nyomán is virágok termettek.
               Fodorné ugyan egyébként nem igen hasonlitott Szent Ágneshez, de otthon nagyobb
               tiszteletben részesült a kalendáriom összes hitvallóinál, s Ella kisasszony ezt a
               napot megjegyezte magának.</p>
				<p>Fodorné különben, a nagyobb érthetőség kedvéért, egy kis prédikácziót is füzött e
               minden szónál ékesebben szóló anyai intelemhez. Sajnos, e bizalmas természetü
               magánértekezletnek csak éppen a fináléját idézhetem, mely a következőkép
               hangzott:</p>
				<p>- Velem pedig ne próbálj ujjat huzni, mert kitekerem a nyakadat, alávaló kölyök!</p>
				<p>Seherezáde nem felejtette el se ezt a tanácsot, se Vercingetorixért szenvedett
               mártiromsága rózsáit. Engedelmességre szoktatták, s alkalmazkodó természetü volt,
               mint az apja.</p>
				<p>Ha ezek után önök ugy találják, hogy Fodornénak messze nyuló, s beláthatatlan
               szándékai lehettek, melyek nemcsak leányára terjeszkedtek ki, hanem a reménytelen
               jövőjü Vercingetorixra is: hát én erről nem tehetek, csak annyit bátorkodom
               megjegyezni, hogy a Fodorné szándékait nem szokta elfujni a szellő.</p>
				<p>Ismerte-e ezeket a szándékokat Ella kisasszony egész terjedelmükben, s ha igen, mi
               volt róluk a véleménye? - ezt én nem tudom megmondani. Ki látna be egy örökkön
               hallgató leány lelkébe? A leányok különben, akár hallgatnak, akár beszélnek, nemcsak
               az udvarlóikat játszszák ki, hanem a regényirókat is.</p>
				<p>Önök majdan itélni fognak a tényekből.</p>
				<p>Elég az hozzá, Ella kisasszony, valószinűleg felsőbb meghagyásra, sok barátságot
               tanusitott a szegény Vercingetorix iránt, s ha patronájának mondtam, ez nem volt
               tulzás, mert, bár tudtán és akaratán kivül, igen nagy szolgálatot tett a bolygó
               hollandi e gallus testvérének.</p>
				<p>Ennek a szolgálatnak a történetét akarom a következőkben elmondani.</p>
			</div>
			<div type="chapter">
				<head>
               V. LAKODALOM A VIDÁM TARGONCZÁSNÁL.
            </head>
				<p>Egy vasárnap délután, mialatt Fodorné aludt, Czilla egy végzett zsebtolvaj
               ügyességével, nesztelenül pattantotta fel a Balázs ajtaját, belebbent a szobába, s
               nagy suttogva megszólalt:</p>
				<p>- Hódy bácsi!</p>
				<p>- Maga az, Czilla?!</p>
				<p>- Csitt, csendesen. Ha a mama fölébred, s meghallja, mit beszélünk, jaj lesz nekem
               is, Ellának is.</p>
				<p>- Olyan veszedelmes a dolog?</p>
				<p>- Nagyon. Különben mindjárt meglátja. Tehát: követségben jöttem. Ella szeretné
               valamire kérni, de nem meri.</p>
				<p>- Ah!</p>
				<p>Balázs, akit eddig nem igen zavart munkájában a látogatás, meglepetten forditotta
               székét a kis leány felé.</p>
				<p>Ella senkit se szokott kérni semmire.</p>
				<p>Czilla tudatában volt a helyzet rendkivüliségének, s élvezte a hatást. A világért se
               adta volna elő a dolgot, csak ugy, bevezetés nélkül.</p>
				<p>- Szokott maga tánczolni, Hódy bácsi?</p>
				<p>- Én?! - kérdezte Balázs kissé megütődve.</p>
				<p>Mintha csak azzal rohanták volna meg, hogy szokott-e tökrészeg lenni?</p>
				<p>- Én?! Nem, nem szoktam. Nem is tudok.</p>
				<p>- De frakkja csak van legalább?</p>
				<p>Nem, nem volt frakkja. Épp oly kevéssé, mint Apollónak.</p>
				<p>- Nem tesz semmit. Van a papának.</p>
				<p>Balázs azt hitte, hogy valami hunczfutság fog kisülni a dologból, s gyanakodva nézett
               a kis leányra. De a két okos kék szemben ez egyszer nem találta azt a kötődő, gonosz
               tekintetet, mely már nem egy rossz pillanatot szerzett érzékeny lelkének.</p>
				<p>Czilla kisasszony volt tudni illik az egyetlen egy lény a Fodor házban, aki a szegény
               Vercingetorix iránt nem tanusitott kellő tiszteletet. Ha az anyai hatalmat nem érezte
               közel, igen merész tréfákat engedett meg magának Galliára vonatkozólag, s
               Vercingetorix szomoru hányattatásait néha minden á propos nélkül emlegette.</p>
				<p>Mindezt, tekintettel a tettes féktelen kiskoruságára, eddig nem tartottam érdemesnek
               megemliteni, de e helyütt nem hallgathatom el, hogy Balázsnak titokban sokszor
               okoztak fájdalmat a Czilla frivol megjegyzései.</p>
				<p>Szerencsére, Czillát nem igen lehetett komolyan venni. Számottevő egyének előtt az ő
               szava nem járt, a miképpen nem jár a régi kétgarasos, s ami engem illet, kivül is
               hagytam volna őt minden legcsekélyebb figyelmen, ha erővel bele nem furakodik a
               történetembe.</p>
				<p>De Czillának éppen az volt az uralkodó tulajdonsága, hogy neki mindenütt ott kellett
               lennie. Temetés, zászlószentelő, lakadalom, utczai tüntetések, bérmálás, virágkorzó,
               tüzoltó ünnep, jégpálya-megnyitás - ezek mind nem folyhattak le az ő önkéntes
               részvétele nélkül. S ha önök, jelentékenyebb demonstrácziók alkalmával, meglepetve
               látták, hogy egy fiatal hölgy, (banderillero-kalapban és vörös napernyővel) nagyon
               élénken abczugolja a miniszterelnököt, avagy rendkivül lelkesen éljenzi Kossuth
               Ferenczet, előre is ki kell jelentenem, hogy ez a fiatal hölgy Czilla volt.</p>
				<p>Mindenütt ott kellett lennie s mindenütt kellett valami kisebb háboruságot csinálnia.
               Idősebb asszonyok néha nem is állhatták meg, hogy csipősen ne jegyezzék meg a Czilla
               füle hallatára: »No, ez a fiatal hölgy se járt ott soha, a hol a szerénységet
               osztogatták!...« De Czilla soha se maradt adós a felelettel, s mindig becsületet
               szerzett a tudós asszonynak, aki nyelvét az élet harczaira kikészitette. Kiváltképpen
               jelentékeny sikerei voltak éltesebb, kövér asszonyokkal szemben, akiknek
               előszeretettel üzent hadat. A kort egy cseppet sem tisztelte, s a közös hadsereget
               kivéve, egyáltalán nem respektált semmit, a mi tiszteletre méltó. Szóval Czilla olyan
               diszpéldány utcza-gyerek volt, aminőt csak ritkán találni a tizenhárom éves hajadonok
               között. Az udvarban rettegtek tőle s Balázs is némi respektussal viseltetett iránta.
               A Czilla örök harczra vágyódása meg az ő békeszeretete nem igen vonzották egymást. De
               ha tartott is tőle egy kicsit, mégsem volt vele szemben oly fegyvertelen, mint az
               idegen kövér asszonyságok. Ismerte a gyöngéjét.</p>
				<p>Ennek a félelem és tartózkodás nélkül való, minden tekintélyt és törvényt megcsúfoló
               izgága egyéniségnek tudniillik volt egy sebezhető pontja, amelyre nagyon érzékeny
               volt. Az orrocskája.</p>
				<p>Ez a különben szép metszésü, formás kis jószág csak éppen egy gondolattal volt
               nagyobb egy ideális női orrnál, de nagyobb volt. Czilla tudta ezt s ez a tudat sok
               keserüséget okozott neki. Mit nem adott volna érte, ha hijjával van ennek a
               gondolatnyi, de haj, el nem tüntethető, örök, visszavonhatatlan, ki tudja, talán
               végzetes fölöslegnek! Ugy hiszem, Czilla alapjában véve voltaképpen szomoru lélek
               volt, aki titkolt, szilaj bánatból okozott másoknak tenger sok boszuságot; ugy
               hiszem, nem a kis lányokban lakó ördög, hanem a világfájdalom tette, hogy mindig
               készen állott csatázni az egész világgal s kikötni a piszék boldog seregével...</p>
				<p>S mily végzet! Mindenbe bele kellett ütnie ezt a szegény orrocskát; akárminő
               vállalkozásba fogott, mindenütt ennek a harczias, de oly könnyen sebezhető
               orrocskának kellett legelül járnia...</p>
				<p>A harczias orrocska vezénylete mellett különben egy eleven, okos, szép kis fej
               tolakodott előre mindenüvé, ahol egy garas ára vigasságot lehetett sejteni. Czilla
               nagyon csinos volt, de soha se bocsáthatta meg a világnak, hogy: csak egy semmiség, a
               természet egy pillanatnyi szórakozottsága, s ő örökre elesett attól, hogy nagyon szép
               legyen!</p>
				<p>Czillának ezt az érzékenységét az egész ház ismerte, s mindenki visszaélt vele, a
               tehetsége szerint, és a szükséghez képest. Ha minden kötél szakadt, s Czillával nem
               lehetett birni: egy rideg czélzás erre az orrocskára, mely, isten tudja hogyan, egy
               pillanatra megfelejtkezett magáról, s Rettenetes Iván meg volt szeliditve. Nem
               hallgathatom el, hogy Czilla néha nagyon szemtelen volt. Ilyenkor az anyját is csak
               Katinak szólitotta, és tanácsokat osztogatott neki. Fodornét azonban nem lehetett
               egykönnyen lefőzni, s ámbár Czilla a szive magzatja volt, kegyetlenül torolta meg ezt
               a szelidebb tiszteletlenséget. Egyszerüen rá kiáltott:</p>
				<p>- Fogd be a szádat, te vasorru bába, te ország csúfja, te Vitéz László!...</p>
				<p>És Czilla sietett visszavonulni a legsötétebb sarokba, ahol nagy könyhullatásoknak
               adta át magát, s néha órákig kesergett Puposka vagy egyéb szerencsétlen regény-hősnők
               lehangoló társaságában.</p>
				<p>A siker, a »probatum, est« mindig rossz példát ad, s Balázs, aki megtámadtatástól
               tartott, éppen valamely súlyos gyöngédtelenségen törte a fejét, midőn, nagy
               meglepetésére s kissé szégyenszemre, észrevette, hogy Czilla komolyan beszél.</p>
				<p>- Tudja, Hódy bácsi, arról van szó, hogy Ella nagyon szeretne elmenni egy
               lakodalomra. És én is, mert ott lesznek: Szántó Miska, Göndöry Béla, Thurzó Aba,
               szóval az egész egyetem. Szántó Miska ugyan még csak első éves, de hogy tánczolja ez
               az ember a hopszpolkát!... Az már nem hopszpolka, hanem álom! És Thurzó Aba! Thurzó
               Aba huszár. Igaz, hogy, fájdalom, tartalékos, de látná csak parádékor a váczi-utczán!
               Ahogy a kardját végig csörteti az aszfalton, mindenkinek bele kell botlania, s a
               czivilek csak ugy bukdácsolnak körülötte! Még a tanárok is előre köszönnek neki.</p>
				<p>Balázs elbámult.</p>
				<p>- És maga, Czilla, maga honnan ismeri ezeket a fiatal urakat? Hisz maguk egész nap
               itthon vannak!</p>
				<p>- Honnan ismerem őket? Természetesen az egyetemi matinée-król. Tudja, hogy a mama nem
               visz bennünket máshová, csak a matinée-kra, meg a Petőfi-Társaság üléseire, mert ezek
               ingyen vannak. De az nem tesz semmit. Mióta megismerkedtünk, Göndöry Béla az én
               kedvemért eljár a Petőfi-Társaságba is. És ha hosszu verseket olvasnak fel, akkor
               kuruttyol. Megismerem a kuruttyolását ezer közül is.</p>
				<p>- Ki az a Göndöry Béla?</p>
				<p>- Az én flammém. Nagyon kedves kölyök. Ugy tud az orrán muzsikálni, mint más ember a
               czimbalmon. Fájdalom, nem fog elvenni feleségül, mert hatvanezer forint kell neki, s
               nekem hatvan krajczárom sincs, amint tetszik tudni. És e miatt nem fog elvenni... a
               szamár!</p>
				<p>- Akkor nem is érdemli magát.</p>
				<p>- De én azért, fájdalom, imádom a nyomorultat. Tudja, ugy iszik az az ember, mint a
               homok. És ha be van csipve, akkor még kedvesebb. Nem kötekedik, nem illetlen, csak
               kuruttyol. Szakasztott ugy tud kuruttyolni, mint a béka. Olyankor igazán csókolni
               való. Fájdalom, valami gazdag zsidólányt fog elvenni.</p>
				<p>Czilla annyira tele volt »fájdalom«-mal, hogy Balázs, akit pedig ez a sok léha beszéd
               kissé megriasztott, nem állhatta meg mosolygás nélkül.</p>
				<p>- És ezek a tehetséges fiatal emberek mind ott lesznek a lakodalmon?</p>
				<p>- Igen, ha mi ott leszünk. Mert csak a mi kedvünkért jönnek el. Ha mi nem, akkor ők
               sem. És fájdalom, az még kétséges, hogy mi ott leszünk-e? Mert ez Hódy bácsitól
               függ.</p>
				<p>- Tőlem?</p>
				<p>- Igen. Tessék csak elgondolni. Ha mi azt mondjuk a mamának, hogy szeretnénk elmenni
               a lakodalomba, akkor mindennek vége. A mama azt feleli, hogy: talán meg vagyunk
               bolondulva, s Göndöry Béla, Thurzó Aba, mind, mind szépen el vannak intézve. Nem is
               szóltunk a mamának egy hangot se, hanem azt eszeltük ki, hogy megkérjük Hódy bácsit,
               ugorjék be helyettünk. Ugy-e, nem mond nemet, ha szépen, nagyon szépen kérjük?</p>
				<p>- Kedves Czilla, én szivesen beugrom, de azt hiszem, nem lesz sok foganatja...</p>
				<p>- Persze, ha Hódy bácsi csak annyit mond, hogy: ugyan vigye el azokat a szegény
               leányokat, hadd ugrándozzák ki magukat egy kicsit, akkor a siker bizonytalan. De mi
               többet szeretnénk ennél.</p>
				<p>- Ugyan?</p>
				<p>- Teszem fel azt, ha Hódy bácsi igy szól: »E1 kell mennem vőfélynek egy barátom
               esküvőjére; hadd vigyem el a két gyereket nyoszolyóleányoknak« - ez már egészen más.
               Akkor a mama nem mondhat nemet. Mi majd huzódozni fogunk egy kicsit, azt mondjuk,
               hogy: »Ugyan, édes mama, minek az a sok költség? Keztyü is kell, s Ellának uj fehér
               ruha...« A mama erre elérzékenyedik, egyet gondol magában, hogy Kati is volt egyszer
               fiatal, s a Hódy bácsi kedvéért szépen ránk fog parancsolni.</p>
				<p>- Azt hazudjam, hogy vőfély leszek?</p>
				<p>- Ez nem lesz hazugság; csakugyan Hódy bácsi lesz a vőfély.</p>
				<p>- De hisz azt se tudom, hogy ki a vőlegény.</p>
				<p>- Ki a vőlegény? Pézsma Rajnáld báró.</p>
				<p>- Hogy hivják?</p>
				<p>- Pézsma Rajnáld báró.</p>
				<p>- És kicsoda ez az ur?</p>
				<p>- Biczikli-tanár és napidíjas. Hétköznap napidíjas, nem tudom melyik miniszteriumban,
               vasárnap pedig a biczikli-tanfolyam igazgatója. A tavalyi biczikli-Derby győztese,
               Közép-Európa championja, s tulajdonosa több arany-éremnek.</p>
				<p>- És ez az ur azt kivánja, hogy én legyek a vőfélye?</p>
				<p>- Különös szerencséjének fogja tartani.</p>
				<p>- De hisz ez az ur nem ismer engem, amint én sem ismerem őt...</p>
				<p>- Ó, ami a bárót illeti, ő névről már régóta ismeri Hódy bácsit. Nagy tisztelője az
               irodalomnak, s igen lelkesül a versekért. Ő maga is irt egy könyvet; az volt a czime,
               hogy: A kerékpár jövője. Hogy Hódy bácsi nem ismeri őt, az nem
               tesz semmit. Majd meg fognak ismerkedni. A báró különben csak egy pár bátoritó szót
               vár, s aztán személyesen is fel fogja kérni Hódy bácsit, hogy legyen a vőfélye.</p>
				<p>- És maguk, Czilla, maguk honnan ismerik ezt az urat?</p>
				<p>- Mi tulajdonképpen csak a menyasszonyt ismerjük. Magával a báróval még én sem
               beszéltem soha. A menyasszonyt különben ismeri Hódy bácsi is. Most vagy két éve
               gyakran láthatta nálunk.</p>
				<p>- El nem tudom képzelni...</p>
				<p>- Az özvegy Kleinné.</p>
				<p>- Az özvegy Kleinné!</p>
				<p>- Igen, az a svájczi hölgy, aki Ellának harmadéve zongora-leczkéket adott.</p>
				<p>- Emlékszem rá. Már nem lehet nagyon fiatal. Ha nem csalódom, van egy nagyocska
               lánya.</p>
				<p>- Igen, a Fáni. De ez nem baj, mert a vőlegénynek is van két nagy kamasz fia. Eleinte
               ugy volt, hogy a nagyobbik fiu elveszi a Fánit. De aztán összement a dolog. Ugy
               látszik, az se ugrik be hatvanezer forinton alul.</p>
				<p>- S az öreg? Az öreg beugrik?</p>
				<p>- Ó, az egészen más. A báró, azt hiszem, a jövőjét akarja biztositani ezzel a
               házassággal. Tudja, Hódy bácsi, az özvegy Kleinné parti. A
               bárónak pedig nem csak jó, hanem kitünő parti, mert az özvegy Kleinné kereszt-leánya
               Veres tábornoknénak, a miniszter anyjának.</p>
				<p>- Keresztleánya - a tábornoknénak?!</p>
				<p>- Igen, ő is, meg a Fáni is. A dolog ugy keletkezett, hogy az öreg tábornokné
               társalkodónőt keresett, s valahonnan az özvegy Kleinnét ajánlották neki. A tábornokné
               semmit se gyanitott; a svájczi Kleinok mind jó katholikusok. Mikor aztán már vagy
               három esztendeig társalogtak, egyszerre csak kiderült, hogy az özvegy Kleinné zsidó.
               A tábornokné kétségbe volt esve. Hogy ő, vallásos asszony létére, három esztendeig
               két olyan női lényt tartott a házában, akik soha se fognak üdvözülni! Mit volt mit
               tenni? A hibát csak ugy lehetett helyrehozni, ha az özvegy Kleinné és a Fáni
               kikeresztelkednek. Cserében a tábornokné biztosította őket, hogy mindig gondja lesz
               rájok, s nem vonja meg tőlük a pártfogását.</p>
				<p>- Kezdem érteni. A báró bizonyosan a Veres minisztériumában dolgozik, s némi
               előléptetést remél ezen a réven.</p>
				<p>- Azt gondolom, hogy nem is számit rosszul. Annyi bizonyos, hogy az esküvőn a
               tábornokné lesz a nászasszony, s a tábornok a násznagy.</p>
				<p>- S ezek mellett a kitünőségek mellett én legyek a vőfély?</p>
				<p>- Gondolja meg, Hódy bácsi, micsoda pompás mulatság lesz! A lakzit a
               Vidám Targonczásnál fogják megtartani, mert a vidám targonczás
               rokona a bárónak, s igy kevesebb lesz a költség.</p>
				<p>- Maga a mulatság nem csábit éppen, kedves Czilla, de...</p>
				<p>- De a mi kedvünkért, édes, kedves Hódy bácsi!...</p>
				<p>Ebben a pillanatban a Fodorné hangja hallatszott a másik szobából; az összeesküvők
               szétrebbentek.</p>
				<p>Balázs könnyü lélekkel nézett a lakodalom elébe. Bizonyosra vette, hogy Fodorné egy
                  Quos egoval le fogja fujni az egész mulatságot, s azért a
               frakk kérdése, a nyilvános szereplés gondolata, meg a többi nehézségek, mind nem
               okoztak neki aggodalmat. Rosszhiszemüségében még azt is megigérte volna a lányoknak,
               hogy tánczolni fog.</p>
				<p>Csakhogy Fodorné sehogy se akart nemet mondani. Mikor Balázs, igérete szerint,
               előadta a dolgot, Fodorné először elgondolkozott, s aztán határozott jóakarattal
               kezdett kérdezősködni az állitólagos jóbarát felől. Balázs megszeppent.</p>
				<p>- Ó, nem éppen a legjobb barátom, szó sincs róla. Iskolatársak voltunk az egyetemen,
               ennyi az egész. De nem volt lelkem azt mondani, hogy keressen más vőfélyt.</p>
				<p>- Persze - szólt Fodorné - az effélét nem lehet visszautasitani.</p>
				<p>Erre a váratlan engedékenységre Balázs észnélkül igyekezett visszavonulni, de már
               elkésett vele.</p>
				<p>- Ami azt illeti, semmi se könnyebb ennél. Csak azzal a föltétellel mondtam igent, ha
               a ténsasszony, meg a lányok is eljönnek.</p>
				<p>- Akkor hát el fogunk menni - szólt Fodorné.</p>
				<p>Balázs tudta, hogy amit Fodorné egyszer megmondott, az készpénz. Olyan bizonyosság
               volt ez, mint a milyennel a greenwich-i csillagvizsgáló számitja ki, hogy
               ötszáztizenhét év mulva, november 25-én, déli 1 óra 20 perczkor a
                Biela nevü üstökös ismét el fog haladni portánk előtt. Azaz hogy ennél is
               nagyobb bizonyosság volt. Mert meglehet, a Biela nevü üstökös
               utközben meggondolja magát, s ki tudja, talán eltér eredeti szándékától; ellenben
               arra, hogy Fodorné is meggondolja magát, nem lehetett soha semmi reménység. Fodorné
               nem értett a matematikához s a hétszer kilenczet, meg a nyolczszor nyolczat mindig
               csak hosszas tusakodás után tudta megállapitani, de viszont nem volt halandó, aki a
               cselekvő igék jövő idejét nagyobb biztonsággal kezelte volna, mint ő. Tudni lehetett
               előre, hogy: jöhet eső, jégvihar, földindulás, árviz, de Fodorné s a hozzátartozók
               annak idején ott lesznek a Vidám Targonczásnál.</p>
				<p>Balázs tehát mély szomoruságba esett s nem győzte átkozni magát a
               könnyelmüségéért.</p>
				<p>Még csak egy reménysége volt. Az a halovány reménység, hogy hátha a vőlegény
               időközben magába száll s lemond az özvegy Kleinné kezéről?!</p>
				<p>De fel kellett hagynia ezzel az utolsó reménynyel is.</p>
				<p>Egy délután, ahogy kikönyökölt az ablakán s szokása szerint álmélkodva nézte az élni
               rohanó embereket, az utczán sürgő tarka tömeget, melynek jövése-menése mindörökre oly
               megérthetetlen maradt előtte, mint akár a tenger-fenék élete: egyszerre észre vette,
               hogy a kaszárnyaszerü bérház előtt, mely számára az otthont jelentette, egy
               bicziklista pattan le vasparipájáról, karjára kapja »hű eszközét,« majd eltünik a
               kapualjban. Ez ő!</p>
				<p>Csakugyan ő volt. Két percz mulva kopogtattak az ajtaján, s egy barna dress-be
               öltözött, barna harisnyás, hórihorgas, ötven esztendős kopasz fiu nyitott be a
               szobába.</p>
				<p>- Nevem Pézsma - mutatta be magát a hórihorgas.</p>
				<p>- Én Hódy vagyok - szólt megadással hősünk.</p>
				<p>- Ó, kérem, látásból, hirből, névről már régen van szerencsém. Magam is ittam
               Kasztália forrásából, magam is járatos vagyok a szent berekben. Szóval, csekély
               erőmhöz képest, tettem néhány szerény kisérletet az irodalom mezején. Ha megengedi,
               mindjárt át is nyujtok egy tisztelet-példányt A kerékpár
                  jövője czimü müvecskémből.</p>
				<p>Balázs nagyon örült a szerencsének. Helyet kinált a bárónak, s illendőség-tudóan
               kérdezősködött a hű eszköz felől.</p>
				<p>- Shamyl (mert Shamyl nevet adtam neki) Shamyl a folyosón van. Tekintve az ünnepies
               alkalmat, mely ide hozott, tapintatosnak véltem a folyosón hagyni. Ámbár nem
               szégyellem, mert méltó rá, hogy megszemléljék. Nem afféle közönséges biczikli, hanem
               elsőrangu kerékpár, telivér vasparipa, ha szabad igy mondanom. Shamylon nyertem meg
               az első Derbyt.</p>
				<p>Balázs kifejezte, mily boldoggá teszi, hogy egy Derby-héroszszal foghat kezet, s a
               báró áttért a látogatás czéljára.</p>
				<p>- Nem mondhatom, mekkora szerencsének tartom, ha Uraságod, irodalmunk hirneves
               bajvivója, nem utasitja vissza mély tiszteletből fakadó kérésemet...</p>
				<p>Ettől fogva a társalgás során nem igen volt egyébről szó, mint majd erről, majd
               amarról a szerencséről. Hol Balázs érezte magát boldognak, hol kitünő vendége. A báró
               megjegyezte, hogy öröme nem volna teljes, ha szélesebb körű ismeretség hijján,
               valamelyik fiatal kollégáját kellett volna vőfélyül felkérnie.</p>
				<p>- A tábornok soha se bocsátaná meg, ha véletlenül egy napidijas barátom szerepel
               vőfélyként... A tábornok el lesz ragadtatva, ha szerencséje lesz megismerkedni
               irodalmunk jeles bajvivójával...</p>
				<p>Esküvőjéről szólván, mindig csak a tábornokról beszélt, mintha a tábornokot készült
               volna feleségül venni.</p>
				<p>- Nem lehetek eléggé hálás a tábornok iránt... Mindent el fogok követni, hogy a
               tábornok a lakodalmon jól érezze magát...</p>
				<p>S lassan, óvatosan, sok ámbár és miszerint között, előhozakodott egy félénk, jámbor
               óhajtással. A tábornok nagyon jó néven venné, ha valaki, aki ért hozzá, egy-két
               strófában megemlékeznék a lakomán jelen levő mexicoi hősről. Balázs majdnem
               felpattant. Ohó! Ami a poézist illeti, itt már nem értette a tréfát. Kissé szárazon
               felelt, hogy ha rá várna ez a feladat, sajnálatára, ki kell térnie a megtiszteltetés
               elől, mert ő nem szokott üdvözlő verseket irni, csak himnuszokat és bukolikákat.</p>
				<p>A báró azonban ragaszkodott a költészethez, s hajlandó volt kiegyezni ötven
               százalékra.</p>
				<p>- Ebben az esetben más valamit kérnék. Bocsássa meg, ha szerénytelen vagyok, de az a
               szándékom, hogy az ünnepies lakomát egy kis hangversenynyel kötjük egybe. Egyik fiam
               remekül cziterázik (egyebet se tud a gazember), a menyasszonyom zongora-művésznő: ez
               már magában véve is kitesz egy fél-programmot. De Ella kisasszony is megigérte, hogy
               énekelni fog, magam pedig néhány kerékpár-fortélyt fogok bemutatni. Csak egy hiányzik
               a műsorból: a felolvasás. Igazán restellném, ha tolakodónak találna, de nem
               hallgathatom el, hogy nagyon kitüntetve érezném magamat, ha kegyes volna becses
               költészetéből némi izelitővel kedveskedni nekünk. Talán valamely eposzból, mely
               esetleg hadviselésről szólana... Nagyon szeretném, ha a tábornok jól érezné
               magát.</p>
				<p>Önök nem itélik el a fiatal leányt, ha mosolyog álmában, amidőn szerelemről álmodik;
               ne itéljék el Hódy Balázst se, ha ebben a pillanatban a hadverő Vercingetorixra
               gondolt.</p>
				<p>Oly régen - ezerkilenczszáz év óta! - kivánkozott szegény Vercingetorix a
               nyilvánosság elé! Vajon csodának mondható-e, ha nem vetette meg az első kinálkozó
               alkalmat?!</p>
				<p>Bizonyára, nem éppen a Vidám Targonczás nyilvánossága elé
               kivánkozott oly hosszu időn át, a szegény hadviselő. De eget kérni a
               Vidám Targonczás-ban mindig többet ér, mint az idők
               végtelenségéig senyvedni a Tartarusban egy sziklához lánczoltan.</p>
				<p>Balázs tehát nem tudta kiverni a fejéből, hogy: ime, jobb idők kezdenek járni a
               hadviselést tárgyazó drámákra, s nem védekezett kellő erélylyel a vasparipán járó
               ördög ellen.</p>
				<p>Egy kicsit szabódott, egy kicsit kérette magát, egy kicsit meg is haragudott, de egy
               negyedóra multán, mindent megigért. S mikor Pézsma báró végre-valahára elbúcsúzott
               tőle, minden kétségbeesés nélkül, szelid rezignáczióval sugta meg Czillának a nagy
               ujságot:</p>
				<p>- Itt volt.</p>
				<p>A lakodalom reggelén Balázs Udvarhelyi ur támogatása mellett megküzdölődött a Fodor
               frakkjával, elhelyezkedett a familiával egy négy-üléses bárkában, melynek
               kormányzójától Fodorné jóelőre lealkudott minden borravalót, s a koczka el volt
               vetve; Vercingetorix, elrejtve hátul a frakk-zsebben, megindult a halhatatlanság
               felé.</p>
				<p>Egyelőre természetesen stácziót kellett tartania a menyasszonyos háznál. Ámbátor a
               lakodalom első és fő czélja az volt, hogy a tábornok jól érezze magát, mindamellett
               az özvegy Kleinnét még se lehetett egészen kihagyni a játékból.</p>
				<p>Mikor fölértek a harmadik emeletre, a Fáni már jegyben, gyürüben várta őket. A
               menyasszony azonban nem volt látható sehol. Fáni megsugta a hölgyeknek, hogy: most
               öltöztetik.</p>
				<p>Végre megjelent s szemérmes sirással vetette magát a Fodorné keblére. Gyászoló anyák
               sirnak igy, a temetés előtt, mintha azt mondanák:</p>
				<p>- Ugy-e, a mult héten még senki se hitte volna?!</p>
				<p>Balázst nem ragadták el a menyasszony szivós bájai, s maga sem tudta mért, hirtelen
               elképzelte azt a templomi jelenetet, melynek akkor kellett lefolynia, mikor az
               özvegyet megkeresztelték. Hallani vélte a tábornoknét, amint az özvegy nevében
               kijelenti, hogy ellent fog állani az ördögnek s minden csábitásainak, s arra gondolt,
               hogy a keresztanyai kijelentések sohase érdemelhettek több bizalmat, mint az, amely a
               tábornokné ajkairól hangzott el.</p>
				<p>Ugy volt, hogy a násznagy és a nászasszony csak a templomban fognak megjelenni; a
               lakodalmas menet tehát megindulhatott.</p>
				<p>A báró kikötötte, hogy ő a templomba is vasparipán megy. Egyebekben igen engedékeny
               volt, de ettől a föltételtől nem tágitott. Egy Derby-győztes bicziklistának végre is
               kötelességei vannak a világgal szemben. S ebben a pontban nem engedett semmi
               rábeszélésnek.</p>
				<p>Mikor tehát a násznép kocsiba szállott, a vőlegény felpattant Shamyljára, s azon mód,
               frakkosan, fehér nyakkendősen elkarikázott. A sarokról azonban visszanézett, s bucsut
               intett a társaságnak a viszontlátásig.</p>
				<p>Az özvegy Kleinné némi aggodalommal nézett utána, s mikor Balázs elhelyezkedett
               mellette a kocsiban, nem állhatta meg, hogy fel ne sóhajtson vőfélye előtt:</p>
				<p>- Tudja, ha ez az ember most nekiiramodik a világnak, nincs gőzös, a melyik
               utolérje!</p>
				<p>A templomban sokáig kellett várakozni. A vőlegény ugyan nem karikázott Amerikába, de
               a tábornok és a tábornokné rangjukhoz képest késtek.</p>
				<p>Megérkezésükig kissé lassan telt az idő. A násznép, kisebb csoportokba verődve,
               csöndes pletykázásnak adta át magát, s a hátulsó padok felől, ahol Göndöry Béla vitte
               a szót, fojtott vihorászás hallatszott. Egy fehér ruhás kis lány, akit senki se
               ismert, fel s alá szaladgált a templomban, mintha otthon lett volna. A pap fenhangon
               türelmetlenkedett; a báró körbe járta a vendégeket, s boldognak, boldogtalannak
               hosszasan szorongatta a kezét; a menyasszony pedig, akinek a ruháján igen sok volt az
               igazitni való, minduntalan a leányát kereste.</p>
				<p>Balázs kezdte nagyon unni a dolgot. Sok ember között mindig rosszul érezte magát, s
               most, hogy a maga kis körét elveszve látta a pojáczák e tarka seregében, valami
               mondhatatlan kedvetlenség fogta el.</p>
				<p>- De hát mit is keresek én itt?! kérdezgette magától. - És egyátalán miért vagyok a
               világon?!</p>
				<p>Ebben a pillanatban valósággal gyülölte a két lányt, akik ide csalták. Miért akarnak
               minden áron ugrándozni, vagy ha ez az egyetlen gondolatuk, miért nem hagyják békében
               őt, a szomoru képü embert?! A Göndöry Béla jókedve, maga se tudta miért, mód felett
               bántotta, s ahogy a zsebében szégyenkező Vercingetorixra gondolt, utálta önmagát és
               az egész világot.</p>
				<p>Egy-két perczig az járt a fejében, hogy megszökik. De aztán eszébe jutott, hogy ennek
               súlyos következései lehetnének. Feltünés, botrány, örök harag, s ki tudja, talán
               végleges szakitás azzal a körrel, melyet annyira megszokott, megszeretett. Eh,
               haladjon a gálya!...</p>
				<p>A templom előtt egy kocsi állott meg.</p>
				<p>- A tábornok!</p>
				<p>Csakugyan a tábornok volt, végre-valahára. Néhány pillanat multán, karján ő
               méltóságával, belépett a templomba, végig haladt a tisztelgők két sorfala között s
               barátságos kézlegyintéssel viszonozta az átalános hajlongást.</p>
				<p>- Jól van, nagyon jól van - ismételgette oly hangon, melynek recsegése a trombitára
               emlékeztetett.</p>
				<p>Nem volt egészen világos, hogy: mi van jól, de ki lehetett találni, hogy a tábornok
               meg van elégedve. Én azt is hozzá tehetem, hogy elégedettségének megnyilatkozása
               mindenekelőtt a násznépet illette. A násznép meghaladta a várakozását. De hisz ezek
               mind rendes emberek, akiknek a czipői szépen ki vannak tisztitva!</p>
				<p>A tábornok különben kötött marche-route-tal indult el hazulról. Megigérte a
               méltóságos asszonynak, hogy ezen a népünnepen mindennel meg lesz elégedve. A tábornok
               be szokta váltani a szavát, s azért haladék nélkül hozzá látott a megelégedéshez.</p>
				<p>A szertartás rendben zajlott le, ámbátor a tábornok némi zajjal kért felvilágositást
               násznagyi teendői felől. Mialatt a pap a mátka-párt kérdezte, harsány szóval
               tudakozódott a körülötte állóktól:</p>
				<p>- Mondjátok meg, hogy mit kell mondanom?</p>
				<p>A pap boszus pillantásokat vetett a csendháboritóra, s Göndöry Béla hátul pisszegett.
               De az efféle csekélységek nem zavarták a tábornokot. Ő, viszont, a pappal is meg volt
               elégedve.</p>
				<p>- A pap helyesen végezte feladatát - szólt a riadó hangján.</p>
				<p>A szertartás bevégeztével az uj Pézsma báróné illendőnek vélte kissé ájuldozni. De
               nagyobb baj nem lett a dologból, s e kedves intermezzo után, az uj pár meg a tanuk
               átmentek a sekrestyébe.</p>
				<p>A tábornok megragadta az alkalmat, s borravalókat kezdett osztogatni. A sekrestyés,
               az egyházfi és a ministránsok arcza derüsre vált, Pézsma báró ellenben elhült, midőn
               a tábornok őt is megkinálta a borravalóval.</p>
				<p>- Hogyan? - kiáltott a tábornok zavartalan derüvel - ön a vőlegény? Ezt már szeretem,
               ezt már szeretem. Önnek majd a szivarszipkákból adok.</p>
				<p>A báró örült a megtiszteltetésnek, s emlékeztette a tábornokot, hogy már volt
               szerencséje tisztelegni ő méltóságánál.</p>
				<p>- Nem emlékszem, de mindegy - felelt a tábornok - öné lesz a legszebb szivarszipka.
               Ne féljen - folytatta Balázshoz fordulva, ki éppen akkor irta alá a nevét - minden
               vendég kap szivarszipkát. Mindegyik, kivétel nélkül. A mai dátummal.</p>
				<p>Balázs ijedten nézett a vén emberre, s azt kérdezte magában:</p>
				<p>- Vajon honnan szabadult ide ez a boldogtalan?!</p>
				<p>A mexicoi hős azonban változatlan barátsággal mosolygott a szemébe.</p>
				<p>- Ön kicsoda? - kérdezte nyájasan.</p>
				<p>Balázs megnevezte magát.</p>
				<p>- Praestanter. Nagyon jól van. Kitünően van.</p>
				<p>Balázs sietett menekülni s fölkereste Fodornét, hogy a kocsiba vezesse.</p>
				<p>- Bemutatta magát a tábornoknak? - kérdezte aggodalmasan a Fodor-család feje.</p>
				<p>- Igen, már megismerkedtünk - felelt Balázs kedvetlenül.</p>
				<p>- A tábornok jó kedvében van - suttogta Fodorné örömmel.</p>
				<p>Balázs elképpedve tekintett háziasszonyára.</p>
				<p>- Maga semmit se ért - boszankodott Fodorné. - Ez azt jelenti, hogy nemsokára hires
               irók, nagy emberek leszünk.</p>
				<p>Balázs vállat vont. Ma, ugy látszik, az egész világ meg van bolondulva.</p>
				<p>A násznép lassan kivonult a templomból. A báró az egyik templomszolga gondjaira bizta
               hű Shamylját, s kocsiba ült immáron élete párjával.</p>
				<p>A második kocsin a tábornok és felesége helyezkedtek el, aztán a nyoszolyóleányok
               következtek kisérőikkel, majd a másod rangu előkelőség, s végül a népség és
               katonaság, a tánczosok meg a szegény rokonok, s megkezdődött a kivonulás a
               Vidám Targonczás-hoz.</p>
				<p>A Vidám Targonczás, a fővárosi epikúrok e kedvelt nyári
               helyisége, voltaképpen egy csatakos kis udvar volt, melyben a természetet két
               hektikás, porlepte galagonya-bokor képviselte. De az udvart határoló kőfalra svájczi
               tájkép volt festve, s a Targonczás vendégei egy kis
               fantáziával a szabad természetben képzelhették magukat.</p>
				<p>A lakodalmas népnek a kőfalnál, Svájcz közvetetten közelében teritettek meg egy
               hosszu asztalt. Benn, a szálában, nem lehetett teriteni, mert ezt a helyiséget
               tánczteremmé kellett előléptetni.</p>
				<p>A vendégeket kedves meglepetés fogadta. A tábornok, szeretetreméltó figyelmességgel,
               egy-egy kis emléket helyeztetett a meghivottak teritékeihez, virágot a hölgyek, és
               fából készült szivarszipkát az urak tányérjára. A virágok rózsaszin pántlikáin, s a
               szivarszipkákra rákarczolva, mindegyik emléken ott pompázott az esküvő dátuma.</p>
				<p>Balázs Czilla s egy fiatal ur közé került, aki sietett magát bemutatni.</p>
				<p>- Pézsma - szólt egyszerüen.</p>
				<p>Balázs kezet fogott a vőlegény fiával, s kifejezte, hogy nagyon örül a
               szerencsének.</p>
				<p>- Soha se örüljön - szólt nevetve a czitera-művész - a velem való ismeretség nem
               szerencse, mert én mindenkit megszivattyuzok. Önt is meg fogom szivattyuzni, ha
               jobban megismerkedünk. Én nem csinálok titkot a szivattyuzásból, ó távolról sem.
               Végre is, kénytelen vagyok a szivattyuzást iparszerüleg űzni, mert a vén gazemberből
               soha egy krajczárt se tudok kivasalni.</p>
				<p>Balázs meghökkenve tekintett fel a fesztelen közlékenységnek arra a kivételes
               magaslatára, melylyel szemtől-szemben találta magát. Nem merte kérdezgetni, hogy
               vajon kit ért az ifju báró »vén gazember« alatt.</p>
				<p>De az ifju báró rövidesen eloszlatta a kétségeit.</p>
				<p>- Óva intem önt az apámtól - folytatta elragadó nyiltsággal a czitera-művész - mert
               az apám egy közönséges szédelgő. Tudja, ha megettem ezt a rossz levest, olyan
               történeteket mesélek róla önnek, hogy a haja szála is égnek mered.</p>
				<p>Ezt már nem kellett igérgetnie; Balázs ugy érezte, hogy immár a tetőpontján van
               minden megpróbáltatásnak. Ha ezt a kis beszélgetést kibirja, jöjjön, aminek jönnie
               kell, a többi már nem számit.</p>
				<p>Kibirta, jóllehet az ifju báró lovagregéi a pecsenyénél még nem értek véget. Balázs
               megkisérlette néhányszor Czillánál keresni menedéket, de Czilla nagyon el volt
               foglalva Thurzó Abával, s e pillanatban a közös hadsereg különböző szinü hajtókáin
               kivül nem érdeklődött semmi iránt a világon.</p>
				<p>- Elitta az anyám pénzét - folytatta a kérlelhetetlen czitera-művész - elitta az
               enyimet, elinná a Dárius kincsét is. Nézze, már most is be van rugva.</p>
				<p>A fiatal báró elbeszélése tárgyilagosságra és a részletek pontosságára nézve nem igen
               állotta ki a versenyt például egy Macaulay előadásával, de most az egyszer alighanem
               igaza volt. Pézsma Rajnáld az asztal végén tulságos vigasságnak adta át magát, s az
               arcza hol bazsarózsa szinü volt, hol meg lilaszinre vált.</p>
				<p>A hangulat különben mindenfelé elég derüs volt. Göndöry Béla már másodszor bujt el a
               galagonya mögé, hogy szendén s szivrehatóan kuruttyoljon, mint egy szerelmes béka, s
               ezzel megkezdődött a konczert. A báró felpattant Ephialtes-re,
               vascsikóinak legkönnyebbikére, melyet produkcziók alkalmával a legszivesebben
               használt, s melyen a vidám targonczás fiuk már két nap óta rettegtették az egész
               környéket. A nagy művész kerékpár-fortélyai frenetikus hatást keltettek,
               iskola-lovaglása pedig átalános csodálattal találkozott. A nagy művész kissé részeg
               volt; a sima földön talán nem is lett volna biztosságban, de annál biztosabban ült
               vasparipáján, mint Montmorency, aki élete utolsó éveiben járni már nem tudott, de a
               lovát megülte.</p>
				<p>E szemkápráztató mutatványok közben Balázst az a meglepetés érte, hogy:</p>
				<p>- A tábornok kéreti.</p>
				<p>Balázs fellélekzett, hogy végre megszabadul a szörnyü cziterástól, s megkönnyebbült
               lélekkel rohant a tábornokhoz. Ez legalább nem gonosz bolond, mint az a rettenetes
               másik.</p>
				<p>A tábornok kezet nyujtott neki és leültette.</p>
				<p>- Értesültem róla - szólt - hogy ön szabályszerüen gyakorolja a költészetet. Ez
               helyes, igen helyes.</p>
				<p>- Tábornok ur...</p>
				<p>- Örömmel értesültem erről, mert én nagyon szeretem a helyes költészetet. Mondhatom,
               semmit se szeretek annyira, mint a helyes és szabályszerü költészetet.</p>
				<p>A tábornok oly vigan pislogott, az apró kék szemek, melyek egykor, Mexico térein,
               annyiszor néztek szembe a halállal, oly barátságosan, annyi jóakarattal tekintettek a
               költőre, hogy Balázs nem tudott hova lenni meglepetésében. Ez nem volt puszta
               udvariasság; ez az őszinte, meleg érdeklődés hangja volt. Bizonyára, soha se hitte
               volna, hogy a tábornoknak a költészet az uralkodó szenvedélye, de mit tudja az ember,
               hogy mi lakik a másikban?! És képzelmében már látta a tábornokot, amint karddal
               oldalán s halál-megvetéssel szivében, a tábori őrtüz világa mellett kedves költőjét
               olvasgatja, egyikét ama csöndes, édes szavu lantosoknak, akikről Longfellow
               beszél...</p>
				<p>- Tábornok úr... igazán... nem tudom...</p>
				<p>- A költészet - magyarázta a tábornok - ha szabályszerüen betartja az előirást, igen
               dicséretes. Különösen a költészet versekben. Én mindig helyeseltem a költészetet,
               fiatal koromban is. Most pedig, a mióta ilyen öreg fiu vagyok, még jobban helyeslem.
               Mert, tudja, barátom, nekem már csak a költészet ad megnyugvást.</p>
				<p>Ez nem volt frázis, amint később kitudódott.</p>
				<p>- Jelentették nekem - folytatta a tábornok - hogy ön jól űzi a költészetet. A verses
               költészetet űzi ön?</p>
				<p>- Igen, tábornok ur.</p>
				<p>- Ez szép, igen szép. Egy jó asszony, akinek nem tudom a nevét, jelentést tett nekem,
               hogy ön produkálni fogja magát, mint költész. Ezt igen szeretem. Jelentették nekem
               azt is, hogy mások mint énekesek és zenészek szándékoznak magukat produkálni. Ez
               helytelen. A lármázás nem jól van; a lármázást le kell fúni.</p>
				<p>A tábornok kivánsága az volt, hogy a programm többi pontját ejtsék el, Balázs
               ellenben tüstént lásson hozzá a felolvasáshoz. Kiadta a rendeletet, hogy a felolvasó
               részére keritsenek egy kényelmesebb széket, s hogy méginkább kitüntesse választott
               művészét, megajándékozta őt egy második szivarszipkával, mely egyébként ugy
               hasonlitott az elsőhöz, mint egyik tojás a másikhoz.</p>
				<p>Nem hallgathatom el, hogy Balázs meg volt illetődve. Tagadhatatlanul a készséges
               felolvasók közé tartozott, s ha csak módjában állott, nem mulasztotta el megszerezni
               magának ezt az élvezetet. De hogy valaki ennyire áhitozott volna a felolvasása után,
               arra maga se emlékezett. S végre is, egy tábornok előtt olvasott fel, egy tábornok
               előtt, a ki szenvedélyes barátja a költészetnek, s akinek csak egy szót kell szólnia,
               hogy a szinházak rendre nyiljanak meg a szegény Vercingetorix előtt!...</p>
				<p>Egy kicsit kalapált is a szive, mialatt ügyetlen keze előhalászta a feltaláló
               frakkjának zsebéből Cambra panaszát, Vercingetorix esküjét, s az ötödik felvonás nagy
               csata-jelenetét. Ugy rémlett neki, mintha Göndöry Béla vészjóslón vigyorogna, de nem
               mert arra tekinteni. Ha a gazember éppen akkor kuruttyolja el magát, mikor Cambra
               ajkán elhal a csöndes zokogás! De a bátraké a szerencse.</p>
				<p>Nem akarta látni vállalkozása örvényeit. Még egy utolsó pillantást vetett a
               tábornokra, a ki, mint a vezércsillagok szokták cselekedni, szeliden, biztatón
               mosolygott le rá, aztán a meghatottságtól mély hangon, kissé remegő szóval kezdte
               tolmácsolni Cambra sirámát, s nem nézett fel többet a kéziratból.</p>
				<p>A tábornok hátra dőlt karosszékében, s édesdeden, hálás pislogással nézte a
               felolvasót. Meglátszott az arczán, hogy immáron semmi se hiányzik se fizikai, se
               lelki jólétéből, s lecsukta szempilláit, hogy teljesebben élvezhesse a versek
               zenéjét. Eleinte egy-egy brávót recscsentett bele a jámbusok szimfóniájába, majd
               helyeslőleg bólogatott, s utóbb egészen elcsendesedett. Ugy látszott, teljesen átadja
               magát annak a varázsnak, melyet a nemes pathosz gyakorol a fogékony lélekre.</p>
				<p>Mire Balázs végére ért a Cambra panaszának, a tábornok olyan mélyen aludt, mint
               Harold Harfagar király a tenger fenekén.</p>
				<p>Ha Balázs megütközve s egy halálra sebzett dámvad végtelen szemrehányásával tekintett
               az alvó tábornokra, ez csak azt jelenti, hogy ismét nem volt igaza, mint már
               annyiszor. Mert, ámbátor nem sejtette, ez a hatás, amelyet Cambra panaszával elért,
               életének egyik legnagyobb sikere volt.</p>
				<p>A tábornok tudni illik, a mexicoi hadjárat óta sulyos álmatlanságban szenvedett.
               Voltaképpen soha se tudott aludni, s ha egy-egy órát bóbiskolt, már boldognak érezte
               magát. Az ágy és ő idioszünkraziával voltak egymás iránt; a tábornok gyülölte a
               szépen megvetett párnákat, s az ágy azzal állott boszut e gyülöletért, hogy nem türte
               magában a szegény mexicoi hőst. Csak a szinházban tudott egy-egy kicsit szenderegni,
               vagy ha felolvastak előtte. A versek némileg könnyebbségére voltak, s a jelesebb
               tragédiák mindig megszereztek neki egy-egy félórai pihenést.</p>
				<p>Ilyen édesen azonban, mint most Cambra panaszán, nem aludt már huszonöt év óta.</p>
				<p>A tábornok nem volt hálátlan ember, s ahogy a nagy csöndességre felriadt, igen
               sajnálta ugyan, hogy a felolvasás ily hamar véget ért, de annál szivesebben ismerte
               el annak érdemeit, akinek rövid bár, de rendkivüli élvezetet köszönhetett.</p>
				<p>- Ez már aztán jó szindarab! - kiáltott lelkesülten. - Ezt már aztán nevezem jó
               szindarabnak!</p>
				<p>Megveregette Balázsnak a vállát, kiválasztotta számára a legjobb szivarját, s nagy
               érdeklődéssel kérdezősködött a költő magán viszonyai és irodalmi működése felől.</p>
				<p>Mikor meghallotta, hogy a szinházak makacsul vonakodnak előadni
                Vercingetorix-ot, felháborodott.</p>
				<p>- Nem adni elő ilyen szindarabot! - tombolt a haragtól - de hisz ez őrültség,
               ostobaság, gyalázat!... Ne féljen semmit, ez a szindarab szabályszerü, és én elő
               fogom adatni.</p>
				<p>S többé nem ment ki a fejéből ez a derék tragédia, melynek huszonöt év óta az első
               álmot köszönhette.</p>
				<p>Haza menőben sem szünt meg Vercingetorixszal foglalkozni, s ujra meg ujra dicsérgette
               a tábornoknénak.</p>
				<p>- Ezen szindarab jó szindarab - ismételgette mély meggyőződéssel. - Meg fogom hagyni,
               hogy ezen jó szindarabot előadják.</p>
				<p>Bizonyára, a tábornokoknak nem tartozik éppen hivatásuk körébe a tragédiák
               előadatása. Mindazáltal Balázs meggyőződhetett róla, hogy egy morzsányi véletlen
               gyakran előbbre viszi az embert, mint minden gigási ambiczió.</p>
				<p>Néhány nappal Pézsma báró lakodalma után Balázsnak látogatói érkeztek: egy hölgy és
               egy kis fiu. Először Fodorné látta meg őket a Balázs ajtaja előtt, s bár nem állott
               ismeretségben a váratlan vendégekkel, nem kellett tudakolnia a nevöket, hogy
               lélekszakadva lármázza fel a házat:</p>
				<p>- Durczás Panna van itt!</p>
				<p>Mindenki megilletődéssel s valami tisztelettől áthatott szörnyüködéssel értesült
               erről a nagy ujságról. A lányok szent félelemmel néztek Balázs ajtaja felé, ahol a
               vendégek eltüntek: »Hogyan, Durczás Panna??!!«, s maga Udvarhelyi ur is, akit pedig
               semmi sem lepett meg, ami az ó- és uj világban történt, kerekre nyitotta a
               szemét.</p>
				<p>- Terringettét, Durczás Panna!</p>
				<p>Durczás Pannát mindenki ismerte, még maga Balázs is.</p>
				<p>Nem is igen lehetett őt nem ismerni, mert Durczás Panna mindig talpon, s mindig az
               utczán volt. Ennek a szép szőke szinésznőnek egész élete a nyilvánosság előtt folyt
               le; este a szinpadon, nappal, ahol a legtöbb ember járt. Lehetetlen, lángoló szinü
               ruháit már kora reggel ott lehetett látni a piaczon, mert Durczás Panna jó
               gazdasszony volt. Jó gazdasszony és jó anya. A bevásárló kosár és Durczás Attila soha
               se szakadtak el mellőle. Ez a nyárspolgáriasság, mely hivatásával oly pikáns
               ellentétet alkotott, meghóditotta az egész világot, s az idősb Durczás ur a maga
               körében az irigyelt emberek közé tartozott. Mert Panna jó asszony volt; kissé rossz
               muzsikus, de jó asszony.</p>
				<p>Hogy erénye annyira áhitozta a reklámot, ne itéljük meg érte. Mindez Durczás
               Attiláért történt.</p>
				<p>A szép asszony azzal lépett be Balázshoz, hogy őt a tábornok küldte. Biztositani
               akarja a szerencsét, hogy ő játszhassa Pompéját, ha ugyan
                Vercingetorix nem lesz a másik szinház zsákmánya.</p>
				<p>Megvallotta őszintén, hogy az utóbbi esetben ő igen-igen boldogtalannak érezné magát.
               Ha a vetélytársa diadalmaskodnék ebben a szerepben!</p>
				<p>A mi magát a szerepet illeti, csak két óhajtása volna. Elsőbb az, hogy igen szeretné
               ellejteni benne a Bolerot, vagy ha ez nem volna lehetséges, szurna bele a darabba a
               tisztelt szerző ur egy rövid orgia-jelenetet, mert a közönség, fájdalom, él-hal a
               fátyolkosztümökért. Őt kétségbeejti, hogy ilyen a világ, de istenem, ebbe már bele
               kell nyugodni Durczás Attiláért. Ó, az anyai sziv!</p>
				<p>A második kivánsága pedig az volna, hogy, a mennyiben lehetséges, tisztelné meg a
               szerző ur Vercingetorix szerepével az idősb Durczás urat. Ez az idősb Durczás ur egy
               kellemetlen fenevad volt, akit vigyázatlanságból szabadlábon hagytak, s aki, ha a
               szinpadra szabadult, túlbömbölt egy menazséria kiéheztetett oroszlánt. Egyébként
               tündöklött a sok mindenféle erénytől; pontosan fizette az adóját, sokat studérozott,
               s átalában igen kötelességtudó férfiu volt, a kinek rendkivüli gonddal borotvált,
               húsos lárva-arczát mindig ott lehetett látni a szinházi kávéház környékén, a mint
               utánozhatatlan méltósággal s egy magános hegycsucs végtelen melankóliájával nézte a
               bömbölés dolgában hátra maradott emberiséget.</p>
				<p>Hazudnám, ha azt erősitgetném, hogy a közönség rajongott a Durczás ur ábrázolásaiért;
               hanem azért, hiába, a Durczás ur müvészetét mégis csak le kellett nyelni. Mert
               Durczás ur akkora volt, mint egy bölény, s Panna imádta őt. A borongó kedélyü müvész
               értett hozzá, hogy ezt a szenvedelmet miképpen lehet fokozni; s minduntalan
               ki-kitudódott egy-egy viszonya valamelyik statisztáló hölgygyel, a kikkel aztán Panna
               rendesen össze is pofozkodott. Szóval Durczás ur tetszése szerint harsoghatott a
               Panna számlájára; Panna csak ugy szerződött el valahová, ha egyszersmind Durczás urat
               is angazsálták a hősi szerepekre.</p>
				<p>Azok között, akik Durczás müvészetét teljességgel nem birták méltányolni, a
               tábornokot illette meg a legeslegelső hely. Az már nem is idioszünkrazia volt, a mit
               a tábornok e pontban tanusitott, hanem vad gyülölség, bősz ellenségeskedés. A
               hányszor Durczás megjelent a szinpadon, a tábornok hangosan morgott páholyában s
               tüntetően forditott hátat a szinpadnak. Olyankor pedig, mikor a müvész, az alkotás
               ihletétől megszállva, kissé megeresztette a tüdejét, s nem látva, nem hallva, nem
               gondolkozva, csak domboritott, domboritott, s annyi bensőséggel, oly részvétre méltón
               tombolt, mint egy átnyilazott gyomru Behemóth, a tábornok kihajolt a páholyból s
               felkiáltott a szinpadra:</p>
				<p>- Mars, takarodjál!</p>
				<p>A tábornoktól különben az egész szinház rettegett, s a mexicoi hős éppen a
               félelmetességének és fesztelenül nyilvánitott kritikáinak köszönhette a Panna
               barátságát.</p>
				<p>Panna, ha hóditásról volt szó, nem sajnálta az időt s fáradságot; tábornok és
               tüzoltó, gróf és szinlaposztó, nagykövet és lóvasuti konduktor mind egyformán becses
               zsákmány volt neki. Tudta, hogy a földszint dönti el a sikert, de tudta azt is, hogy
               a karzat többet tapsol, mint amaz, s nem hanyagolt el egy beteg macskát sem. Ki
               tudja? Ez a beteg macska egykor hálás lehet, s nem fog nyávogni, mikor valamelyik
               halva született darab premièrejére behozzák véleményt nyilvánitani. Panna
               mindenekelőtt a reklámot szomjazta, s csak a szerint becsülte az embereket, amint
               hasznára vagy kárára lehettek. Lelke mélyéből tisztelte azokat, akik koronkint
               intrikáltak a Durczás-család ellen, de legkivált tisztelte a tábornokot, aki
               ellenségnek oly engesztelhetetlen volt, mint egy indiánus.</p>
				<p>Panna hű volt mint maga Penelope, de mikor a Durczás család érdekei ugy kivánták, nem
               riadt vissza a kevésbbé botrányos kaczérságoktól, s ha megbukott a szirén szerepében,
               alkudott, mint egy kupecz, vagy siránkozott, mint egy czigányasszony. S rendesen
               addig lótott-futott, fáradt, mig elérte a czélját. De a tábornokot soha se sikerült
               behálóznia. A mexicoi hőst Durczással már csak a halál békithette ki.</p>
				<p>- A ficzkót ne lássam többet - szólt, ha Panna a férjét emlegette.</p>
				<p>Annyit azonban elért a szép asszony, hogy a tábornok nem üldözte többé a tragikust
               oly tüntetően, mint annak előtte, s ez a félsiker, meg a soha sem valósuló reménység,
               hogy e két férfiu egykor megérti egymást, folyvást ébren tartotta Panna érdeklődését
               a tábornok iránt. A tábornok viszont nagyon kedvelte a Panna dallamos, andalitó
               szavalását, s hálás volt a rövid, szép álmokért, melyeket a szőke szirénnek
               köszönhetett.</p>
				<p>Ennek a tartós s ismert barátságnak tulajdonithatta Balázs, hogy sokat hányatott
               tragédiáját végre ölébe kapta a szerencse. Panna ekkortájt folyton csak szerepek után
               szaladgált. Vetélytársa, akit közönségesen csak a nagy lábu Bertának neveztek, egy
               fényes és lármás viszony révén, kezdett igen sokat beszéltetni magáról, s Panna
               remegett, hogy a nagy lábu lassankint teljesen elhóditja tőle a népszerüséget. Ezt a
               veszedelmet csak uj szerepek segitségével lehetett kikerülni.</p>
				<p>- Istenem - magyarázta Balázsnak meginditó nyiltsággal - egy tisztességes asszonynak
               oly nehéz sora van a szinpadon! Ha nem pletykáltat magáról minduntalan, folyvást
               játszania kell, mert különben elfelejtik. Nekem pedig tisztességesnek kell maradnom,
               nem igaz?</p>
				<p>Balázs is ezen a nézeten volt, s Panna neki bátorodva, tovább fejtegette a témát.</p>
				<p>- Mit mondana a férjem?! Mit mondana Attila, ha majd felnő?!... Mondd, Attila, ugy-e,
               anyádnak tisztességesnek kell maradnia?!...</p>
				<p>Igazán, ebbe bele kellett nyugodni. Balázs megsimogatta Attila fejét, s kifejezte,
               hogy valóban nincs más hátra, mint folyvást játszani, szüntelenül, pihenés nélkül
               játszani.</p>
				<p>Attila egy kis sebet fedezett fel a Fodorné ősrégi kanapéján, s éppen javában
               huzgálta ki az ócska butorból a lószőr-tölteléket, midőn Panna hirtelen magához
               rántotta, s a Gracchusok anyjának egy örökszép mozdulatával mutatva rá, igy kiáltott
               fel:</p>
				<p>- Nekem Attila a dicsőségem, és nem az, hogy ha az egész világ rólam beszél. De éppen
               ő érte, éppen az ő érdekében kérnem kell önt, hogy ne tagadja meg tőlem Pompeja
               szerepét!</p>
				<p>Ó, mily régen epedett érte, hogy szerepekért nyaggassák!... De az öröm még nem vette
               el végképpen az eszét, s tovább tépelődött azon a kérdésen, hogy:</p>
				<p>- Honnan ismeri ez az asszony Vercingetorixnak a szerepeit?! A
               tábornok beszélt volna Cambráról s Pompejáról?! De hisz a tábornok aludt, mialatt
               Pompejáról volt szó!</p>
				<p>Nem állhatta meg, hogy ezt a kérdést ne bolygassa; a kíváncsiság kifurta az
               oldalát.</p>
				<p>- Honnan ismerem a szerepeket? De hisz én olvastam a darabot! A tábornok ide adta a
               kéziratot, s tegnap elolvastam egy ültőhelyemben. Mért néz rám olyan kételkedve? Egy
               vörös bőrbe kötött, oktáv alaku könyv... a tábornok azt mondta, hogy öntől való.</p>
				<p>A dolog kezdett egyre rejtelmesebb lenni; Balázs semmit se küldött a tábornoknak, de
               a vörös kötésü kézirat csakugyan eltünt a könyvtárából. Ki vehette el innen? A tettes
               nem lehetett más, csak Fodorné.</p>
				<p>Csakugyan Fodorné volt. A Balázs tizennégy teljes kézirata közül ez már a negyedik
               lehetett, a melyet suttyomban, pártfogókhoz küldött.</p>
				<p>Mért érdeklődik ez az asszony oly melegen a gallus törzsfő iránt?! Balázs nem volt
               találékony ember s nem sejtette, hogy Fodorné Vercingetorixot már vejének
               tekintette...</p>
				<p>- És, ha szabad kérdeznem, tetszik a szerep a nagyságos asszonynak?</p>
				<p>Mily kérdés! Panna egyszerüen el volt ragadtatva. Micsoda szerep! Igazán semmi se
               hiányzik belőle egy orgia-jeleneten kivül.</p>
				<p>Balázs mindent megigért. Az orgia-jelenetet, a czimszerepet Durczás urnak, mindent.
               Még Attilának is kiszoritott volna egy kisebb, könnyfakasztó szerepet, de Attila
               egyelőre még nem működött a szinészi pályán.</p>
				<p>- Sajnos, okom van attól tartani, hogy a darab előadása nehézségekbe fog ütközni,
               mint már annyiszor.</p>
				<p>- Bizza rám a dolgot - felelt nyugodtan Panna. - Kijárom én önnek, hogy előadják.</p>
				<p>És kijárta. A nehézségek, melyeket Balázs már jól ismert, ujakkal szaporodtak, de
               Panna fáradhatatlan volt. Amit ő ki akart járni, abba előbb-utóbb bele kellett
               nyugodni. Mert Pannára nézve visszautasitás nem létezett. Ha kosarat kapott, eljött
               másodszor, harmadszor, tizedszer. Olyan volt ez az asszony, mint a nemezis; vele
               szemben nem maradt egyéb hátra, mint a föltétlen, teljes megadás.</p>
				<p>A szinház-igazgató ideges ember volt, s hogy Attilát végre-valahára lerázza a
               nyakáról, kijelentette, hogy ha már bele kell törődnie a halál gondolatába, isten
               neki, bele nyugszik Vercingetorix előadásába is.</p>
				<p>Három hónap multán Vercingetorix szinre került s nagy sikert
               aratott. Durczás ugy bömbölt, mint egy másvilági szörnyeteg, Panna fölvette a század
               legemlékezetesebb fátyol-ruháját (csak egy gondolat volt az egész ruha), a karzati
               ifjuság lelkesedett, s a szerzőt kitapsolták minden felvonás után, összesen
               tizenhétszer.</p>
				<p>Másnap az ujságok fölfedezték a nagy érdemü költőt, kiadták az arczképét, s e siker
               hatása alatt a temetkezési vállalat előléptette Vercingetorix
               jeles szerzőjét aligazgatónak.</p>
				<p>Egy félévre rá az ujonnan alakult Első Általános Tüzoltó Szerek Gyára Részvény
               Társaság Balázst mint ismert pénzügyi kapaczitást megválasztotta igazgatójává.</p>
				<p>Önök azt hiszik, hogy ez tréfa? Ez az élet, tisztelt uraim!</p>
			</div>
			<div type="chapter">
				<head>
               VI. A GÁLYA HALAD.
            </head>
				<p>Ha a medvét tánczművészetre óhajtják oktatni, először is kegyetlenül eldöngetik,
               aztán megint eldöngetik, és többször is eldöngetik. Ezek után az előtanulmányok után
               pedig elkábitják. Pálinkát tömnek belé, megfujnak a fülé mellett egy harsány szavu
               sípot, s egy elszakíthatatlan nehéz lánczczal addig rángatják az orrát, amig bele
               szédül. Végül megmutatnak neki egy medve-kisasszonyt, amely már szépen tánczol
               parancsszóra. A medve eleinte kinosan morog, s iparkodik lánczát a kegyetlen kézből
               kiszabaditani, de a fütykös tánczol, a síp orditozik, a láncz pedig csak nem akar
               elszakadni. És ezalatt oly szépen szól a duda! A medve-kisasszony megadással lejti a
               csábitó tánczot, az ostor pattog, a zene cseng-bong, s egyszerre az elkábult állat
               emelgetni kezdi idomtalan lábát. Az első tánczleczke megkezdődik.</p>
				<p>Balázsnak ahhoz, hogy a tánczművészetet elsajátithassa, nem hiányzott az
               előképzettsége. A sors eléggé megpuhitotta arra, hogy megadással viselje mindazt, ami
               következik. A mi pedig az elkábitás művét illeti, arról gondoskodott Fodorné.</p>
				<p>Szóval, a mi késik, nem mulik; Balázs megtanult taktusra lépni, megfigyelte mások
               kellemes mozdulatait s igyekezett a látottakból okulni. Előbujt a barlangjából s
               eljárt az emberek közé, először kiváncsiságból, aztán, mert nem csekély
               meglepetésére, szórakozást talált a dologban.</p>
				<p>A biczikli-király emlékezetes lakodalma óta ott lehetett látni minden
               tánczmulatságon, ahol Fodorék csak megjelentek. Frakkot csináltatott magának,
               megtanulta Czillától, hogyan kell a nyakkendőt megkötni, egy szóval nem lehetett rá
               ismerni.</p>
				<p>Fodorék pedig nem huzódtak vissza a szerényebb mulatságoktól. A ház urnője mintha
               véleményt változtatott volna. »Most a leányokon a sor« - mondotta koronkint a
               gnómnak, szemmel láthatóan azért, hogy mások értsenek belőle. A leányok ugyan még
               folyvást maguk varrták a báli ruháikat, s Fodorné, amikor hajnal tájban vetődtek
               haza, csakugy felkelt öt órakor, mint azelőtt, de hová lett a régi takarékosság?!
               Rendes számlájok volt a keztyütisztitónál, s fodrásznő járt a házhoz. »Fel kell
               találnom a golyószórót« - szólt néha Fodor aggodalmasan.</p>
				<p>Ama kirándulásokról, melyek a Fodor családapai gondjait ekkép megsokszorozták, Balázs
               soha se maradt el. Ő volt az állandó kisérő, aki nélkül a világért se indultak volna
               el, bár ennek a kiséretnek a szükségét nem igen lehetett belátni. De az már magától
               értetődött, hogy Balázs velök legyen. Hogy miért, az szóba se került soha.</p>
				<p>Ez a kérdés Balázsnak sokáig nem jutott eszébe. Hanem egy rossz órában keresztül
               villant a fején, és attól fogva nem tudott szabadulni tőle.</p>
				<p>Valami lármásabb mulatságról jöttek, s kissé fáradtan koczogtak hazafelé. Elül Balázs
               és Ella, mögöttük Czilla az anyjával.</p>
				<p>Hajnalodott, s a körút még zajtalan volt. Balázs és Ella szótlanul ballagtak egymás
               mellett. Czillának a báli topánkája egyhanguan kopogott mögöttük, s ettől a
               kopogástól nem igen lehetett hallani a Fodorné suttogását. Fodorné rossz kedvében
               volt, s halkan pörölt a kisebbik lányával.</p>
				<p>- Eh, hagyj nekem békét - feleselt a leány. - Ugyis tudom, hogy Ellára haragszol...
               Vagy mindig én legyek a bünbak?!</p>
				<p>Halkan szólt, de Ella megértette.</p>
				<p>A bünös nem fordult hátra, s nem szólt bele a halk szóvitába. Csöndesen haladt
               tovább, s egy észrevétlen pillantást vetett kisérőjére, aki szótlanul bámult a
               sötétkék sávra, mely az égen egy uj nap közeledtét hirdette. A leány vállat vont, s
               némán folytatta utját. Álmos volt, s nem törődött semmivel a világon.</p>
				<p>A mig haza értek, nem váltottak egy szót sem. A küszöbnél aztán elbucsuztak
               egymástól.</p>
				<p>- Jó éjt, Ella kisasszony.</p>
				<p>- Jó éjt, Hódy ur.</p>
				<p>Fodorné szeretett volna egy pár jó szót mondani a kedvetlen Balázsnak, de nem talált
               semmi okosat.</p>
				<p>- Ugy elkényeztet bennünket, hogy már meg se köszönjük a szivességét.</p>
				<p>De ez a néhány szó olyan ünnepiesen hangzott, mint valami végbúcsú... Fodorné dühös
               volt maga-magára és az egész világra.</p>
				<p>S ahogy becsukódott mögöttük az ajtó, tüstént rá is támadt a nagyobbik lányára:</p>
				<p>- Ostoba vagy, mint egy vad lúd! A kórházban fogsz meghalni, érted, a kórházban!
               Jusson eszedbe, hogy megmondtam előre.</p>
				<p>A leány nem felelt.</p>
				<p>Kinn maradtak a konyhában. Czilla levett a pohárszékről egy tányérral fedett tálat, s
               hozzá látott a hideg vacsorához. A zivatar, mely, mint előre látható volt,
               elkövetkezett, egy cseppet se érdekelte.</p>
				<p>Ella melléje ült, s azt mondta neki:</p>
				<p>- Adj hát nekem is egy kicsit.</p>
				<p>Mig a két lány evett, Fodorné le s föl járt a konyhában; iparkodott türtőztetni
               magát. De nem állta sokáig a dicsőséget, s egyszerre csak megállapodott Czilla
               előtt:</p>
				<p>- Nem ettél még eleget?</p>
				<p>Czilla, aki komoly veszedelem esetén épp olyan gyáva volt, mint a milyen hetvenkedő
               az apró perpatvarok alkalmával, intett, hogy már kész van.</p>
				<p>Megértette, hogy nem közönséges családi vihar, hanem az a nagy jelenet következik, a
               mely már régen fenyegetett. Mivel pedig a drámai jeleneteket otthon nem kedvelte,
               sietve átsomfordált a hálószobába.</p>
				<p>Ella követni akarta, de nem illanhatott el.</p>
				<p>- Te maradj itt - rivallt rá az anyja.</p>
				<p>Ella megadta magát sorsának. Leült, s szembe nézett a veszedelemmel.</p>
				<p>Fodorné egy darabig még folytatta sétáját, s mikor meggyőződött róla, hogy a kis lány
               lefeküdt, odalépett Ellához.</p>
				<p>- Hallod-e, te leány - szólt, a levágott fejek rémitő tekintetével nézve a
               Fodor-család reménységére - ha te még egyszer ugy viseled magad, mint ma este,
               megfojtalak, érted?!</p>
				<p>- De hát mit csináltam én?! - védekezett a leány. - Olyan nagy vétek, hogy egy kicsit
               jókedvü voltam?!</p>
				<p>- Még azt kérded, hogy mit csináltál?! Mintha nem láttam volna, mintha nem látta
               volna ez a szegény ember, s nem látta volna mindenki! Azt csináltad, hogy szemtelen
               voltál!</p>
				<p>- Istenem, mert két vagy három ujrát tánczoltam az egyetlen jó tánczossal, aki ott
               volt, azért mindjárt... Hisz te nagyon jól tudod, mama, hogy Béla nem is udvarol
               nekem.</p>
				<p>- No ne is udvaroljon! És egyszer s mindenkorra megmondom, hogy erről a kamaszról ne
               halljak többet!... Tessék, még azt kérdi, hogy mit csinált?! Azt csináltad, hogy
               összebujtál nevetgélni ezzel a kamaszszal, tánczközben a vállára dőltél, és orczátlan
               voltál, tudod, orczátlan! Neki ez persze semmi! De ha még egyszer effélét látok,
               kikaparom a szemed!</p>
				<p>Ella hallgatott.</p>
				<p>- Mit gondolsz - folytatta Fodorné - hogy eshetett az ennek a szegény embernek?! Ez
               egy finom lelkü ember, akit te nem érdemelsz! Azért, hogy nem csinál jeleneteket, azt
               hiszed, nem vesz észre semmit? Egy szép nap rád se néz többet, s aztán czupász </p>
				<p>- De mama - szólt Ella csendesen - mi közöm nekem Hódy urhoz?! Ugy beszélsz róla,
               mintha legalább is vőlegényem volna.</p>
				<p>- Azt mondom, hogy nem érdemled a szerencsédet. De ha nem érdemled, legalább becsüld
               meg! Ne légy ostoba. Ma még azt hiszed, hogy az élet csupa hanczúzás és tréfa. De
               egyszer majd keservesen tapasztalod, hogy a tréfa drága mulatság, a szerelmeskedés
               ostobaság, és semmi se ér semmit, csak a megélhetés, a szép, tiszta lakás, a jó meleg
               téli ruha, és az olyan ebéd, a melyikért nem kellett zálogba tenni semmit.</p>
				<p>Ella elgondolkozott. Egy kis kézi tükör volt előtte, sárgára mázolt keretü, szegényes
               jószág, aminőt czifrálkodó cselédek használnak. A tükör visszacsillogtatta szép szőke
               hullámos haját, és a Seherezáde szempárt. Nem állhatta meg, hogy oda ne
               pillantson.</p>
				<p>- Szóval, te azt hiszed, mama, hogy Hódy ur engem el fog venni feleségül?!</p>
				<p>- Micsoda buta kérdés?! Ha ugyan ma este örökre el nem rontottad a dolgot.</p>
				<p>- Ó, semmi esetre - felelt nyugodtan Ella. - Én inkább azt hiszem, hogy csak ma
               kezdett szeretni, akkor, amikor megharagudott rám... De hát miért nem szól, ha
               szeret? Soha se mondott egy szót se, amiből azt gondolhatná az ember, hogy olyan
               szemmel néz rám... Még csak nem is néz ugy rám, mint a többiek.</p>
				<p>- Persze, majd ugy ugrabugrál körülötted, mint ezek az éretlen diákok! De hát nincs
               szemed? Miért maradt itt, a mi hónapos szobánkban, akkor is, mikor az isten fölvitte
               a dolgát?! Miért foglalkozik annyit veled, miért kisér el mindenüvé, miért van
               kiforgatva a természetéből?! Mondd, nincs szemed?</p>
				<p>De igen, volt szeme. Csakhogy szerette mindezt hallani.</p>
				<p>- Ilyen tudományos ember! - folytatta Fodorné. - Bizony nagy szerencse, hogy rád veti
               a szemét.</p>
				<p>Ella nem felelt. Maga is eltünődött rajta egy kicsit, honnan van, hogy ő ezt a sok
               érdemet nem tudja kellőképpen méltányolni?!</p>
				<p>A hinduknak a szerelemről szóló szent könyve hetvenhét mesterséget sorol fel, s azt
               állitja, hogy ezek bármelyikével meg lehet nyerni a lányok szerelmét. De a
               tudomány nincsen közöttük.</p>
				<p>S Ella gondolatai egy betü-iszonyban szenvedő gentleman-nél kalandoztak, a ki
               háromszor bukott meg minden alap-vizsgálaton, s a kiről a sors könyvébe azt irták,
               hogy: sohase fogja letenni a szigorlatokat...</p>
				<p>Másnap este Balázs azt cselekedte, amit előtte való éjszaka Fodorné. Izgatottan járt
               le s fel, s megmérte a szobáját széltében, hosszában, keresztben. Mintha nem ismerte
               volna már vagy tizennégy esztendeje.</p>
				<p>Aztán megállt az ablaknál. Ha az embert bántja valami, ez még nem ok rá, hogy
               fölverje álmából az egész háznépet.</p>
				<p>Nem tagadhatta önmaga előtt, hogy mód felett haragszik. De egy kicsit zavarba jött
               volna, ha véletlenül megkérdezik tőle, hogy: miért?</p>
				<p>Utoljára is mi köze ehhez a leányhoz, s a helytelen viseletéhez? Semmi a világon.
               Sohase gondolt rá, hogy feleségül vegye; az egész család se inge, se gallérja.</p>
				<p>És mégis, végtelen keserüség fogta el. A mint bambán kirévedezett az ablakon,
               tekintete önkéntelenül fölkereste azt a jól ismert erkélyt, a mely mögött már oly
               régen nem lakik senki! A hold, a bambák és poéták barátja, ezüst esőben fürösztötte
               meg az erkélyt tartó két óriás kisasszonyt, s Balázsnak eszébe jutott az a sok
               ostoba, de édes óra, a mikor itt ült ezen a helyen, hogy rímes szamárságokat mondjon
               meghittjének, ennek a boldogtalan planétának, a mely talán éppen azért bolyong az
               ürben, hogy meneküljön a rímes intimitásoktól.</p>
				<p>Be rég is volt az!</p>
				<p>Istenem, soha se mondhatta el, hogy kéjt a föld többet már nem adhat neki. A
               boldogsága is csupa nélkülözés volt. De akkor a szenvedés is boldoggá tette, s egy
               óra alatt többet élt, mint ezekben az örömtelen, czudar, nyomorult esztendőkben, a
               mikor már nem volt semmije, még csak egy fájdalma sem!...</p>
				<p>- Te voltál a jóság, te voltál az öröm, te voltál az élet! Ó mért is, hogy nem tudtam
               meghalni!</p>
				<p>S nem gondolva rá, hogy immár fehér szálak kezdik tekintélyessé tenni különben
               balgatag fejét, suttogni kezdett az árnyékhoz, aki hosszu idő multán ujra megjelent
               neki.</p>
				<p>- Csak téged szerettelek s örökkön csak téged foglak szeretni! Nincs, ne is legyen
               örömem a te emlékeden kivül... Hűséges maradok hozzád, a mig csak élek!...</p>
				<p>Mikor ezt a szót: hűség, ismételgetni kezdjük, a hűtlenség már szivünkbe
               lopózott.</p>
				<p>Ne legyünk szigoruak szegény barátunk iránt. Az ember alkalmazkodó állat, s bele
               törődik minden nyomoruságba. De van egy gondolat, a melyet nem lehet megszokni, azt,
               hogy: soha többé.</p>
				<p>És mégis bele fog törődni a gondolatba, hogy a szerető csókja rá nézve már csak
               mitológia; le fog tenni róla, hogy valaha fészke lesz, ahol gyerekek lármáznak.</p>
				<p>Brr, még a gondolattól is megfázik az ember.</p>
				<p>És ugyan miért? Olyan öreg volna már, akit nem lehet többé szeretni?! Nem nyomorék,
               nem beteg, még csak nem is a régi éhenkórász. S ha gyámoltalanságától, siralmas
               multjának eltörölhetetlen bélyegétől nem is szabadulhat többé soha, ne léteznék a
               világon leány, aki megérezze, hogy rosszul szabott kabátja alatt férfi-sziv
               dobog?!</p>
				<p>De mért jár mindez a fejében? Mi ütött hozzá?</p>
				<p>Azért van igy elkeseredve, mert az a kis lány illetlenül kaczérkodott egy hozzá való
               jókedvü fiatal urral? De hát mit törődik azzal a kis lánynyal?!</p>
				<p>És rájött, hogy fájdalmasan esik megszokni a gondolatot, hogy azért a kis lányért
               egyszer csak érte jön valamelyik jókedvü fiatal ur, elviszi ebből a házból s ő nem
               fogja hallani többé azt a kedves hangot, azt a szép, okos beszédet.</p>
				<p>Már hajnalodott s Fodorné hallotta, hogy még folyvást le s fel jár a szobájában.</p>
				<p>*</p>
				<p>Göndöry Béla egy szép reggel arra ébredt, hogy vadul dörömböznek az ajtaján. Ez a
               szép reggel tulajdonképpen délutáni két órát kiván jelenteni, a vad dörömbözés
               azonban szó szerint értendő.</p>
				<p>Ideges lények lázas szivdobogást kaptak volna ettől a hirtelen bősz lármától, de
               Göndöry Béla távolról sem szenvedett ilyes betegségben.</p>
				<p>- Nagyon szemtelen - szólt magában. - Nem lehet más, csak a szabó vagy a suszter.</p>
				<p>Azzal megfordult a másik oldalára s tovább aludt.</p>
				<p>De az ajtót tovább döngették, s a bősz lárma kiséretében egy ismeretlen hang szólalt
               meg:</p>
				<p>- Nagyságos ur! Nagyságos ur!</p>
				<p>- Nem hagy aludni a gazember - konstatálta Justinianus kitartó tanitványa s
               rágyujtott egy czigarettára. - Csak rajta, majd meglátjuk, melyikünk győzi tovább
               türelemmel.</p>
				<p>Elővette a tegnapi esti lapot s olvasni kezdett.</p>
				<p>- Levelet hoztam, nagyságos ur - erőködött odakünn az ostromló.</p>
				<p>- Tudom - gondolta odabenn a jogász.</p>
				<p>- Hordár, hordár van kinn! - esengett az erőszakos látogató. - Hordár a
               Nagymező-utczából.</p>
				<p>- Azt akárki mondhatja - jegyezte meg magában az ostromlott férfiu, aki jól ismerte a
               hitelezők minden furfangját.</p>
				<p>S nyugodtan eregette a füstöt czigarettájából.</p>
				<p>Végre a látogató feltalálta magát. Felhagyott a dörömbözéssel, s vagy két percz
               multán Göndöry Béla észre vette, hogy a küszöbről, az ajtó hasadékán, egy czédula
               erőködik be a szobájába.</p>
				<p>A czédula után pedig egy levél következett. Közönséges, polgári levél, s nem ama
               szalmaboritéku irományok egyike, melyekről a szakavatott szem messziről meglátja,
               hogy semmi jót se jelentenek.</p>
				<p>A levél félig kinn maradt; látszott, hogy nem akarják egészen elereszteni. A czédula
               azonban egész terjedelmében bejutott a szobába.</p>
				<p>Göndöry Béla, miután meggyőződött róla, hogy kivülről lehetetlen ellenőrizni az
               operáczióját, fölkelt, óvatosan oda lépkedett a czédulához s fölvette.</p>
				<p>A czédulán ez állott:</p>
				<p>Kérem szépen, nagyságos ur, én vagyok, a 117-es hordár. Ezt a levelet hoztam, de
               válasz kell rá. Tudom, hogy a nagyságos úr itthon van, kezét csókolom. A 117-es.</p>
				<p>- Az már más - szólt a jogász és kinyitotta az ajtót.</p>
				<p>S mialatt felbontotta a levelet, kioktatta a köz buzgó szolgáját.</p>
				<p>- Máskor, ha levelet hoz, ne azt kiáltsa, hogy: nagyságos ur, nagyságos úr, hanem
               kopogjon hármasával kétszer, köhögjön egyszer erősen, s ha nem lát semmiféle gyanus
               embert, kiáltson határozott hangon: »Le a szipolyokkal, le, le, le; fel az
               uzsorásokkal, fel, fel, fel.«</p>
				<p>- Igenis, kezét csókolom.</p>
				<p>A levél Czillától volt, s igy hangzott:</p>
				<p>Barátom!</p>
				<p>Nagy baj van, roppant baj. Mindennek vége. Ó jaj nekem! Beszélnem kell magával, ha
               kompromittálom is magamat. Legyen öt órakor az Erzsébet-téren, a Sas-utczai részen.
               Véletlenül találkozunk, szóba állunk, és csatlakozik.</p>
				<p>Legyen erős. Legyen mindenre elkészülve. Ó jaj nekem! De jaj magának is, szegény
               barátom!</p>
				<p>Oly borzasztó ez, mint egy szindarab.</p>
				<p>Üzenje meg, hogy ott lesz-e?</p>
				<p>Azért nyugalom. Maga legyen férfi.</p>
				<p>Pá, édes.</p>
				<p>Czilla.</p>
				<p>U. i. Ne kokettáljon a felsőbb leányokkal.</p>
				<p>Göndöry Béla tudta, hogy Czilla nagyon szeret fontoskodni, s egy cseppet sem volt
               megijedve. Felöltözött, elment ebédelni, s ugy evett, mint egy czápa.</p>
				<p>Ebéd után elment a kávéházba, s öt óráig biliárdozott. Öt órakor aztán megindult az
               Erzsébet-tér felé.</p>
				<p>Már messziről ráismert a Czilla vörös pántlikás matróz-kalapjára. A kis leány
               szinésznőktől ellesett, tüntető izgatottsággal járta körül a sétatérnek nevezett
               porfészket.</p>
				<p>- Maga el tud késni ilyen viszonyok között?! - kérdezte vésztjósló komolysággal,
               mikor meggyőződött róla, hogy senki se hallhatja a beszélgetésüket.</p>
				<p>Göndöry Béla, szükség esetén, ugy hazudott, mint egy tolvaj lakáj.</p>
				<p>- Éppen egy órája, hogy a József-téren várom. Végre, nem tudtam egyebet gondolni,
               mint hogy tévedés lehet a dologban, s itt vár, nem ahogy a levelében irta.</p>
				<p>Ebből egy kis vitatkozás kerekedett, s Göndöry Béla igen elcsodálkozott, midőn a
               tanuságul előszedett levélből kiderült, hogy az Erzsébet-téren kellett
               megjelennie.</p>
				<p>- Tessék, csakugyan én vagyok, aki tévedett!... De, istenem,
               olyan zavart is a fejem, mióta megkaptam a levelét!...</p>
				<p>- Ugy-e, micsoda szerencsétlenség?!</p>
				<p>- Az igazat megvallva, csak sejtem, hogy miről van szó. De minden rosszra el vagyok
               készülve.</p>
				<p>- És igaza van, szegény barátom - sóhajtott Czilla, aki boldog volt, ha a franczia
               szindarabok tónusában társaloghatott. - Hódy megkérte Ellát.</p>
				<p>- Ah!</p>
				<p>- S magának erre nincs egyéb mondanivalója, mint ez a rövid »ah«?!</p>
				<p>- Azt akartam mondani vele, hogy: csak ugy egyszerre?</p>
				<p>- Csak ugy egyszerre. Azaz, hogy még sem egészen egyszerre. Ella ma elárulta nekem,
               hogy, amugy félig-meddig, már vagy két héttel ezelőtt nyilatkozott előtte.</p>
				<p>- És Ella?... Mit felelt neki?</p>
				<p>- Semmit. Nagyon meg volt lepetve. Zavarban volt. Félt.</p>
				<p>- No lám, erről egy szót sem szólt nekem.</p>
				<p>- Ugy, ugy, haragudjék! Haragudjék még jobban! Nem képzeli, Béla, milyen férfias az,
               ha egy férfi haragszik... Törjön, zuzzon össze mindent, amit utjában talál, s
               szálljon szembe az egész világgal!</p>
				<p>- Kedvem volna hozzá - felelt Béla oly hangon, mely elárulta, hogy az elhatározó
               pillanatban mégis csak meg fogja gondolni magát, s a világnak nem lesz semmi baja. -
               De mit érnék el vele? Számithatok-e rá, hogy Ella mellettem marad? Szó sincs róla. Ez
               az ember soha se kérte volna meg, ha Ella nem biztatja.</p>
				<p>- Ó, ne rágalmazza Ellát! Ő semmiről se tehet. Nem tehet róla, hogy Hódy biztatásnak
               vette, ha barátságosan nézett a szemébe. Maga tudja, milyen szépen tud nézni ez a
               lány. Nem is tud máskép, csak szépen nézni. Mindenkire úgy néz. S ha Hódy ezt félre
               értette, úgy ez nem az Ella hibája.</p>
				<p>- Meg kellett volna mondania neki, világosan, határozottan, hogy nem szereti, hogy
               mást szeret.</p>
				<p>- Azt nem tehette. Maga nem ismeri a mamát. A mama rettenetes tud lenni, ha
               ellenkeznek vele.</p>
				<p>- S Hódy a mama választottja?</p>
				<p>- Az övé. Tegnap este kijelentette, hogy ennek a házasságnak meg kell történnie. Ó,
               az borzasztó jelenet volt. Ella sirt, én is sirtam, a papa is sirt. A mama pedig
               olyan dühös volt, de olyan dühös!...</p>
				<p>Göndöry Béla lehorgasztotta a fejét, pár pillanatig hallgatott, s ezalatt botjával
               egy kavicsot kapart ki a földből. Mikor ez megvolt, idején valónak találta
               előterjeszteni, miként itéli meg a helyzetet, ő, az első érdekelt.</p>
				<p>- Hát biz ez igen nagy szerencsétlenség - szólt nyomatékosan.</p>
				<p>Bár a csüggeteg lemondás e megnyilatkozása végtelenül szomoruan hangzott, a beszélő
               arczán észre lehetett venni, hogy, ami őt illeti, ő nem találja a helyzetet teljesen
               vigasztalannak. A komolyság különben nagyon rosszul állott a szegény Göndöry
               Bélának; határozottan veszitett vele, ha nem lehetett kuruttyolnia.</p>
				<p>Czilla megbotránkozott.</p>
				<p>- És maga ebben a perczben nem tud okosabbat tenni, mint sápitozni?! Fuj, szégyelje
               magát. Ilyen a férfi mind, különösen a czivil. A katona mégis más; egy huszár nem
               tesz ilyet. Tessék, itt van egy ur, aki abban a szerencsében részesül, hogy szeretik.
               Szeretik ugy, ahogy csak regényekben és szindarabokban szokás szeretni: butául,
               életre-halálra. Azt hittük volna róla, hogy ő a rhodusi koloszszus. És ennek az
               urnak, mikor a helyzet komolyra fordul, nincs egyéb mondani valója, mint hogy: »Baj,
               baj.« De nem ugy van az, kérem. Küzdeni kell, édes barátom, az élet küzdelem.</p>
				<p>Göndöry Béla ez idő szerint csak karambolban óhajtott küzdeni. Bosszantotta a Czilla
               fontoskodása, s jobban szeretett volna a kávéházban lenni.</p>
				<p>- De hát mit csináljunk?</p>
				<p>- Tőlem kérdi?</p>
				<p>- Lássa, Czilla, én nem versenyezhetek ezzel az emberrel. Ő a legjobb kondiczióban
               van, s én még nem vagyok fit. Előre tudtam, hogy canterben fog
               megverni. Most kitudódik, hogy ő számtalan hoszszal első, én pedig letörtem. Ez
               szomoru, kétségbeejtő, de igy van. Maga azt mondja, hogy küzdjem tovább. Én még abban
               se vagyok bizonyos, hogy ez egyátalán lehetséges-e? Az az érzésem, hogy ő mindig le
               fog engem galoppozni. Hiába, nem vagyok
             tip-top-kondiczióban.</p>
				<p>- Bánatot jelent? - kérdezte Czilla, aki értette ezt a lóverseny-nyelvet.</p>
				<p>- Nem, hanem azt kérdem, hogy: mit csináljak?</p>
				<p>- Tanácsot kér tőlem?</p>
				<p>- Igen.</p>
				<p>- Jó. Rendelkezésére bocsátom életismeretemet, s tapasztalásaim kincses házát. Én nem
               látok olyan sötéten, mint maga, s nem csak egyféle megoldást tudok elképzelni. Tessék
               közülök választani. Itt van mindjárt az első. A legjobb, de egyuttal a legnehezebb. A
               szökés.</p>
				<p>- Az nem lehet - szólt Göndöry Béla nála szokatlan határozottsággal.</p>
				<p>Arra gondolt, hogy legfeljebb Promontorra tudná hölgyét megszöktetni, s oda is csak
               hajón.</p>
				<p>- Miért nem?</p>
				<p>- Maga gyerek, Czilla, magának ezt még nem magyarázhatom meg.</p>
				<p>Pedig Czilla is megértette volna, hogy huszonhét krajczárral nem mehet az ember
               Gretna-Green-be, a házasságkötő kovácshoz, de Czillát mindig lefegyverezte, ha arra
               appelláltak, hogy neki bizonyos dolgokról még nem szabad tudnia. Nem szerette
               elárulni, hogy oly tisztán látja az apró emberi nyomoruságokat, mint maga a biboros
               konczilium.</p>
				<p>- Kár - felelt kissé elmélázva, abban a szent meggyőződésben, hogy Göndöry Bélát
               illendőségi tekintetek bántják, - higyje el, a regényes megoldások a legjobbak. De
               van egyéb megoldás is. Ha akarja, mindjárt mondok egy másodikat.</p>
				<p>- Zehn auf, hogy ez is regényes lesz.</p>
				<p>- Nem, ez drámai. Egy szellemes nő, mint a szindarabokban szokás, beleavatkozik a
               dologba, egy kicsit intrikál, s a szerelem győzedelmeskedik.</p>
				<p>- Nagyon le vagyok kötelezve a szellemes nőnek, de attól tartok, ez kissé
               hosszadalmas volna. A terv teli veszedelemmel, s a siker kétséges. Mondjunk le a
               drámáról.</p>
				<p>- Van egy polgári megoldás is.</p>
				<p>- Megvallom, hogy ez előre jobban csábit, mint a másik kettő.</p>
				<p>- A polgári megoldás ez. Maga titokban találkozik Ellával, és azt mondja neki: »Ella,
               én egy igen-igen szegény ficzkó vagyok, aki minden szigorlattal egyre távolabb van az
               ügyvédi vizsgálattól, de nagyon szeretem magát, s magáért talán még ezt a vizsgálatot
               is le fogom tenni. Megvár?« Bizonyos vagyok benne, hogy Ella azt fogja felelni:
               »Megvárom«. S akkor nincs mód rá, hogy férjhez adják máshoz. Ella hallgatag és
               kényelmes természetü, de ha egyszer a fejébe vesz valamit, bajos kapaczitálni.</p>
				<p>- Lássa, Czilla - szólt a jogász, egy kicsit elgondolkozva - ez már jó tanács. És én
               e szerint fogok cselekedni. Ha igazán szeret, nem lehet kényszeriteni, hogy máshoz
               menjen férjhez.</p>
				<p>Majd, mintha egyszerre csak elfogta volna a kételkedés, kissé akadozva folytatta:</p>
				<p>- Ámbár az az átkozott vizsgálat olyan messze van!... Addig annyi uj akadályra
               lelhetünk!... S egy leány olyan gyönge!... Ki tudja, nem volna-e jobb felhagyni
               minden küzdelemmel?!</p>
				<p>Az igazat megvallva, Göndöry Béla már alaposan megbánta, hogy ennyire bele
               bonyolódott ebbe a szerelmi dologba. Az ember lányokkal szemben nem lehet eléggé
               óvatos; ki hitte volna, hogy egy kis kötődés, néhány pohár pezsgő és egy-két ügyetlen
               szó idáig elrontsa a dolgot?! Szeretett volna kieviczkélni a hinárból, de
               tisztességgel akart szabadulni.</p>
				<p>Egy kicsit habozott is. Szegény kis lány! Oly édes hangocskája volt, s oly szépen
               tudott nézni! Hiuságának hizelgett ez a föltétlen meghódolás, bántotta, hogy nem
               éppen szép szinben kell föltünnie előtte, s nagyon boszankodott magára az egész
               dologért.</p>
				<p>- Maga bánatot jelent?! - kérdezte Czilla, aki kezdett gyanakodni.</p>
				<p>- Isten mentsen! - felelt a jogász, s akkor ugy gondolta.</p>
				<p>- Tehát abban maradunk...</p>
				<p>- Abban maradunk, hogy vasárnap délután felmegyek magukhoz s betüről betüre elmondom
               neki a maga szavait. Remélem, hogy a maga szavával fog felelni.</p>
				<p>- Bizonyos lehet benne. Ella ugyan, meg kell vallanom, semmit sem tud erről az én
               kirándulásomról, de ez nem változtat a dolgon. Most már tudni fog róla. Tehát:
               várjuk. A viszontlátásra.</p>
				<p>- A viszontlátásra, Czilla.</p>
				<p>Kezet fogtak, s a kis lány megindult hazafelé. A jogász egy pár pillanatig ott
               maradt, ahol elbúcsúztak, s utána nézett a regényes kis hölgynek.</p>
				<p>Még jó darabig látta a jól ismert matrózkalapkát, s a rajta viritó szegényes
               pántlikát. Arra gondolt, hogy nincs rettenetesebb dolog, mint ilyen kalapokban járni
               egy életen keresztül.</p>
				<p>Aztán, mikor a kis lány végkép eltünt a szeme elől, boszusan fordult az ellenkező
               irányba, s azt mondta magában:</p>
				<p>- Nem.</p>
				<p>Göndöry Béla azt tartotta, hogy a világ kétféle emberekből áll. Az okosakból, akik
               fiakkeren járnak, szép ruhákat hordanak, jól élnek, rendelkeznek egy csomó más fajta
               emberrel, azt teszik, amit akarnak, s jól táplált, divatos ruhában járó gyermekekkel
               jelennek meg a szinházban s a fürdőhelyeken.</p>
				<p>Meg az oktalanokból, akiknek az élete keserves robot és a házi perpatvar
               örökletessége között oszlik meg. Akik csak azért boldogok, mert megaláztatnak, akik
               rossz levegőn, szük lakásokban senyvednek, s csenevész, gyerekbetegségektől
               megtizedelt, szegényes ruhácskákban kóválygó árvákat hagynak hátra, hogy a szegény
               emberek fajtája soha ki ne vesszen a világból.</p>
				<p>Amazok: akik pénzes lányokkal házasodnak össze.</p>
				<p>Emezek: akik szegény lányokat vesznek el.</p>
				<p>És még egyszer mondta magában:</p>
				<p>- Nem.</p>
				<p>Vasárnap Ella hiába várta udvarlóját. Várta hétfőn, kedden, szerdán, szombaton.
               Göndöry Béla nem jött.</p>
			</div>
			<div type="chapter">
				<head>
               VII. SZEPTEMBER.
            </head>
				<p>Erre mi felénk szeptemberben a nappal gyönyörü. A napnak már nincs tüze, csak édes
               melege, a levegő langyos és nyugodt, s a szellő hizelgésekkel teli, mint a
               fiatalságtól búcsúzó nők szerelme. Benn a városban, a nagy házak között, ahol nem
               látni a lombok hervadását, azzal áltathatod magad, hogy: ez még a tavasz, vagy
               legalább: egy második tavasz, mely talán enyhébb még az elsőnél is, és hüségesebb,
               jobban megbizható. Ámbátor a napfény bágyadtabb, mint volt akkor, a levegő nem oly
               átlátszó, s a délutáni napfényen sütkérező figurák finom, ónos fehérségén már ott a
               morbidezza... Mindegy. Oly szép még szeptemberben, szebb, mint valaha! S bolyongva
               paloták között, melyek még a nyári meleget sugározzák vissza magukból, azt hiheted,
               hogy a tél csak egy csunya lidérczmese.</p>
				<p>De ne bizzál ebben a második tavaszban! Vigyázz, csak ugy könnyedén ne merészkedjél
               ki a messzi szabadba, ha már leszállt az est. Szeptemberben a nappal még szép, de az
               este már hűvös. S nem sejted mikor, nem tudod honnan, egyszerre csak hideg szél
               támad, mely végig sivit a mezőn. Jaj neked, ha ez a szél oda kint talál, amint
               védtelenül barangolsz a szeptemberi éjben; dideregve, csontig áthülten érsz haza, s
               lesheted, amig kihevered a csalódásodat...</p>
				<p>Esti nyolcz óra lehetett. Czilla a zongoránál ült, s elkeseredetten kalapálta a
               kedves nótáját:</p>
				<p>Akit imádok: egy tüzér,</p>
				<p> Csak egy tüzér, akit imádok...</p>
				<p>A vőlegény és a menyasszony benn sugdolóztak a másik szobában, a nyitott
               ablaknál.</p>
				<p>Csak a nagy szoba függő-lámpája világitott be hozzájok, meg kivülről a csillagok.
               Abban a félhomályban és félmagánosságban voltak, a melyet a mindeneket átölelő
               keritő-szellem talált ki a jegyesek számára.</p>
				<p>Azért bátran szólhatunk erről az édes-kettesről... Istenem, még oly kevéssé voltak
               jegyesek!</p>
				<p>Ella, kihajolva a nyitott ablakon, a séta-uton nyüzsgő, sötét alakokat nézte, melyek
               közt a kocsik lámpái mint fény-bogarak suhantak keresztül. A ligetből még egyre
               tartott a nép-vándorlás be, a város felé. A fogatok egymásra dübörögtek, a tömeg
               kétoldalt széles sorokban hömpölygött előre, de az utczai lámpások ezrei már kezdtek
               álmosan pislogni.</p>
				<p>Balázst nem érdekelte az utczai élet. Csak azt a formás, szép kis fejet nézte, s arra
               gondolt: vajon micsoda tündérek fésülik éjjelenkint ezt a puha, gyönyörü hajat, mely
               természettől olyan, mint az áttört selyem?!</p>
				<p>- Mindig igy leszünk? - suttogta a formás kis fejhez. - Ilyen közel egymáshoz, mint
               most?... Mondja, hogy mindig.</p>
				<p>- Mindig - felelt a lány.</p>
				<p>- És nem fog mellőlem más világokba vágyódni? Nem fog vágyódni semmi, senki után?</p>
				<p>- Nem fogok vágyódni semmi, senki után - szólt engedelmesen a lány.</p>
				<p>Aztán tovább nézte az opera felé repülő kocsik nagy üvegtábláin átfehérlő
               toilette-eket.</p>
				<p>Odaát Czilla még egyre a Lili románczát nyaggatta:</p>
				<p>Ha kinevetnek is ezér’:</p>
				<p> Akit imádok, egy tüzér.</p>
				<p>- Ó, mondja még egyszer, hogy nem lesz szerencsétlen velem! Olyan jól esik, ha szépen
               szól hozzám! Lássa, nem is álmodtam, hogy egyszer ily végtelenül boldog leszek!</p>
				<p>A lány egy pillanatig hallgatott. Hirtelen azt akarta mondani: »Én nem lehetek
               szerencsétlen soha.« De aztán mást gondolt. És azt felelte, hogy:</p>
				<p>- Szeretem magát.</p>
				<p>De nem merte a keresztnevén szólitani. Érezte, hogy ez hamisan hangzanék.</p>
				<p>- Ha tudná, milyen boldoggá tesz! Lássa, én már oly régen szeretem magát! Már akkor
               is szerettem, a mikor még nem tudtam, hogy ez szerelem... Ugy féltettem előre!...
               Szerettem volna, ha soha senki se látja rajtam kivül. Aztán, aztán álmodni se mertem.
               Hisz maga még csak egy piczi jószág volt akkor, a mikor megismerkedtünk... És
               remegtem a gondolatra, hogy egyszer csak nem fogom hallani a hangját, a nevetését,
               ezt az édes beszédét, mert elviszik innen, idegen világba, a honnan én ki leszek
               zárva egészen, egészen, ahol egy »Jó napot« nem sok, még annyit se mondhatok
               magának... Pedig, megvallom, olyan önző vagyok, hogy ugy tennék magával, mint a mesék
               gonosz óriásai: még akkor is sárkányokkal őriztetném, ha nem szeretne egy cseppet se,
               csak hogy: láthassam, láthassam mindig!... Nem felel?</p>
				<p>- Mit mondjak?</p>
				<p>- Mindig csak egyet. Hogy szeret egy kicsit, ha nagyon kicsit is, de szeret.</p>
				<p>- Mondani kell azt? Istenem, maga tudja, hogy én nem értek a szavakhoz. Mit mondjak,
               amit még nem tud? Csak azt mondhatom: soha se fogja megbánni, hogy engem
               választott.</p>
				<p>Nem merte megcsókolni a haját, csak a kezét szoritotta meg. S annyi hálával nézett a
               szemébe, hogy a leányt szinte meghatotta. Aztán megint hallgattak.</p>
				<p>Eközben letelt az idő, melyet a Fodorné anyai bölcsesége e törvényes szerelem első,
               tiszta örömeire hallgatag engedélyezett, s Fodort, akinek egy darabig kinn kellett
               maradnia a konyhában, beeresztették a nagy szobába.</p>
				<p>Fodor teli volt panaszszal.</p>
				<p>- Igazán borzasztó - magyarázta Balázsnak - milyen balkezü ember vagyok! Hát azt
               hiszi, meg tudtam szerezni azt a rongyos hatszázezer forintot?! Dehogy! Hatszázezer
               forint! Micsoda semmiség, mikor egy milliárdokat és milliárdokat jelentő találmányról
               van szó! S mondhatom, hogy ehhez a golyószóróhoz képest a Hiram S. Maxim-féle
               szerszám valóságos gyerekjáték, afféle »Hammer und Glocke«. Tizezer lövés egy percz
               alatt! Másfél nap alatt véget vetek minden háborunak a világon, s ha akarom,
               Polinéziát szétfuvom, mint egy szappan-buborékot. Tudja-e, uram, mit jelent az én
               találmányom? A világbékét, a szocziális kérdés megoldását, az egész emberiség
               boldogságát! Ez az utolsó szó a repülő gép előtt, vagyis, helyesebben szólva, mi
               szükség most már a repülő gépre?! De a katonák oly nehézkesek, mintha mind csupa
               apró trójai falovakon ülnének!... És a bankok! Megannyi krajzler! Magában az angol
               bankban sincs több vállalkozó szellem, mint a sarki füszerkereskedőben. De hát,
               kérdem, mire akkor a bankok, ha ugy tesznek, mint a
             Fa-kutyához czimzett füszeres bolt, s nem dolgoznak másban, csak malagában és
               indigóban, mintha Marco Polo óta egy jottát se változott volna a világ?! Ha nekem egy
               kis kapitálisom van, ma a nagyhatalmak kormányai az utczán verekednek, hogy melyikük
               vásárolhassa meg előbb a találmányomat. Mig igy! Egész nap dolgozom, futok, fáradok,
               verejtékezek hiába, s nem tudom megkeresni családomnak a betevő falatot! A kapitális!
               Ez minden. Hány zseni pusztul el addig, mig egy érvényesül! S mivel érvényesül? A
               kapitálissal. De az elpusztuló zsenik a legtöbbször könnyelmüek vagy dologtalanok.
               Mig én! Higyje el, uram, én nem fejjel, hanem ballábbal jöttem a világra.</p>
				<p>Czilla, ezalatt, titokban, félre hivta Ellát a sarokba, s fojtott, tompa hangon, mint
               a szinpadon szokás, igy suttogott hozzá:</p>
				<p>- Egész nap nem tudok veled beszélni.</p>
				<p>- Mit tehetek róla? Mi baj?</p>
				<p>- Mondtam, hogy ez valóságos dráma. Találkoztam Bélával.</p>
				<p>- És még szóba álltál vele?</p>
				<p>- El akartam menni mellette, mintha nem is látnám. Hanem megszólitott.</p>
				<p>- Mit mondott? Bizonyosan mentegetőzött. És te elkezdtél feleselni vele!</p>
				<p>- Ó nem. Mondom, hogy ez valóságos dráma. Tudod, miért nem jött el?</p>
				<p>- Ne is beszéljünk erről. Nem hiszek neki.</p>
				<p>- Figyelj rám. Meghalt a nagymamája. Tudod, az, aki már oly sokszor volt beteg. El
               kellett utaznia a temetésére, hirtelen, váratlanul.</p>
				<p>- Irhatott volna.</p>
				<p>- Félt, hogy kompromittál.</p>
				<p>- Nem. Hazugság az egész.</p>
				<p>- Nincs igazad. Ha ugy volna, amint gondolod, soha hirét se halljuk többet. Nem igaz?
               És visszajött.</p>
				<p>- El akar jönni?</p>
				<p>- Igen. Pontban kilenczkor elsétál itt az ablak előtt. Ha felhuzod az egyik függönyt,
               ez azt jelenti, hogy megbocsátasz, s holnap itt lesz, mintha semmi se történt
               volna.</p>
				<p>Nem felelt, s ugy tett, mintha nem is nagyon érdekelné a dolog. Elővette a
               horgolását, leült az apja mellé, s koronkint olyan komolyan nézett a beszélőre,
               mintha szentül hinne mindezekben a fantazmagóriákban.</p>
				<p>De Czilla észrevette, hogy néha lopva az órára pillant, s mikor a kitünő Fodor-féle
               kronometerek, némi apró vélemény-különbségeket leszámitva, abban egyeztek meg, hogy
               kilencz felé járhat az idő, átsétált a másik szobába, s lassan, tüntető
               nyugalmassággal, felhuzta az ablak függönyét.</p>
				<p>Az utcza már kezdett néptelenedni. A kocsirobogás jókora szüneteket tartott, s a
               sötét alakok ritkább sorban és gyorsabb tempóban suhantak el a gázlámpák mellett. Nem
               kellett hozzá több egy pillantásnál, hogy a szemközt lévő palota kapujában észre
               vegyen egy égő szivart, s az égő szivar mögött egy mozdulatlan alakot.</p>
				<p>Sötétben minden macska szürke, s minden imádó egyforma. Hanem azért Ella mindjárt
               felismerte lovagját: botjáról és kalapjáról, mint Ofélia.</p>
				<p>Tehát csakugyan eljött.</p>
				<p>A fehér arcz halvány rózsaszinre vált; piczi kagyló-házakban látni ezt a gyönyörü
               szint. A Seherezáde szempár lecsukódott a boldogságtól... ha amaz, ott lent, e
               pillanatban látja: igazán szerette volna, legalább addig, a mig egy hosszu csók
               tart.</p>
				<p>- Tudtam, hogy eljön - suttogta magában - tudtam, hogy el kell jönnie.</p>
				<p>Az igazat megvallva, ez csak amolyan utólagos proféczia volt. Ha Fodor Ella
               kisasszonyt nem is, önt, türelmes olvasó, bizonyára meglepte a Göndöry ur váratlan
               megtérése. Ki kell jelentenem, hogy senkit se lepett meg annyira, mint engemet, aki,
               végre is, a legjobban ismerem a fent tisztelt Göndöry urat.</p>
				<p>De hát a legelszántabb nagyravágyóknak is vannak gyönge pillanataik. E gyönge
               pillanatok között nem utolsó helyet foglalt el az a szekundum, melyben Göndöry Béla,
               a mellette elhaladni készülő, szegényes ruháju kis Czilla láttára, nem tudta
               megállani, hogy ne mondjon neki egy pár jó szót, a tisztesség kedvéért.</p>
				<p>- Mégis brutális dolog volna csak igy egyszerre szakitani - mentegette magában a
               pillanatnyi gyöngeséget - mert végre, mit koczkáztatok?! A veszedelem oly messzi... a
               meddig nagyobb baj lehet, százszor is bánatot jelenthetek, s vissza húzódhatom szép
               lassan, szinte észrevétlenül, megsiratva kissé, de átkok, tragédia nélkül. Eh, mért
               ne lennénk előkelőek, mikor ez úgy se kerül semmibe?!</p>
				<p>Az efféle nemes felbuzdulásokat a következetlen nagyravágyók rendesen egy egész élet
               nyomoruságával szokták megfizetni.</p>
				<p>De ne féltsük Göndöry Bélát. Kieviczkélt ő már jóval nagyobb bajokból, s ha róla is
               azt végezték el, hogy tragikus véget érjen, mint Phoebus de Châteaupert, aki,
               szegény, tudvalevőleg megházasodott, legyünk nyugodtak, a mi barátunk arany
               koporsóban fog pihenni.</p>
				<p>Bármennyire késtek is a kutyabőrön szárnyaló angyalkák: Göndöry Béla köz- és
               váltó-ügyvédnek született.</p>
				<p>...Másnap, mikor Czilla hathatós mesterkedéseinek sikerült kivinnie, hogy Ella és a
               Fodor-ház rég nem látott vendége, egy pillanatra egyedül maradtak, Seherezáde oda
               engedte a kezét szerelmesének, s azzal a mosolylyal, amelytől minden pillanatban azt
               várja az ember, hogy egyszerre csak könnyekké olvad fel, ezt a szót ismételgette
               makacsul, ahogy elkényeztetett gyermekek szoktak erősködni:</p>
				<p>- Késő, késő.</p>
				<p>S nagynehezen, sok édes könyörgésre, kivallotta, hogy:</p>
				<p>- Soha se tudnám megmondani annak a szegény embernek, hogy megcsaltam, hogy hazudtam
               neki.</p>
				<p>S ugyanezt mondta este Czillának, aki, mikor a látogató elment, titkos tanácskozásra
               szólitotta vissza a nagy szobába.</p>
				<p>- Késő, késő.</p>
				<p>- S az urfi - kérdezte Czilla izgatottan - mit mondott erre a bolondságra az
               urfi?</p>
				<p>- Azt mondta, hogy várjunk.</p>
				<p>Göndöry Béla arra az álláspontra helyezkedett, hogy semmit se szabad elsietni, s hogy
               minden bajnak legjobb orvosa: maga az idő. Bizonyára egész őszinte volt, mikor e
               kipróbált orvosszertől várta a segitséget.</p>
				<p>Czilla nem szólt semmit, de nagy dolgokat forgatott a fejében. S hogy bátoritsa
               magát, egymás után többször elismételte ezt a rövid monológot:</p>
				<p>- Most én következem.</p>
				<p>Volt már szerencsém emliteni, hogy Czilla igen kedvelte a szindarabokat, s hogy
               különös tisztelettel viseltetett a franczia drámák ama szellemes asszonykái iránt,
               akik egy-egy kétségbeesett szituáczióban magukra vállalják a cselekvés intézését, s
               elméjök felsőbbségének, asszonyi furfangjoknak erejénél fogva szerencsés megoldáshoz
               juttatják a szimpatikus szerelmesek dolgát. Ezek a nagy mintaképek lebegtek előtte
               egész éjszaka.</p>
				<p>S rövidesen megvolt az elhatározása. Számot vetett minden eshetőséggel, s tisztán
               látta a veszedelmet.</p>
				<p>- Ha a dolog kitudódik, a mama egyszerüen megfojt.</p>
				<p>De, istenem, még meghalni is édes, ha az ember két szerető szivért szenved
               vértanú-halált!</p>
				<p>Az ember néha egy egész életet eltölt anélkül, hogy belátná, s Czillának már kora
               ifjuságában meg kellett szereznie a tapasztalatot, hogy a franczia drámák szellemes
               asszonykáinak nagyon, de nagyon nincsen igazuk.</p>
				<p>Mert nem jó bele avatkozni a mások dolgába, akkor se, mikor az a más maga az édes
               testvérünk. Ha a magunk dolgában se cselekedhetünk semmit, anélkül, hogy utóbb
               szemrehányásokat ne tegyünk magunknak miatta: abból, amit a mások számlájára
               teszünk, nem is igen származik egyéb, csak az a sok szemrehányás, a melylyel aztán
               elhalmozzuk magunkat.</p>
				<p>Czilla igen szépen el tudta képzelni, milyen hangon kell szólnia annak a Nemtőnek,
               akinek a meghatalmazó levelét a Gyöngédség, a Barátság és a Testvéri Szeretet
               láttamozták, s egészben véve meg volt elégedve a »nagy jelenet«-ével, de öröme nem
               tartott sokáig. A hatás nagyobb volt, mint remélte, s e váratlan siker kissé
               megdöbbentette. Balázs, ahogy Czilla előre látta a döntő szczénát, nem kiáltozott a
               fájdalomtól, nem ágált, nem ugrott fel a helyéről, s nem tombolt, mint a
               Vercingetorix Pompejá-ja egy teljesen hasonló drámai
               helyzetben, tovább is csöndesen beszélgetett vele, sőt folyvást mosolygott, mint
               minden félszeg ember, aki leplezni akarja, hogy a szive csordultig van; de a
               változás, mely ezen a mosolygó arczon egy pár percz alatt végbement, még a Czilla
               zsenge lélek- és arczismerete előtt is valami olyan formát jelentett, mint a mit
               közönségesen az ugynevezett facies hyppocraticából szokás következtetni.</p>
				<p>Ez az arcz, a melyet mindig egyformának látott, a mióta csak emlékezett, megöregedett
               itt, a szeme láttára. A szeme és a szája körül egyszerre csak ránczok bujtak elő, s a
               tekintete fénytelen és megtört volt, mint egy megvert, vén kutyáé.</p>
				<p>Czilla még soha se látott ilyet, s megijedt attól, a mit cselekedett. Szerette volna
               visszakaparni, a mit mondott s egyszerre nagyon rajta volt, hogy ráczáfoljon a
               tulajdon szavaira.</p>
				<p>Balázs észrevette ezt az igyekezetet, s iparkodott a kis lányt megnyugtatni.</p>
				<p>- Ne féljen, Czilla, úgy intézzük a dolgot, hogy a mama semmit se fog megtudni. Azt
               fogja hinni, hogy csak úgy, magától bomlott szét a dolog. Én már törődött, beteges
               ember vagyok, s magának igaza van, jobb lesz igy. Igen, még talán nekem is jobb, hogy
               ugy kellett történnie...</p>
				<p>Hanem azért Czilla zavartan, s szivében nagy önváddal bucsuzott el tőle.
               Lehorgasztott fejjel ment ki a szobából, s egy pillanatig arra gondolt, hogy ha anyja
               rajta érné a perfidián, talán nem terhelné annyira a felelősség azért, a mit, hiába,
               meg kellett tennie. Mért is, hogy nem szóltak inkább a mamának?!...</p>
				<p>Odaát, a nagy szobában, egyedül találta magát, s ugy tett, mint
                Stuart Mária utolsó felvonásában Leicester Lord, a ki tudvalevőleg nagy
               felindulások közepette hallgatja a magánosságban, hogyan ácsolják a közelben Máriának
               a vérpadot. Fülelni kezdett, s minden nesz, mely a másik szobából áthallatszott,
               halálos rémületekbe ejtette.</p>
				<p>Sokáig hallgatózott. Egy darabig ugy tetszett neki, mintha az a másik ember, odaát,
               leülne az iróasztalához, s mintha a toll perczegését is hallhatná. Aztán lépések
               hangja hatott át hozzá, majd minden elcsöndesedett. Czilla a falhoz szoritotta fülét.
               Talán megint ir... A kis lány szive nekivadultan kalapált. Szeretett volna átrohanni,
               de nem mert. Végre hallotta, hogy elmegy. Elmegy s kivülről bezárja az ajtaját.</p>
				<p>Czilla megkönnyebbülten lélekzett fel, szivére támasztotta mind a két kezét, s
               boldogan mosolygott. Elmegy, bezárja az ajtaját, mint rendesen. Tehát nyugodt, s nem
               ugy távozik el, mint aki nem akar visszatérni. Nem, nem gondol arra, hogy agyonlőjje
               magát. Ugy megy el, mint a ki nem készül semmi skandalumra.</p>
				<p>Aztán az ablakból leste, merre, hová indulhat. S ahogy megpillantotta azt a jól
               ismert régi divatu kalapot, mely még a kereskedő boltjában fakult meg, épp ugy
               megesett a szive a poétán, mint ahogy egy pár nappal előbb, más valakinek a
               szegényessége meginditott kissé egy pompás kabát alatt szundikáló szivet.</p>
				<p>Istenem, mért is hord ilyen kalapokat?! Hogy ilyenekhez szokott hozzá a szükölködés
               és a nyomoruság éveiben? Ok az?</p>
				<p>Ki tehet róla, hogy nem fiatalabb, nem vidámabb, nem ügyesebb mozgásu?! Ki tehet
               róla, hogy csak derék, tiszteletre méltó, ki tehet róla, hogy nem hóditó, nem
               elragadó?!</p>
				<p>S eszébe jutott a Göndöry Béla ragyogó czilindere, az érkező szezonnak ez az első
               pompás virága, mely a legeslegelső angol kalap-ültetvényes nagyhirü üvegházából
               került ki. Eszébe jutott a Göndöry lefegyverző mosolya, ellenállhatatlan jókedve,
               szikrázó pillantásai, s kedves kuruttyolása.</p>
				<p>- Lehet-e, hogy ne őt imádjuk?!</p>
				<p>Tagadhatatlan, hogy Göndöry Béla tartozik a czilinderével, az ingével, a mult évi
               ebédjeivel, tartozik mindennel s mindenkinek a világon; tagadhatatlan, hogy ifju
               életében máris annyi adósságot szórt szét szerte a világba, hogy
               háromezerhétszázötven év kellene hozzá havi részletekben fizetni vissza a
               tartozásait... Mindez igaz.</p>
				<p>De, istenem, olyan fiatal!</p>
				<p>- Hiába, mi nők már ilyenek vagyunk! - sóhajtott Czilla, s meggyőzvén magát, hogy
               semmi oka a nyugtalanságra, ujra elővette a regényét.</p>
				<p>Czilla sokat szokott egy lélekzetre elolvasni, s most is elintézett a Sarah grófné
               ideg-izgató történetéből vagy egy fél-tuczat megrázóan drámai jelenetet, midőn
               egyszerre eszébe jutott, hogy Hódy, aki ilyenkor már pontosan itthon szokott lenni,
               ez egyszer nem jött haza. Ujra elfogta a nyugtalanság, de most már nem adhatta át
               magát a tépelődésnek, mert az anyja szavát hallotta.</p>
				<p>- Czilla!</p>
				<p>Czilla úgy megrémült, hogy torkán akadt az »igen«, s azt hitte, hogy egy lépést se
               bir menni... De a kiváncsiság néha csudákat tesz.</p>
				<p>Fodornénak az arcza borzasztó volt a maga nyugodtságában. Fodorné csak addig volt
               jókedvü, a mig dühöngött; a nyugalom nála nagyon rosszat jelentett. </p>
				<p>- Ki kell irni a szobát! - szólt oda a kis lányhoz.</p>
				<p>Czilla nem értette.</p>
				<p>- Süket vagy? Azt mondom, hogy ki kell irni a szobát, és a czédulát le kell vinni a
               házmesterhez.</p>
				<p>- Miféle szobát? - dadogott Czilla az ijedtségtől elhaló hangon, önvádtól
               gyötörten.</p>
				<p>- Annak a gazembernek a szobáját! - fakadt ki Fodorné, s meglátszott rajta, mennyire
               jól esik neki, hogy kifuhatja magát.</p>
				<p>- Ah!</p>
				<p>Bizony nagy kő esett le a szivéről.</p>
				<p>De eltartott egy pár óráig, mig megtudhatta, hogy »az az ur« levelet irt, melyben
               gyógyithatatlan s eddig nem ismert betegséget adván okul, lemond a tervezett, nagyon
               megtisztelő összeköttetésről, s hogy jelenléte ne okozzon még több kellemetlenséget,
               kijelenti, hogy a lakásból kiköltözik, egyelőre pedig elutazik külföldre.</p>
				<p>Ugyanebben az órában Ella az egyik szomszédasszonynál volt, a ki nagy titokban egy
               levelet adott át neki. A levél ekképen szólt:</p>
				<p>Édes, drága kis Ella!</p>
				<p>Megtudtam, hogy mást szeret, s nem akarom, hogy miattam boldogtalan legyen. Tudom,
               mit tesz az: boldogtalannak lenni szerelemből.</p>
				<p>Elhallgattatom tehát az önzésemet, mely azt mondja, hogy magával együtt élni édes,
               nagyon édes volna még akkor is, ha szerelmet érezni nem is lehet irántam.</p>
				<p>Legyen boldog azzal, a kit szeret.</p>
				<p>Egyszer azt mondta nekem, hogy mindig jó lesz hozzám, és sohase fogom megbánni, hogy
               magát választottam.</p>
				<p>És én tudom, hogy arról mondok le, aki mindenképpen a legjobb feleség lesz a
               világon.</p>
				<p>Mégis lemondok. Sőt lemondok arról is, hogy valaha láthassam. Nem tudom látni, amint
               másra gondol, nem akarom látni, amint elviszik hazulról.</p>
				<p>Kiszakitom magamat abból a környezetből, mely család helyett családom volt, s
               elhagyom a helyet, amely nekem mindig az otthont jelentette.</p>
				<p>De oly gyönge vagyok, hogy nem tudom ezt megtenni egy utolsó isten hozzád nélkül.</p>
				<p>...Igaza volt: soha se bánom meg, hogy magát választottam.</p>
				<p>A mikor ezeket a szavakat mondta, nagyon, nagyon boldog voltam.</p>
				<p>Ez volt egész életemnek egyetlen boldogsága.</p>
				<p>Isten áldja meg érte.</p>
				<p>Hódy Balázs.</p>
				<p>Ez a története annak a szerelemnek, a melyről egy szóval se emlékeznek meg a Hódy
               Balázs költeményei, se a rondeauk se a madrigálok, se a balladák, se a vegyesek.</p>
			</div>
		</body>
	</text>
</TEI>