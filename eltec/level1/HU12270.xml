<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU12270" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Fehér virág </title>
				<author ref="viaf:72194515 ">Török Gyula (1888-1919)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">24445</measure>
				<measure unit="pages">58</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Fehér virág </title>
					<date>2013-12-20</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/12200/12270"/>
					<respStmt>
						<resp>Original Electronic Edition</resp>
						<name>Csige Mónika</name>
						<name>Csige Mónika</name>
						<name>Uri-Kovács József</name>
					</respStmt>
					<bibl type="digitalSource">
						<title>Fehér virág </title>
						<date>2013-12-20</date>
						<ref target="https://mek.oszk.hu/12200/12270"/>
					</bibl>
					<bibl type="printSource">
						<title>Fehér virág</title>
						<author>Török Gyula</author>
						<pubPlace>Budapest</pubPlace>
						<publisher>Táltos</publisher>
						<date>1919</date>
						<ref target="https://mek.oszk.hu/12200/12270/pdf/"/>
					</bibl>
				</bibl>
				<bibl type="firstEdition">
					<title>Fehér virág </title>
					<author>Török Gyula</author>
					<date>1919</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-04-24"/>
			<change when="2020-12-14"/>
		</revisionDesc>
	</teiHeader>
	<text>
		<body>
			<div type="chapter">
				<head>
               Fehér Virág.
            </head>
				<p>
               Tisztán látom magamat, amint ott ülök a reggelizőasztalnál és
                  belebámulok a levegőbe. Kis kék ruhám van, fehér ingfodrom és takaros lakkcsizmám.
                  Arcom olyan fehér, mint a porcellán, két oldalt pedig rózsaszinü foltok virulnak
                  rajta. Előttem egy nagy csésze kávé, a csésze előtt kockára vágott kenyérdarabok
                  és mindeniken egy-egy szalonnahuszár lovagol. A kenyér a ló, a szalonna a katona
                  és hegyes orrocskám alatt az a kis kárminpötty a kaszárnya kapuja. Ezt a
                  furcsaságot az én kedves és nevetőszemü édesapám találta ki, mikor egyszer nem
                  akartam szalonnát reggelizni. Azóta vidáman masiroznak a szalonnahuszárok a
                  kaszárnyájukba. Most is egymás után tünnek el, de nem igen gondolhatok velük, mert
                  csak gépiesen eregetem be valamennyit a kiskapun. Nem látom apám naptól és széltől
                  pirosbarna arcát, a kalap alatt fehéren maradt homlokát, mosolygó tekintetét,
                  fényes óraláncát és keskeny kezén az ametisztköves pecsétgyürüt. Nem látom anyám
                  középen választott sötét haját, kimondhatatlanul kedves arcát, tisztafényü
                  dióbarna szemét és gödrösfejü, bársonytenyerü kezét. Számomra nincs jelen a
                  Krisztusbajszu tanitó ur se, nem hallom mit beszélnek a nagyok, mit fecsegnek
                  testvéreim. Fakó nefelejtshez hasonló szemem mégis megvillan, szám kinyilik és a
                  szőke gyermekek kis ezüstharanghoz hasonló hangján csilingelem:
            </p>
				<p>
               - Anyám, nekem is van már szeretőm...
            </p>
				<p>
               Hirtelen csend, a nagyok összenéznek, a gyerekek lökdösik egymást az
                  asztal végén. Apám nem akar hinni a fülének és megsimogatja rövidre nyirt
                  hajamat:
            </p>
				<p>
               - Mit mondtál kisfiam?
            </p>
				<p>
               - Azt, hogy nekem is van már szeretőm!
            </p>
				<p>
               - Szeretőd? Aztán kicsoda?
            </p>
				<p>
               - A Virág...
            </p>
				<p>
               - Melyik Virág?
            </p>
				<p>
               - A Fehér Virág.
            </p>
				<p>
               A nevetőszem és a dióbarnaszem összetalálkozik, aztán mind a két
                  ragyogó pár a Krisztusbajszuhoz fordul magyarázatért. A tanitó ur furcsán ráncolja
                  homlokát, bajusza alatt mosolyt rejteget, de mégis megállja nevetés nélkül:
            </p>
				<p>
               - Annak a Rozálnak a leánya - mondja hivatalosan - aki itt is
                  szolgált, aztán Pestre ment. Ezzel a gyerekkel jött haza, a kislány az ő nevét
                  viseli... rózsabokorban született...
            </p>
				<p>
               Mindnyájan integetnek, hogy tudják már, kiről van szó. Aztán megint
                  összenéznek, a vidámságukat fojtogatják, végül pedig nevetni kezdenek.
            </p>
				<p>
               - Pompás kis fiu - hallom az édesapám hangját -, hét éves és már
                  szeretője van.
            </p>
				<p>
               Tekintetem, mint a riadt bogár, futkároz végig rajtuk; hallom vidám
                  nevetésüket, látom, hogy lökdösik egymást testvéreim, látom, hogy fojtogatja őket
                  a kacagás. Valami, a keserü orvossághoz hasonló, fojtogatni kezdi a torkomat,
                  szemem elborul, forró csöpp fut végig az arcomon a szám szöglete felé és nyelvem
                  hegyén sós izt érzek. A könnyek függönyén anyámra nézek; már nem nevet és mintha
                  még fényesebb, aranyosabb lenne a szeme barnasága. Apám belenéz a barna szemekbe,
                  tekintete megvillan és elhallgattatja az asztal végén kuncogókat, aztán megint
                  nevetve fordul felém:
            </p>
				<p>
               - Nem baj kisfiam, ne sirjál, a királyoknak is van szeretője.
            </p>
				<p>
               Lassankint másról kezdenek beszélni, senki sem néz rám, mégis ugy
                  érzem, hogy valami hasogatja a mellemet, végleg összeszoritja a torkomat; azt
                  hiszem, ilyen lehet az, mikor valakinek megszakad a szive. Könnyeim egyre folynak,
                  felállok és a harmadik szobában, a nagy diványon zokogok hosszasan.
            </p>
				<p>
               És ettől kezdve egy szót sem ejtek Virágról, még akkor se, ha
                  testvéreim csufolnak vele.
            </p>
				<p>
               Pedig kis életéről, csodálatos haláláról sok mindent kell
                  elmondanom.
            </p>
				<p>
               *
            </p>
				<p>
               A pusztai iskola ingyenfával fütött kályhája pirosraváltan pörkölte a
                  levegőt. Az ebédre hozott fekete kenyér, fokhagymás kolbász, a csizmák, kendők,
                  ködmönök, zsiros kalapok, tintások, nedves palatáblák szaga lengedezett a
                  forróságban és a fekete téli reggelen mély bánattal töltött el, amint fiuk és
                  lányok kórusban, vontatottan mondták fel a kis katekizmust. A Krisztusbajszu
                  tanitó háttal állt mindkét padsornak és jégvirágos ablakon nézett a kopár erdő
                  felé, ahol tavasszal a majális volt.
            </p>
				<p>
               „Mik a négy utolsó dolgok?” - zengték a kérdést a béresgyerekek és
                  nyomban megfeleltek, reája: „A halál, mennyország, pokol és purgatórium, vagy
                  tisztitóhely”.
            </p>
				<p>
               És amig ezeket a végzetes szavakat énekelte negyven fiatal torok,
                  egyszerre csak virágillat lendült felém. Ilyenkor, télközép idején nem virult
                  nálunk virág, csak két faluval arrébb, a vereshaju herceg üvegházában. Nem is
                  hittem az orromnak és képzeletem elszállott a katekizmus igéinek szárnyán a távoli
                  nyár felé, mikor virágok zuhataga volt a kiskert és az üveggömbök ugy fénylettek a
                  rózsafák karóin, mint valami csodás gyümölcsök. Az illat pedig egyre szállt, egyre
                  erősebb lett. Nem mozdultam meg és csak akkor tekintettem jobbra, mikor fojtott
                  hangon suttogni hallottam valakit:
            </p>
				<p>
               - Urfi, urfi...
            </p>
				<p>
               A lányok padsorából egy kis vörös kéz nyult felém és az apró ujjak
                  egy szál ismeretlen virágot szorongattak.
            </p>
				<p>
               - Fogja! - mondta a suttogó hang és erre a parancsszóra két ujjam
                  közé csiptettem a fehér virágot. Megszagoltam és reánéztem a gyermekre, aki adta.
                  Patyolatbőrü, vereshaju kislány volt és a haját befonva, leeresztve viselte, pedig
                  a többi béreslányok kemény buksiján egytől-egyig szoros kontyba csavarták a
                  fonatokat, még ha olyan vékonyra sikerültek is, mint az egér farkincája. Néztem,
                  néztem ezt a gyereket és elcsodálkoztam rajta. Az orrocskája egy kicsit meghajlott
                  és szeplős, a két kis pofája piros, mint a fababáé, az ajka nedvesen csillog, a
                  foga kékesfehér ragyogásu, a szeme meg lila, mint az üvegházi ibolya. Egészben
                  véve nem olyan kis buta, tömpe, mint a többiek itt a pusztán, még a ruhája se
                  parasztos, inkább olyan, mint amilyet a mesterlányok viselnek. Mosolygott és az
                  arca tele volt mozgékonysággal, mintha kéneső szabadult volna ki a gömbjéből. Nem
                  tudtam sokáig a szeme közé nézni. Megszagoltam még egyszer a virágot és vissza
                  akartam adni. A vereshaju mosolyogva intett, hogy nem kell neki. Szünet közben
                  odajött hozzám.
            </p>
				<p>
               - Az urfit hogy hivják? - kérdezte és megigazitotta az
                  ingfodromat.
            </p>
				<p>
               Megmondtam a keresztnevemet, aztán én kérdeztem:
            </p>
				<p>
               - Hát tégedet?
            </p>
				<p>
               - Engem Virágnak, Fehér Virágnak...
            </p>
				<p>
               - Mi az apád?
            </p>
				<p>
               A kislány vállat vont:
            </p>
				<p>
               - Nincs apám... csak az egy édesanyám van, a Fehér Rozál, aki az
                  urfiéknál szolgált.
            </p>
				<p>
               Virág szeliden és halkan beszélt. Elmondta, hogy sokfelé járt az
                  anyjával, meg az anyja nélkül is, egészen egyedül. Pesten is volt, ahol minden ház
                  olyan magas, mint nálunk a templom és a kocsik elé nincsen ló vagy ökör fogva,
                  mégis gyorsan szaladnak. De most itt marad a nénjénél és minden nap eljön az
                  iskolába.
            </p>
				<p>
               - Hát a virágot honnan kaptad?
            </p>
				<p>
               - Édesanyámtól... a városból hozta; mindég van virágja...
            </p>
				<p>
               Egy esztendővel idősebb volt nálam, de még nem tudott irni. Itt is,
                  ott is beadták egy-két hétre az iskolába, de aztán, hogy tovább vándoroltak az
                  édesanyjával, sok mindent látott, hallott, tanult, csak irni nem. Másnap és
                  harmadnap már betüket mutogattam neki, mig a többiek lármáztak és zugtak, mint a
                  méhkas, aztán megfogtam a kezét és vezettem a palavesszőjét. Hagyta, hogy rójjam a
                  betüket helyette, és ha megunta ezt a mesterséget, egy betü lerajzolása közben is
                  fölnézett rám és mosolygott. Ilyenkor mesélni kezdett idegen emberekről, urakról,
                  vasorru bábákról, Pest tündéri csodáiról és ezeket a furcsa dolgokat ugy
                  hallgattam, mint más gyerekek a hétfejü sárkányról szóló történetet. Igy kötöttem
                  barátságot Fehér Virággal.
            </p>
				<p>
               *
            </p>
				<p>
               Egy tavaszias napon, mikor a vizerecskék megeredtek és a hólé vidáman
                  csörgedezett az árkok felé, az egész iskola kisereglett az eresz alá az áldott
                  napocskára. Tapsoltak, ugráltak, kurjongattak a tenyérnyi száraz helyen a
                  parasztgyerekek és azzal is mulattak, hogy a sárba lökdösték egymást. Virág ott
                  állott a közelemben és a nap felé tartotta a tenyerét. A tüző sugarak rózsaszinüen
                  világitották át a kis sovány kezet és a gyerek gyönyörködött a látványban. Aztán
                  egyszerre csak kinyult egy bütykösujju parasztkéz és megragadta a kislány
                  csuklóját. A következő pillanatban Virág kipöndörödött a sárba; rézorru füzős
                  cipője szinte elmerült a pocsolyában. Ott állott megriadva, vékony kis orra vörös
                  volt a hegyén és ibolyaszeme engem keresett. Megdobbant a szivem, mert a többiek
                  kórusban nevettek, vihogtak, egészen boldogan.
            </p>
				<p>
               - Melyik volt az? - kérdeztem és magam is beléptem a pocsolyába.
            </p>
				<p>
               A gyerekek összenéztek, lesütötték a szemüket, aztán a gyávábbak
                  rámutattak egy negyedik osztályos fiura. Kipirulva léptem közelebb:
            </p>
				<p>
               - Hát te miért nem nyughatsz?
            </p>
				<p>
               - Nyughatok én az urfitól, de ez csak zabigyerek...
            </p>
				<p>
               Nem értettem a szó jelentőségét, de láttam, hogy a többiek hangosan
                  kacagnak. Most már egy pillanatig se kételkedtem: nekiugrottam a nálamnál
                  kétszerte nagyobb fiunak és bevágtam a pocsolya közepébe éppen a Virág lábához.
                  Sárosan, véres kutyaszemekkel ugrott föl a kölyök és isten tudja, mi történik
                  velem, ha el nem kiáltja magát valamelyik gyerek, hogy jön a tanitó. Fiuk és
                  lányok hanyatthomlok rohantak a terembe és csöndesen kullogtunk befelé mi is
                  Virággal. Az ajtó előtt megállott a kislány: én is megállottam. Rámnézett
                  ibolyaszemével, de nem szólt egy szót sem, csak megfogta a kezemet és
                  megcsókolta.
            </p>
				<p>
               Nemsokára megint történt valami.
            </p>
				<p>
               A föld felszikkadt és husvét táján, mikor egyszer kisereglettünk az
                  iskolából, vidám fogócskázás kezdődött. Mikor már kifáradt mindenki, elkiáltotta
                  magát egy nagyobb fiu:
            </p>
				<p>
               - Na, most válasszon magának mindenki szeretőt, aztán
                  hazafelé...
            </p>
				<p>
               Megszokott játék volt ez. A fiuk félrevágták a kalapjukat, ahogy a
                  legényektől látták, kézenfogtak egy kis csepühajut és ugy mentek hazafelé párosan.
                  Ilyenkor rendszerint félrehuzódtam sután, esetlenül és egyedül ballagtam a többiek
                  után. Akkor is az udvar szögletébe álltam várakozva, hogy meginduljanak a többiek.
                  Nagytorku kölykök messziről kiáltoztak felém:
            </p>
				<p>
               - Az urfinak nincs szeretője... mán megint magába megy haza!
            </p>
				<p>
               Szégyeltem, hogy csak éppen nekem nincs szeretőm, de nem tudtam
                  rászánni magamat a választásra. Ezuttal azonban mégsem maradtam szégyenben. A kis
                  vereshaju odalépett hozzám, megfogta a kezem és megindultunk. A béresgyerekek
                  elámultak, de aztán hamar megjött a csufolkodó kedvük.
            </p>
				<p>
               - Van mán az urfinak is! - kiáltozták. - Nye, Virág, nye! Olyan, mint
                  az édesanyja! Huzódik az urakhoz!
            </p>
				<p>
               Eleresztettem a vereshaju kezét és a csufolkodók után szaladtam.
                  Hirtelen szétrebbentek, mint a fürjek és csak messziről kiáltozták:
            </p>
				<p>
               - Az urfival nem verekszünk! Hogyisne! Könnyü az urfinak; minden nap
                  hust eszik, meg kávét!
            </p>
				<p>
               Mikor mind elszéledtek, a kislány megint a kezem után nyult. Karunkat
                  lóbálva, szótlanul haladtunk egészen a kertünk aljáig. A nagy diófánál megfordult
                  a vereshaju és visszament: tovább nem mert kisérni, mert apám kint állott a
                  tornácon.
            </p>
				<p>
               Igy lett Virág a szeretőm.
            </p>
				<p>
               *
            </p>
				<p>
               A nevét sohasem ejtettem ki, de mégis ő lett nekem a
                  legkedvesebb.
            </p>
				<p>
               Tavasszal együtt tanultunk, nyáron, egypár boldog, szép nyáron együtt
                  játszottunk. Fára másztunk, verébtojást szedtünk, elbujdostunk a nagy kert
                  rejtettebb részein, házat épitettünk, órákig néztük a kanális napsütötte vizében
                  uszó apró halakat. De nemcsak játszani tudtunk; vidáman ment a lecketanulás is. A
                  katekizmus szörnyü nehéz kérdéseit és feleleteit könnyedén, felváltva fujtuk,
                  ahogy az ágazatok irva voltak.
            </p>
				<p>
               - Mi az anyaszentegyház? - kérdezte Virág és én könnyüszerrel
                  kipöndöritettem a kacskaringós mondatot. Aztán én kérdeztem:
            </p>
				<p>
               - Micsodák az angyalok?
            </p>
				<p>
               - Az angyalok tiszta lelkek, kiknek értelmük és szabad akaratuk van,
                  testük pedig nincsen.
            </p>
				<p>
               Peregtek a lapok és berregett a két gyermekszáj:
            </p>
				<p>
               - Mi történik az ember testével halála után?
            </p>
				<p>
               - Az ember testét halála után eltemetik, hogy ami porból lett, porrá
                  legyen.
            </p>
				<p>
               - Mi a mennyország?
            </p>
				<p>
               - A mennyország kimondhatatlan boldogság helye, hol a jók az istent
                  szinről-szinre látják, és vele örökre egyesülnek.
            </p>
				<p>
               - Melyik a négy utolsó dolog?
            </p>
				<p>
               - A négy utolsó dolog: a halál, az itélet, a pokol, a
                  mennyország.
            </p>
				<p>
               És az almafák meg a körtefák lombjai között lemosolygott ránk a kék
                  ég.
            </p>
				<p>
               Aratáskor kisnyulat hoztak a kaszások meg őzikét, amely a vereshaju
                  herceg erdejéből tévedt az árpatáblába. A béresgyerekek, ha ürgét öntöttek,
                  vércsét fogtak, nekem hozták a zsákmányt. Együtt neveltük, etettük Virággal az
                  egész állatseregletet. A nyulfiak a kezünkből ettek, az őzike utánunk szaladt a
                  kertben, még a vércsét, meg az ürgéket is megmentettük az élet számára. Igaz, hogy
                  nem voltak hálásak a védenceink, mert lassankint mind megszöktek. Előbb a nyulak
                  oldottak kereket, aztán az ürgék, a vércse és utoljára az őzünk is bucsu nélkül
                  távozott. Sokszor gyanakodtam testvéreimre, a hetesre, a kocsisra, de Virág
                  megnyugtatott, hogy isten rendelte igy és jobb az állatoknak is szabadon.
            </p>
				<p>
               Ahogy mult az egyik nyár a másik után, a vereshaju annál különösebb
                  lett. Az orra még jobban meggörbült és vékony lett, hogy szinte átlátszóvá vált,
                  haja szinte a térdhajlásig ért, ibolyaszeme szeliden világitott, mint a tulvilági
                  lámpás, ujjai betegesen megnyultak és bokája ijesztően vékony volt. Mégis ugy
                  futott, mint a szarvas és ugy táncolt a füves kerti utakon, mint a pillangó. Azt
                  is észrevettem, hogy régebbi makrancossága eltünik, mindig szelidebb lesz és a
                  hangja is elhalkul. Ha valami keserüség ért, neki mondtam el, ha szép tervek
                  ébredeztek bennem, csak vele közöltem. Ilyenkor rendszerint megigazitotta az
                  ingfodromat, megsimogatta a hajamat vagy megcsipte az arcomat és halkan mondta,
                  hogy ne busuljak, vagy rejtelmesen azt jegyezte meg, hogy isten rendeléséből még
                  nagy ur lehetek egyszer...
            </p>
				<p>
               Igy éltünk Virággal néhány esztendeig.
            </p>
				<p>
               Azt hittem, hogy örökké igy fog tartani.
            </p>
				<p>
               *
            </p>
				<p>
               Aztán egy télen mégis kimaradt az iskolából.
            </p>
				<p>
               Mondták, hogy hazajött az anyja, de csak meghalni jött haza a
                  pusztára, ahonnan egyszer Pestre ment. Egy kis vászonkofferben hazahozta mindazt,
                  amit bolyongásai közben szerzett, néhány rongyát gyermekére testálta, gyermekét
                  nénjére bizta és elhunyt megtört, de tiszta szivvel. A temetés után találkoztam
                  Virággal; vizet vitt két nagy sajtárral.
            </p>
				<p>
               - Én most egészen árva vagyok - mondta suttogva - isten
                  rendeléséből...
            </p>
				<p>
               Szemeimet könnyek fátyolozták, nem tudtam egy szót se szólni. Álltunk
                  egymással szemben és hallgattunk. Virágot nemsokára hivták elnyujtott hangon, hát
                  felvette a két sajtárt és elment.
            </p>
				<p>
               Ezentul csak messziről láttam, de nem beszéltem vele egészen a
                  következő őszig.
            </p>
				<p>
               Utolsó este voltam otthon, mert másnap indultunk a városba, a
                  beiratkozásra. A ládám tetején ültem, mint a hajós, aki a füszerszámok ismeretlen
                  országa felé indul és büszkén gondoltam arra, hogy most már én is diák leszek.
                  Anyám fátyolos szemmel járkált a nagy házban, aztán egyszer csak a fülemhez
                  hajolt:
            </p>
				<p>
               - Valaki vár odakint fiacskám, - sugta - eredj csak...
            </p>
				<p>
               Virág állott a tornác végében. Oly finom és bájos volt az alakja,
                  hogy alig ismertem rá.
            </p>
				<p>
               - Hallottam, hogy holnap elmegy az urfi...
            </p>
				<p>
               - Igen, - mondtam - a négyessel megyünk.
            </p>
				<p>
               - Azért jöttem, hogy...
            </p>
				<p>
               Nem folytatta tovább, én se tudtam mit mondani. Aztán mégis
                  megkérdeztem:
            </p>
				<p>
               - Te most mit csinálsz?
            </p>
				<p>
               - Sok dolog van, - sóhajtotta - a tehén, a disznók, a
                  gyerekek...
            </p>
				<p>
               Hallgattunk. Jó sokáig álldogáltunk igy, mig végre a béresházak felől
                  elnyujtott kiáltás hallatszott:
            </p>
				<p>
               - Virá-ág gyere má-ár!
            </p>
				<p>
               A vereshaju hirtelen lehajolt, megfogta a kezemet és
                  megcsókolta.
            </p>
				<p>
               Akkor találkoztam vele utoljára.
            </p>
				<p>
               *
            </p>
				<p>
               Néhány hónap futott el és bent a városban elfelejtettem majdnem
                  mindenkit, nemcsak Virágot. Karácsonyra csengős szánon vittek haza. Pompás fagy
                  volt, a hó szinte porzott utánunk. A boldog este örömei és a nyugodt éjszaka mély
                  álma után ünnep első napján az ajándékokkal játszottam egész délelőtt. Mégis,
                  délután lesétáltam a béresgyerekek csuszkálója felé, hogy megmutassam az órámat,
                  keménykalapomat és városi öltözetemet. Három órakor még üres volt a jég és csak
                  négy felé kezdtek szállingózni a gyerekek, valamennyien a falu felől. Ujjongva
                  üdvözöltek, de én hidegen kérdeztem:
            </p>
				<p>
               - Hol jártatok ilyen sokáig?
            </p>
				<p>
               - Temetésen voltunk.
            </p>
				<p>
               - Ki halt meg?
            </p>
				<p>
               - Virág, a Rozál Virágja.
            </p>
				<p>
               - Hát mi baja volt?
            </p>
				<p>
               - Azt senki se tudja, csak meghalt... ugy találták az istállóban. De
                  volt itt valami furcsa dolog is urfi, kérem. Azt mondják, hogy valami csudát tett:
                  a halottas kalyibábul, ahol ki volt teritve, kijárta az utat a havon a sirjáig meg
                  vissza, aztán virágot is találtak a Rozál sirján... Talán boszorkány volt.
            </p>
				<p>
               Aznap este otthon is Virágról és csodatételéről suttogtak.
            </p>
				<p>
               Büszkeségem és vidámságom eltünt ettől kezdve és az egész vakáció
                  alatt nem tudtam aludni, kedvetlenül lézengtem a szobákban. Anyám szép szeme, apám
                  nevető tekintete fürkészve kisérte lépteimet, és egy este a kályha mellett ölébe
                  ültetett anyuska. Megsimogatta a hajamat és sugva mondta:
            </p>
				<p>
               - Nekem megmondhatod kisfiam, fáj valami?
            </p>
				<p>
               Összeszoritottam a fogaimat, nemet intettem a fejemmel.
            </p>
				<p>
               Pedig a szivemet markolászta a fájdalom. Nem tudtam kiejteni a Virág
                  nevét, pedig éjjel és nappal az ő csodáját foglaltam két kis történetbe, ugy amint
                  itt nyomban elmondom.
            </p>
				<p>
               *
            </p>
				<p>
               Hogy került a vereshaju a temetőbe?
            </p>
				<p>
               Ádvent utolsó hetében egy fekete nap fekete hajnalán felkelt Virág,
                  megtisztálkodott, aztán utat sepert a friss havon a pitvarajtótól az istállóig.
                  Kezébe vette a két sajtárt és belépett a zsemlyeszinü tehénhez, amely hátranézett,
                  reáfüggesztette fényes, nagy szemét, ugy üdvözölte. A leány megtapogatta kis
                  tenyerével az állat oldalát, leült a fejőszékre, az egyik sajtárban megmosta a
                  riska tőgyét, meg is törülte és fejni kezdett. A friss tej vékony sugárban szökött
                  ki és szelid illata összevegyült a tehénistálló párás melegségével...
            </p>
				<p>
               Nyolc óra felé járhatott, mikor odabent a házban felébredtek a
                  gyerekek és nyomban sirni kezdtek kenyérért meg tejért. Anyjuk kiállott hát az
                  ajtóba és onnan kiáltozott:
            </p>
				<p>
               - Virá-ág, gyere má-á! Hozd a teje-et!
            </p>
				<p>
               De Virág nem jött, hiába rikoltozott utána a nénje másodszor és
                  harmadszor is. A gyerekek siránkoztak, a parasztasszony megfogta a nyirfaseprüt és
                  elindult nagy dérrel-durral, hogy agyonvágja azt a gyalázatos vereshajut, akárhol
                  találja. Kirántotta az istálló madzagra járó huzóját, hát uramisten, ott feküdt a
                  vereshaju a tehén alatt, kitárt karral, mészfehér arccal. Hiába szólitgatta a
                  nénje, nem mozdult, a zsemlyeszinü állat meg némán, szeliden nézett reája, mintha
                  mondani akarná, hogy nem tudja, mi történt.
            </p>
				<p>
               Hiába dörzsölgették a szomszédasszonyok ecettel, hiába harapdosták a
                  kisujját, Virág nem mozdult. Délfelé eljött a faluból a halottkém, meghallgatta a
                  szivét, megtapogatta, kis zsebbevaló kerek tükröt tartott a szája meg az orra alá,
                  aztán, mint aki jól végezte dolgát, igy szólt:
            </p>
				<p>
               - Ez meghalt... egészen meghalt szegény.
            </p>
				<p>
               Estefelé megmosták az öregasszonyok, tiszta inget adtak rája, el is
                  siratták és kitették a pitvarba, a mángorlóra. Mikor fekete alkonyat szállott a
                  pusztára, hazajött a mángorlón nyugvó leány bátyja is. Az asszony már az ajtóban
                  várta:
            </p>
				<p>
               - Meghalt a Virág.
            </p>
				<p>
               - No, - mondta az öreg béres - tán jobb is igy szegénynek... nem ebbe
                  a világba való volt.
            </p>
				<p>
               Levette a báránybőr sapkáját, keresztet vetett az ajtóban és
                  meghajolt a vizszintesen nyugvó előtt. Imádságot mormolt, megemelte a takarót,
                  aztán odafordult az asszonyhoz:
            </p>
				<p>
               - Hát csak ingben van?
            </p>
				<p>
               - Majd felöltöztetjük.
            </p>
				<p>
               - Adjátok rá azt a fehéret, ami az áldozáskor volt rajta, meg azt a
                  fehér strimflit, meg az anyja cipőjét...
            </p>
				<p>
               - Kár a földbe... jó lenne a mi gyerekünknek is.
            </p>
				<p>
               - Ne káromkodj, - mondta az ember és a nyirfaseprő felé tekintett -
                  holnap hozok koporsót is.
            </p>
				<p>
               Erre aztán előszedte a holmit az asszony és felráncigálta Virágra a
                  fehér batisztruhát, a fehér harisnyát és a piros barkettel bélelt füzős cipőt is.
                  A vereshaju ott feküdt teljes diszben a mángorlón. Éjfél felé besütött a hold fakó
                  arcára, vértelen ajkára és átvilágitott vékony, hajlott orrán.
            </p>
				<p>
               De nem sokáig nyugodhatott igy.
            </p>
				<p>
               Reggel nem mertek kimenni a gyerekek a pitvarba, mert féltek a
                  halottól. Az anyjuk meg siránkozott:
            </p>
				<p>
               - Frászt kapnak ezek a kölykök, ha itt marad még egy éjszakára...
                  Vigyék ki kendtek a halottas kunyhóba! Karácsony napja van, nem jó ilyenkor a
                  halott a házban.
            </p>
				<p>
               Az ember csóválta a fejét, de aztán délben, mikor hazajött az
                  égszinkékre festett koporsóval, meggondolta magát. Átszólitotta a szomszédot,
                  belefektették a vereshajut a puhafaládába, aztán a vállukra billentve megindultak
                  vele. Könnyü volt nagyon, egy ember is elbirta volna, csak a tisztesség okából
                  vitték ketten.
            </p>
				<p>
               Igy haladt Virág utolsó utján, a kert mellett, ahol boldog időket
                  töltött, a kanálison át, amelyben kékeres keskeny lábát mosta, a fák alatt,
                  amelyekről madárfészket szedett.
            </p>
				<p>
               A halottasház fából összetákolt kis kunyhó volt a temetődomb tetején.
                  Oda vitték a kék koporsót és letették középen a deszkapadra. Nem volt zár vagy
                  kilincs az ajtón, hát csak ugy betámasztották egy darab fával, aztán topogva
                  verték le a havat a csizmájukról. Innen szét lehetett látni az egész temetőn, a
                  sirokat és kereszteket takaró hópalást makulátlan fehérségén. Egy kis helyen
                  szakitotta meg a fehérséget egy fekete négyszög. Az egyik paraszt
                  odamutatott:
            </p>
				<p>
               - Az lesz a kis lányé, ugy-e?
            </p>
				<p>
               - Az - felelte az öregebbik. - Pista bácsi megásta már tegnap, hogy
                  ne kelljen az ünnepen dolgozni.
            </p>
				<p>
               Azzal pipára gyujtottak és megindultak hazafelé.
            </p>
				<p>
               *
            </p>
				<p>
               Mi történt azon az éjszakán?
            </p>
				<p>
               Mély kondulással megszólalt az éjféli harang és az erdő alatt, a
                  halottas kunyhóban halk neszelés támadt. Virág kinyitotta a szemét, és mert
                  vaksötét volt minden körülötte, kinyujtotta a kezét. Fölötte valami
                  deszkaalkotmány volt, azt hitte, hogy a mosóteknő borult reája. Felemelte a
                  teknőt, ledobta magáról egészen, aztán felült. Szétnézett, de csak feketeséget
                  látott, hát felkelt ágyából és leszállott a földre. Elindult tapogatózva és a
                  pókhálós deszkafal mentén rátalált az ajtóra. Kettőt-hármat lóditott rajta és a
                  deszkaajtó kifordult. Messziről zugott a harang és kitárult előtte a havas temető
                  képe. Megtörülte a homlokát, körülnézett és igy szólt magában:
            </p>
				<p>
               - Isten rendeléséből a temetőben vagyok...
            </p>
				<p>
               A domb alatt látszott a falu és a templom, amelynek világosságban
                  fényeskedtek az ablakai és távol, ahol a jegenyék kettős sora huzódik, ott fekszik
                  a puszta az uraság házával, a lomha ököristállókkal. A vereshaju tisztán látta,
                  hogy sereglik a nép a templomba; a jegenyés puszta felől is sok apró fekete pont
                  igyekszik éjféli misére. Egyszer ő is volt karácsonyi misén az édesanyjával.
                  Bebugyolálták egy nagykendőbe, ölbekapták, ugy vitték egész uton. És a
                  templomban... milyen gyönyörü volt. Száz gyertya is égett, a pap pedig olyan
                  szépen beszélt a megtért bünösökről, hogy az édesanyja hangosan zokogott.
            </p>
				<p>
               Előbb a falu felé indult a vereshaju, hogy benézhessen az éjféli
                  misére, de aztán eszébe jutott az édesanyja és tétován nézett szét, mert nem tudta
                  biztosan, merre fekszik. Haladt lefelé a domboldalon kis füzek és kopár orgonák
                  meg akácok mellett, nézegette a fehér halmokat, de mind egyforma volt. Lehajolt a
                  fakeresztekhez, sok nevet kibetüzött, a Fehér Rozálét mégsem találta.
                  Tanácstalanul állott a hóban, nézett a fehér holdra, a sziporkázó csillagokra; ott
                  sem volt megirva, hol nyugszik az édesanyja...
            </p>
				<p>
               És ekkor, az egyik bokor mögül egy nyul közeledett feléje. Sánta volt
                  és lehetett vagy három éves, mert pompás, vastag téli bundája volt. Egyenesen
                  odaugrott a vereshaju elé, ránézett fényes szemével, aztán makogni kezdett. Virág
                  hallgatta és ugy vélte, hogy minden szavát érti.
            </p>
				<p>
               - Jó estét, Virág, - mondta a sánta nyul - mit keresel itt?
            </p>
				<p>
               - Az édesanyám sirját...
            </p>
				<p>
               - Oh, az itt van nem messze. Egy kis meggyfa áll a közelében, nagyon
                  jóizü kérge van, éppen az imént rágtam.
            </p>
				<p>
               Elindultak és Virág szeliden megkérdezte:
            </p>
				<p>
               - Hát te honnan ismersz engem?
            </p>
				<p>
               - Én vagyok a Móric, akit együtt neveltetek az urfival; engem
                  eresztettél szabadon tavalyelőtt.
            </p>
				<p>
               A sirhoz értek és a vereshaju susogva imádkozni kezdett.
            </p>
				<p>
               Mikor felnézett, a nyul mellett egy őzike is állott.
            </p>
				<p>
               - Jó estét Virág, - mondotta az őz - miért jöttél ide?
            </p>
				<p>
               - Az édesanyámhoz jöttem látogatóba... minden karácsonykor hazajött
                  hozzám és most én jöttem el. De hát te honnan ismersz?
            </p>
				<p>
               - Én vagyok a Muki, akit együtt neveltetek az urfival; engem
                  eresztettél szabadon tavalyelőtt.
            </p>
				<p>
               Némán álldogáltak a csillagsugáros éjszakában, mig végre az őzike
                  szólalt meg:
            </p>
				<p>
               - Akarsz-e koszorut fonni az édesanyád sirjára? Amott, a keritésen
                  tul, a hercegék kriptájánál egészen szép a hó alatt az örökzöld.
            </p>
				<p>
               Átbujtak a kerités résén, örökzöldet szedtek és mikor visszajöttek, a
                  Fehér Rozál sirja előtt fonták a koszorut.
            </p>
				<p>
               - Igaz, - mondta a nyul - tudod-e még olyan szépen a kis katekizmust,
                  amit mindig ott tanultatok a ketrecemnél?
            </p>
				<p>
               A vereshaju bólintott.
            </p>
				<p>
               - Mi az anyaszentegyház? - kérdezte az őzike és Virág engedelmesen
                  megfelelt.
            </p>
				<p>
               - Micsodák az angyalok? - vette át a szót a sánta nyul és a vereshaju
                  neki is megfelelt.
            </p>
				<p>
               Közben elkészült a koszoru, Virág áhitatosan reátette a keresztre.
                  Hosszasan nézték, hogy jól áll-e, aztán mikor a vereshaju keresztet vetett,
                  megindultak a halottas kunyhó felé. A sánta nyul, ugy látszik, fecsegő természet
                  volt, mert ujból megszólalt, ujból a katekizmusból kérdezett:
            </p>
				<p>
               - Hát azt mondjad meg, hogy melyik a négy utolsó dolog?
            </p>
				<p>
               - A négy utolsó dolog - fujta engedelmesen a leány - a halál, az
                  itélet, a pokol, a mennyország.
            </p>
				<p>
               - Mi a mennyország?
            </p>
				<p>
               - A mennyország kimondhatatlan boldogság helye, hol a tiszta lelkek
                  az istent szinről szinre látják...
            </p>
				<p>
               Odaértek a megásott sirhoz, amelynek mélyére fehér párnát helyezett a
                  hó.
            </p>
				<p>
               - Mi történik az ember testével a halála után? - kérdezte a sánta
                  nyul.
            </p>
				<p>
               - Az ember testét halála után eltemetik, hogy ami porból lett, porrá
                  legyen.
            </p>
				<p>
               Belenéztek mind a hárman a sirba és a vereshaju megkérdezte:
            </p>
				<p>
               - Vajjon kinek ásták?
            </p>
				<p>
               - Neked - felelte az őzike. - Móric hallotta, mikor Pista bácsi azt
                  mondta: ássuk meg hát ennek a kis vereshajunak is.
            </p>
				<p>
               Az ibolyaszemek csodálkozva tekintettek szét. Virág végignézett
                  fehérruhás alakján; észrevette, hogy az egyik csuklójára rózsafüzér van csavarva.
                  Elindult a halottas kunyhó felé, kitárta az ajtót és megtapogatta azt, amit az
                  előbb teknőnek gondolt. Koporsó volt és az oldalán ez a felirás állott:
            </p>
				<p>
               Fehér Virág élt 12 évet.
            </p>
				<p>
               A vereshaju megtapogatta a forgácspárnát, kinézett még egyszer a
                  fekete négyszög felé és szeliden mondta:
            </p>
				<p>
               - Isten rendeléséből meghaltam...
            </p>
				<p>
               A hold betüzött, a hó fehéren világitott és most látni lehetett, hogy
                  a halottas kunyhó földje szemetes, a tetejéről pedig méteres pókhálók lógnak. A
                  sarokban ott állott egy régi, kopott seprü; Virág megfogta és buzgón sepergetni,
                  tisztogatni kezdett.
            </p>
				<p>
               Mikor mindent rendben tudott, szépen visszafeküdt a koporsóba és
                  kezeit összefonván, szeliden lecsukta ibolyaszemét.
            </p>
				<p>
               Odakint változatlanul ragyogtak az égi mécsesek és olyan hideg volt,
                  hogy a fiatal fák törzse meghasadt.
            </p>
				<p>
               *
            </p>
				<p>
               Ettől kezdve sohasem tudtam teljesen feledni Virágot.
            </p>
				<p>
               Diákkoromban, mikor a városi kisasszonyok körül legyeskedtem, mindig
                  eszembe jutott fehér arcocskája, arca pirossága, hajlott orra, ibolyaszeme.
                  Később, első fájdalmas szerelmem idején könnyezni kezdtem a szinházi páholyban,
                  mikor valaki ezt énekelte valami japáni darabban:
            </p>
				<p>
               Mért vagy oly szomoru?
            </p>
				<p>
               És most, hogy olyan fiatalon gazdag, boldog, szerencsés ember vagyok,
                  még mindig nem tudok megbékülni a vereshaju fájdalmas sorsával. A multkor, mikor
                  otthon jártam a kerületemben, ellátogattam a mi kis falunk temetőjébe is. Nem
                  szégyelem bevallani, hogy koszorut, ismeretlen fehér virágból font nagy koszorut
                  vittem magammal. De nem tehettem a vereshaju sirjára, mert nem találtuk a kis
                  halmot, ahol vékony, finom csontjai nyugosznak.
            </p>
				<p>
               - A mult télen sok keresztet vittek el tüzelni, - mondta a sirásó
                  Pista bácsi - akik itt szélrül feküdtek, mind csak ugy maradtak kereszt
                  nélkül.
            </p>
				<p>
               Igy hát egy ismeretlen sirra helyeztük a koszorut.
            </p>
				<p>
               És tegnap, mikor a képviselőházban háromórás beszédet mondtam és
                  percekig tapsoltak, éljeneztek, ismét magam előtt láttam az ibolyaszemeket. Amig
                  felém tolongtak minden oldalról, hogy kezet fogjanak velem és a karzatról ragyogó
                  idegen nők lobogtatták a zsebkendőjüket kipirult arccal, eszembe jutott a
                  vereshaju mondása:
            </p>
				<p>
               - Isten rendeléséből még nagy ur lehet egyszer az urfi...
            </p>
				<p>
               Soha ilyen hálás, megindult szivvel nem gondoltam rá... és ekkor
                  szétnyilt a pártombeliek tömege: a képviselők sorfala között egyenesen felém
                  tartott a vereshaju herceg, a miniszterelnök. Mind a két kezét előre nyujtotta s
                  remegő hangon mondta, hogy habár ellenzéki vagyok, mégis elragadtam a szavaimmal,
                  gratulálni akar. Nem tudom, mit hebeghettem, mert ismerős, de fáradt ibolyaszempár
                  tekintett reám. A miniszterelnök ur petyhüdt arca kétoldalt piros, mint a fababáé,
                  orra hajlott és olyan vékony, hogy szinte keresztül tűz rajta a ferdén hulló
                  napfény. Fájdalmas hullám öntötte el a szivemet: eszembe tolult valami, amire most
                  gondoltam először.
            </p>
				<p>
               Fönt a karzaton édesanyám dióbarna szeme ragyogott nedves fénnyel.
                  Fölszaladtam hozzá és mellette maradtam az ülés végéig. Mikor hazafelé hozott a
                  kocsink, hozzáfordultam:
            </p>
				<p>
               - Emlékszik anyuska arra a szobalányra, aki olyan szépen tudott
                  mesélni?
            </p>
				<p>
               - A Rozálra? Hogyne emlékeznék.
            </p>
				<p>
               - Nem tudja, hová állt be, mikor tőlünk elment?
            </p>
				<p>
               - Ejnye de furcsa vagy, mindig ilyen furcsákat kérdezel... hogy
                  juthat ilyesmi az eszedbe?
            </p>
				<p>
               - Csak ugy véletlenül... hát nem emlékszik?
            </p>
				<p>
               - Hogyne emlékeznék... a vereshaju herceghez ment...
            </p>
				<p>
               Hallgattunk mind a ketten és habár nem vagyok istentagadó, keserü
                  szivvel kérdeztem magamban:
            </p>
				<p>
               - Isten rendeléséből?
            </p>
			</div>
			<div type="chapter">
				<head>
               Nagyon jó vicc!
            </head>
				<p>
               Akkoriban nagyon szorgalmas legény voltam.
            </p>
				<p>
               Hajnalban keltem, kiakasztottam kis madaraim zöld kalitkáit a
                  folyosóra, és amig a biborosfejü tengelicék vidáman próbálgatták ezüsthangjukat,
                  lelkes elszántsággal fujtam kis asztalomnál a leckét meg az ismétlések
                  kifogyhatatlan fejezeteit. De amint a napsugarak átragyogtak a dus hársfák
                  enyhezöld levelein, amint a napfényben aranyló virágok körül megjelentek az első
                  méhek, sokszor abbahagytam a tanulást és könyökömre támaszkodva, semmire se
                  gondolva elmerengtem az ég kékjén, a lombok erezett malakitján. Beszivtam a korai
                  reggel tiszta levegőjét, a hársfák illata szeliden lengett körülöttem, a mély
                  csendességben, kellemes üdeségben könnyünek, boldognak éreztem magamat.
            </p>
				<p>
               Gyakran észre sem vettem ilyenkor, hogy a folyosón megcsattannak a
                  zárak, valaki halkan végiglépked a piros köveken és lépései alatt megrezzen az
                  udvar sok apró, finom kavicsa. Csak akkor riadtam fel, mikor egy különös bántó és
                  mégis bánatos hang rebbentett meg.
            </p>
				<p>
               - Jó reggelt urfi... már megint ilyen korán...
            </p>
				<p>
               Feketeruhás, horgolt és csipkés gallérokba öltözött öregasszony
                  állott előttem. Törékeny, madárcsontu alakját csak inkább sejteni lehetett a ruhák
                  bőséges garmadája alatt és keblén meg hátán nőtt pupja is eltünt a tengernyi
                  fodor, szalag, csipke és bidres-bodros rongy alatt. Vállai közé behuzott nyakán
                  apró madárfej reszketett, parányi szemepárja pedig olyan pontosan és egyszerüen
                  tekintett a világba, mint a karikából és pontból álló szemek, amelyeket a
                  gyermekek rajzolnak.
            </p>
				<p>
               - Mit tanul, - kérdezte - deákul vagy görögül? Az én szegény
                  megboldogult férjem mind a két nyelven értett...
            </p>
				<p>
               A feleletet nem is várta meg, hanem odább sétált a hársfák
                  alatt.
            </p>
				<p>
               Amint vissza-visszatért, észrevettem, hogy mondani akar valamit, de
                  mégis meggondolja magát. Végre aztán odalebegett hozzám:
            </p>
				<p>
               - Milyen pályára készül kisfiam?
            </p>
				<p>
               Elgondolkoztam és olyasvalamit mondtam, hogy nem tudom.
            </p>
				<p>
               - Nem tudja? - ütközött meg - de hiszen ebben a korban már
                  mindenkinek ismerni kell a maga tálentumát. Az én szegény férjem még tizenkét
                  esztendős se volt és elhatározta, hogy fiskális lesz. Hát maga mi szeretne
                  lenni?
            </p>
				<p>
               - Én... - feleltem vontatottan - mindig ilyen szeretnék
                  maradni...
            </p>
				<p>
               A kis fekete madár felnevetett szinpadiasan és keserüen:
            </p>
				<p>
               - Hahaha... lám milyen szerény kis fiu... csak az örök ifjuságot
                  szeretné... de nem ugy van ám kisöcsém, megvénülünk, betegesek leszünk, aztán jön
                  a borzasztó, a legborzalmasabb...
            </p>
				<p>
               Intett a kezével, hogy jobb nem is beszélni róla.
            </p>
				<p>
               Máskor megkockáztattam a kérdést, hogy miért kel ilyen korán. Most ő
                  gondolkozott el, aztán komor arccal mondta:
            </p>
				<p>
               - Mert félek.
            </p>
				<p>
               - Félni tetszik? - álmélkodtam tágranyilt szemmel. - Mitől tetszik
                  félni?
            </p>
				<p>
               - A sötétségtől, meg a haláltól...
            </p>
				<p>
               Elsietett mellőlem az árnyékból és tárt karokkal igyekezett a
                  biztatóan és diadalmasan tüző reggeli napfényre.
            </p>
				<p>
               Általában a napsugarat szerette legjobban. Nádszékét odahuzta az
                  udvar közepére és sokszor kitartott a fülledt nyári hőségben, a déli órák perzselő
                  fehér ragyogásában is. Mozdulatlan volt, mint a napon felejtett fekete ruhacsomó
                  és sokszor csodálkoztam rajta, hogy a vidám verebek miért nem szállnak bodros
                  főkötőjére.
            </p>
				<p>
               Nem látogatta senki, nem volt senkije, hálátlan gyermekei, kedves
                  unokái, régi barátnői vagy csendes öreg barátai se voltak. Még cselédet se
                  tartott, takaritónő járt hozzá, kosztot hordatott, levele nem érkezett, levelet ő
                  se küldött, csak tengette-lengette hasztalan magát, olyan volt, mint a kiszáradt,
                  magányos fácska, amelytől nem vár senki semmit, amelyre nem száll madár, amelyre
                  rá se néznek, amelyet kivágni is elfelednek, amelyet csak a szellő lenget: az is
                  csak megszokásból, szórakozottságból.
            </p>
				<p>
               Ilyen kedves szellő volt az én szelidszavu édesanyám.
            </p>
				<p>
               Enyhe délutánokon, mikor már ferdén hullottak a piros sugarak,
                  odalépett furcsa szomszédunkhoz is és hosszasan elbeszélgetett vele. Igy tudtuk
                  meg, hogy özvegy Furulyánénak hivják. Harmincöt esztendeig élt szegény
                  megboldogult férje mellett, aki egyébként távoli rokona volt, és mégis csak egy
                  félóráig volt a felesége. Ám ne gondoljon senki rosszat, az elhunyt Furulya
                  Keresztély a legnemesebb, legtisztább lelkü férfiak közé tartozott. Harminc
                  esztendős volt, mikor leesett a lóról, eltörte a gerincét és attól kezdve
                  harmincöt éven át nem tudta kezét-lábát mozditani. A szerencsétlenségtől haláláig
                  terjedő harmincöt esztendő alatt hüséges ápolója volt a kis pupos, akit végső
                  órájában, az utolsó kenet utáni percekben nőül vett.
            </p>
				<p>
               Igy hát özvegy volt és mégis hajadon.
            </p>
				<p>
               Az illatos estébe hajló kései délutánokon odaültem én is melléjük egy
                  kis zsámolyra és hallgattam a furcsa beszédeket.
            </p>
				<p>
               - Nincsenek rokonai? - kérdezte anyám csendesen.
            </p>
				<p>
               - Nincsenek... még a szegény uram életében elvégezték
                  mindnyájan...
            </p>
				<p>
               - Meghaltak?
            </p>
				<p>
               A feketeruhás asszonyka összerezzent erre a szóra, aztán igent
                  bólintott.
            </p>
				<p>
               - És a barátnői?
            </p>
				<p>
               - Nem is voltak soha... velem nem akart senki barátkozni, aztán mikor
                  meg szegény boldogult jó férjem mellé kerültem, akkor már nem volt időm
                  barátkozni. Hideg borogatás, meleg fürdő, langyos fürdő, most ezt, most azt...
                  akadt dolgom elég reggeltől estig.
            </p>
				<p>
               Ha csendes estéken kint ültünk a hársfák alatt és mély feketeséggel
                  borult ránk a csillagtalan nyári mennybolt, fázósan összehuzódott az özvegy
                  hajadon és hosszan, fájdalmas vontatottsággal, gyakran sóhajtozott. Bánatos volt,
                  ha a régmult időkről meséltek a nagyok, ha az élet nehéz keresztjéről beszéltek és
                  vigasztalan, szinte segitségért esdő sóhajtozással felelt a gondtalan
                  fecsegésekre, vidáman csilingelő nevetésünkre is.
            </p>
				<p>
               - Talán valami baja van? - fordult feléje anyám gyakorta.
            </p>
				<p>
               - A feketeség, - panaszkodott - a feketeség a mellemre fekszik
                  ilyenkor...
            </p>
				<p>
               Elhallgattunk és a mély feketeség mély csendjében lassankint
                  fel-felsirt árva szive minden fájdalma, gyógyithatatlan szenvedése.
            </p>
				<p>
               - Ó, a feketeség, - sipolta bántó és mégis bánatos hangja - a
                  sötétség minden rosszat eszembe juttat... Egyszer ilyen feketeségben együtt
                  küzdöttünk szegény boldogult férjemmel...
            </p>
				<p>
               - Küzdöttek?
            </p>
				<p>
               - Igen... együtt küzdöttünk a halál ellen... Elfelejtettem
                  petróleumot hozatni, gyertya se volt, csak egy pakli gyufa... Az én szegény férjem
                  mozdulni se tudott, hanem olyan szeme volt, mint a héjának. Hát amint fekszik, én
                  meg mellette ülök, azt mondja csak egyszer: nézd csak, ott jön valaki a sarok
                  felől! Megsercentem a gyufát: senki... De alighogy kilobban a láng, megint azt
                  mondja szegény: nézd csak, most meg a szalón felől jön egyenest... Meggyujtom a
                  gyufát, megint semmi... aztán, hogy sötét lett, megint megszólal az én jó uram...
                  Igy tartott ez, amig ki nem fogyott a gyufa. Mikor már egy szál se volt, én is ugy
                  láttam, mintha mozogni kezdett volna valami hosszu, vékony alak a
                  cseresznyefasifonér mellett. Az én szegény uram felkiáltott: ez a halálasszonya -
                  ne engedd, hogy közelebb jöjjön. Mit csináljak? - kérdem én - nincs több gyufa.
                  Üsd - aszongya - vágd képen! Odasujtok... a halál eltünik. Egy kis idő mulva
                  látom, hogy mégis visszasomfordál. Üsd, - aszongya az én jó uram - vágd kupán!
                  Kupán vágom... elmegy egy percre... megint visszajön. Kólintsd fejbe!...
                  Fejbekólintom... visszajön a földön csuszva. Rugd fel!... Felrugom... már megint
                  itt van a másik oldalon... Igy tartott reggelig... azóta nem birom a feketeséget.
                  A mellemre fekszik... nem birom.
            </p>
				<p>
               Bár nem voltam egészen kisfiu, a hideg borzadály lázát éreztem, a
                  kert felől pedig egy ködös alak gomolygását láttam, mikor felcsendült anyám édes
                  hangja:
            </p>
				<p>
               - Ó istenem, milyen szörnyüségeket beszél nénike... rossz álom volt
                  biztosan az egész.
            </p>
				<p>
               - Bár az lett volna... de nem az volt - felelt a vigasztalan hang és
                  a kis fekete madár felkerekedett, mintha megsértették volna. Elvonult szobáiba,
                  magára zárta az ajtókat, és amig anyám meleg keze hosszasan simogatta rövidre
                  nyirt hajamat, sokáig lehetett hallani, amint a keresztvasakat felrakja, a
                  ravaszzáru lakatokat csattogtatja.
            </p>
				<p>
               De másnap megint ott ült közöttünk. Siránkozott, hogy a takaritónő
                  hanyag, még törülgetni se tud tisztességesen. Anyám megkérdezte, miért nem tart
                  rendes cselédet.
            </p>
				<p>
               - Cselédet? Minden cseléd gyilkos... biztosan megfojtana... Igy mégis
                  jobb. Az ember bezárkózik, hát egyedül van... nem kell félni az emberektől, csak
                  attól a borzalmastól... Hanem az ellen is itt a villany és az ember nem hagyja
                  magát...
            </p>
				<p>
               - Nem hagyja magát?
            </p>
				<p>
               - Nem bizony... aki nem akar meghalni, azon nem fog a hatalma. Ha
                  látom, hogy jön, mindig csak azt mondom magamban: nem, nem akarod! Ha még közelebb
                  jön, fejbekólintom. Ha az se használ, kiáltani fogok, olyan erősen, de olyan
                  irtóztató erősen, hogy attól... elkotródik...
            </p>
				<p>
               És a csendes estébe belesivitott hátborzongató hangja:
            </p>
				<p>
               - Nem akarom! Nem akarom!
            </p>
				<p>
               A fekete kert elfakitva huhogta vissza:
            </p>
				<p>
               - Nem akarom!... karom... karom...
            </p>
				<p>
               A sötét estéket holdsugáros éjszakák váltották fel nemsokára és a
                  pupos fekete madár hiába kerülgette a szörnyüséges szavakat, a halált és a
                  feketeséget, mindenki másról beszélt és a lányok a tejfehér égre nézve, halkan
                  dudolgattak...
            </p>
				<p>
               Ezekben a napokban azután történt valami, ami teljesen elfoglalt,
                  elragadott: egy messzi városból megjött a bátyám. Az idősebb iránti tisztelet, a
                  barátság és szeretet érzelmeivel közeledtem feléje, mert egy esztendei távollét
                  után mégis idegennek tünt egy kicsit. Már nagyobb diák volt és talán éppen a
                  negyediket végezte el. Az első időkben fölényesen játszotta a nagy diákot, de
                  egypár délutáni labdázás után összemelegedtünk.
            </p>
				<p>
               Egy este, megejtően szép juliusi este volt, vacsorát rendezett anyám
                  a távolból jött fiu tiszteletére. Sokan voltunk, nagyobbrészt fiuk meg kislányok
                  és majdnem tizenkét óráig nevetgéltünk, táncoltunk, énekeltünk. Akkor azután
                  eljöttek a papák, mamák és hazavitték a vendégsereget.
            </p>
				<p>
               Anyám megcsókolt bennünket, aztán szépen bevonultunk szélről fekvő
                  kis szobánkba. Amint beértünk, egymásra néztünk és nevetni kezdtünk. Nem volt
                  semmi okunk a szomoruságra, ám az ilyen késői órában felesleges vidámságra se. De
                  ez ugylátszik, egyike volt azoknak a furcsa pillanatoknak, amikor ki szokott
                  csattanni az egészséges gyermekszivből az élet ujjongása. Vetkőzni kezdtünk...
                  egymásra néztünk: megint elnevettük magunkat.
            </p>
				<p>
               - Maga se álmos? - kérdezte a bátyám és a cipőjét füzte ki.
            </p>
				<p>
               - Egy cseppet se! - feleltem vidáman és belenevettem a hálóingembe -
                  egy picurkát se.
            </p>
				<p>
               - Egy picurkát se - ismételte Bandi pukkadozva - van nekünk egy
                  tanárunk, azt ugy hivják, hogy picurka... mert olyan kicsi, mint egy egér és ugy
                  illegeti magát, mint egy... egy picurka... szóval nagyszerüen talál rája, hogy
                  picurka...
            </p>
				<p>
               Nevettünk mind a ketten, fojtott hangon, hogy ne hallják a másik
                  szobában, meg a harmadikban, ahol anyám imádkozott. Hanem a vidámságnak nem ártott
                  ez a fojtogatás. Nyakunkon kidagadtak az erek, arcunk elvörösödött, aztán hirtelen
                  elfujtuk a gyertyát és beugrottunk a kettős ágyba. Sokáig nevettünk igy
                  pukkadozva, mig egyszer csak valami messziről jött hangot nem hallottam.
            </p>
				<p>
               Kidugtam a fejem a paplan alól: a felső ablakon beragyogtak a
                  csillagok és az éj csodás csendjében tisztán hallottam, amint a szabóék
                  fürjecskéje pitypalattyolt.
            </p>
				<p>
               - Pszt! - mondtam a bátyám paplana alá - Anyuska szólt!
            </p>
				<p>
               - Képzelődöl - sugta Bandi - picurkám képzelődöl!
            </p>
				<p>
               A nevetés megint kirobbant belőlem. Csak nagynehezen tudtam
                  lecsillapodni, a párnát rágtam, mikor mégegyszer hallottam az iménti hangot... De
                  magamhoz se térhettem, Bandi megrugott a paplan alatt és odasugta:
            </p>
				<p>
               - Picu-urka!
            </p>
				<p>
               Görcsökben fetrengtünk mind a ketten. Egy-egy pillanatra némán rázott
                  a nevetés, de aztán kipukkadt, kiböffent belőlünk az egészséges röhögés. Egy
                  negyedóráig tarthatott ez a vidámság, mikor a középső szobában megszólalt a hugom
                  siránkozó szőke hangocskája:
            </p>
				<p>
               - Anyám, én nem tudok aludni... a fiuk mindig nevetnek.
            </p>
				<p>
               Elcsendesedtem és szóltam a bátyámnak, hogy most már jó lesz
                  hallgatni.
            </p>
				<p>
               - Ugyan - mondta fölényesen - ez csak irigyel bennünket, azért
                  sipog!
            </p>
				<p>
               Most mintha ismét hallottam volna valamit, a sikoltáshoz hasonlót.
                  Csak egy pillanat feléig gondolkozhattam rajta, mert a harmadik szobából
                  megcsendült édesanyám szelid hangja is.
            </p>
				<p>
               - Gyerekek, gyerekek! aludjatok már! hagyjátok békén azt a
                  kislányt!
            </p>
				<p>
               Már igazán elérkezett az alvás ideje, de mi ketten, a kis szoba
                  kettős ágyában ezer pengőért se tudtuk lehunyni a szemünket. Sátort csináltunk a
                  két paplanból és az alatt beszélgettünk.
            </p>
				<p>
               - Te! - suttogta Bandi bátyám - aztán Picurkának mindig tintás a
                  keze. Hát egyszer bejön, aztán a Tulcsik, az a nagy bitang, azt mondja neki:
                  bocsánat, tanár ur kérem, nagyon tintásnak tetszik lenni a kezének, kérem szépen.
                  Picurka azt mondja: igen, köszönöm, leülhet! - azzal keresi a zsebkendőjét, de nem
                  találja, nincs neki zsebkendője...
            </p>
				<p>
               A paplanon át, a bátyám suttogásán át is hallani véltem valami
                  messziről jövő, furcsa sipolást, kukorikolást, vagy kurjantáshoz hasonlót.
            </p>
				<p>
               - Pszt, - sugtam - nem hallod?
            </p>
				<p>
               - Mán megint képzelődöl, - suttogta Bandi - ha mindig félbeszakitsz,
                  nem mondom tovább... Hát szóval Picurkának nem volt zsebkendője. Erre föláll
                  Tulcsik, aszongya: bocsánat, tanár ur kérem, otthon tetszett felejteni a
                  zsebkendőjét, kérem szépen, tessék! az enyimért ugy se kár. Azzal odaadja a
                  zsebkendőjét, amibe beleöntött egy félüveg pirostintát. Köszönöm, - mondja Picurka
                  - elveszi a zsebkendőt, beletörüli a kezit, oda se néz, visszaadja. Hát mikor
                  lapozni kezdi az osztálykönyvet, ránéz a kezire, elcsodálkozik, aszongya: én nem
                  irtam pirostintával, mégis milyen piros vagyok...
            </p>
				<p>
               E pillanatban megint hallottam a kurjantást. Talán nem is kurjantás
                  volt, hanem sikoltás, hátborzongató sikoltás, vagy ilyesvalami... De most már nem
                  mertem szólni, különben is uj história kezdődött.
            </p>
				<p>
               - Hát egyszer, - suttogta pukkadozva Bandi - egyszer meg hogy járt
                  Picurka? Egy fiu rosszul lett, aztán jelentkezik, hogy ki akar menni. Picurka
                  odamegy, mert különben nagyon jó ember, aszongya: na, fiacskám, nagyon sápadt
                  vagy, na, fiacskám, mi bajod, kisfiam? A fiu egy szót se szól, csak ki akar menni,
                  de Picurka nem engedi, aszongya: tán valamid fáj, fiacskám? valami bajod van?
                  Azzal csak nem engedi, de még a homlokára is teszi a kezét, aszongya: na, ki vele,
                  fiacskám! Hát a fiunak se kellett több, kiadta a reggelijét...
            </p>
				<p>
               Gurultunk a paplansátor alatt mind a ketten és két kézzel tömtük
                  orrunkat, szánkat, nehogy kicsattanjon belőlünk a harsány kacagás...
            </p>
				<p>
               És ekkor, most már félreérthetetlenül sivitott valahonnan egy véresre
                  gyötört hang, egy iszonyatos, nem is emberi kiáltás, amelyhez hasonlót csak akkor
                  hallottam, mikor a kandisznók a szemem láttára tépték szét kedves kis fehér
                  kutyámat.
            </p>
				<p>
               Dermedve vártam, hogy most már mégis megszólal Bandi is, de
                  változatlan vidámsággal nevetett és szinte megfult a fojtogató jókedvtől. A
                  torkomon volt valami, a nyelvem mégis mást mondott:
            </p>
				<p>
               - Nahát, - suttogtam - ez jó vicc! Nagyon jó vicc!
            </p>
				<p>
               Fáradtak voltunk mind a ketten a sok nevetéstől, hát jóéccakát
                  kivántunk egymásnak.
            </p>
				<p>
               - Szervusz! - mondta Bandi és hátat forditott. - Holnap kirándulunk a
                  nagyerdőbe.
            </p>
				<p>
               - Szervusz! - köszöntem vissza. - Majd megmutatom, merre vannak a
                  hőscincérek!
            </p>
				<p>
               A csillagok halványabban ragyogtak, a felső nyitott ablakon át
                  illatos levegő áramlott be, valahonnan messziről egy mulató társaság bőgőjének
                  egyforma zümmögése ringatott álomba és a nyári éj magasztos csendességében tisztán
                  hallottam még elszenderülés közben is, mint ver a szabóék fürjecskéje.
            </p>
				<p>
               Másnap kiránduláson voltunk és harmadnap... harmadnap délelőtt
                  hivatalos emberek jelentek meg a folyosónkon. Egy félelmetesen izmos lakatoslegény
                  feszegette özvegy Furulyáné ajtózárait és az egyik hivatalos ur odafordult a
                  takaritónőhöz:
            </p>
				<p>
               - Hát már máskor is megtörtént, hogy nem nyitotta ki az ajtót?
            </p>
				<p>
               - Igenis kérem alássan, volt ugy a télen, hogy egy napig nem engedett
                  be senkit, de két napig még soha...
            </p>
				<p>
               A zárak egymásután hullottak le, de csak nagynehezen lehetett a sok
                  vaspánttól bejutni az előszobába. A nagy hálószoba ajtajánál megismétlődött ez a
                  munka. Végre mégis kitárult az ajtó. Fülledt, fojtó levegő tódult ki a tágas
                  szobából és az egész társaság visszahőkölt. Minden ablak gondosan elzárva, a külső
                  fény egy hasadékon át se hatolhat be és mégis ragyogó fényesség árad: a soklángu
                  csillár minden körtéje ég, isten tudja mióta...
            </p>
				<p>
               Középen a megvetett, dagadó fehér ágy üresen áll, a szobában
                  meglehetős rendetlenség, a tükör bezuzva, egy csomó orvosságosüveg feldöntve, a
                  ruhakefe, piszkálóvas a földön, mintha valaki dobálódzott volna. Hanem az
                  öregasszonynak semmi nyoma. Nézik az ágyakat, a fotelek mögött, a kályhasarokban,
                  a szekrényekben, betörik a másik szoba ajtaját, sehol sincsen...
            </p>
				<p>
               Ott állok az ajtóban és keresem én is: hová tünhetett. Aztán
                  kinyujtom vékony karomat, halotthalaványan, éles gyerekhangon mondom:
            </p>
				<p>
               - Ott! Ott van, ni!
            </p>
				<p>
               Mindnyájan odanéznek. Ott fekszik a kis nyomorult a magas szekrény
                  tetején, a szekrényen, amely a mi közös falunkhoz van támasztva és egy arasznyira
                  sincs a mi kis szobánk kettős ágyától. Miféle szörnyüséges rémület, a
                  halálveszedelem minő irtózatos ereje röpitette fel oda, senki se tudja, csak én
                  gondolom. Ott fekszik, mint egy fekete kanári, teljesen felöltözve ezernyi fekete
                  bodor között. Háta a fal felé, meredt szeme felénk. És két karját kitárja, mintha
                  még most is képen akarna nyesni valakit száraz ökleivel... valakit fejbekólintani,
                  tarkón vágni, kupán hüppenteni.
            </p>
				<p>
               Az egyik ur székre állott, megtapintotta:
            </p>
				<p>
               - Persze - mondta - igaza van a takaritónőnek: ez már tegnapelőtt
                  éjjel elvégezte...
            </p>
				<p>
               Egykedvüen nézegettek egymásra, nagy ivpapirokat teregettek ki: senki
                  se gondolt semmire, csak én számitottam visszafelé az időt dermedt szivvel. Mikor
                  történt ez a szörnyüség - kérdeztem magamtól - mikor fojtotta meg itt a nappali
                  világosságban a sötétség. És a hidegláz rázott, amint megfeleltem, hogy akkor...
                  akkor mikor azt suttogtam:
            </p>
				<p>
               - Nahát, ez jó vicc! Nagyon jó vicc!
            </p>
			</div>
			<div type="chapter">
				<head>
               Fekete gyémántok.
            </head>
				<p>
               A nyulfarknyi utca, ahol valaha álmodozva néztem a barna háztetők
                  keskeny résein át a kék égre, az égen futó, selymes fehér felhőkre, tulajdonképen
                  zsákutca volt. A házak tövében dus, zöld moha nőtt és az utca közepén, a szennyes
                  kövek között megszorult földecskékből karcsu, nyilegyenes füszálak törekedtek a
                  napsugaras ég felé. Kocsi nem járt sohasem itt, mert az apró házak a kálvária zöld
                  dombja felé igyekeztek. Ez volt a legcsendesebb utca a csendes városkában és itt
                  lakott velünk szemben a karnagy ur. Egy csöpp és halványzöldre festett emeletes
                  házacskában. Tavasztól őszig mindig nyitva voltak a fehérkeretes, apró ablakok és
                  ilyenkor a cserepes virágok egész serege viritott a párkányokon. A nyitott
                  ablakokon át pedig zongoraiskolák egyforma hangjai peregtek a tiszta és üde
                  levegőbe. Néha finom és gyermekies női hangok csendültek, szerény skálák
                  zengedeztek és ilyenkor a zongora busan, merengve bandukolt a leánykák torkából
                  fakadó ének után. Mert, hogy el ne felejtsem, a karnagy ur tanitotta a kisvárosban
                  a fiukat és leányokat zenélni, énekelni. Ezek a kisleányok és fiuk hordták neki a
                  sok cserepes virágot és télen is ők gondoskodtak, hogy el ne fagyjon a jácint
                  hagymája meg a fikusz szép viaszkos zöld levele. Este néha sötétségben maradtak a
                  kis ház ablakai és ilyenkor mélán ültek az emberek a házak előtt, meg a kis
                  udvarokon, a leánderfák alatt. A nagyutca felé égett csak egy-egy petróleumlámpa
                  libegő lángja, azonkivül teljes sötétség ült a házakra. Mély és vak sötétség,
                  amely, ugy képzeltem, az égig ér és ránehezedik a hegyes tetőkre. Ilyenkor
                  fájdalmasan zokogott egy árva hegedü hangja és csak néha sirt fel hangosabban,
                  mint egy madár, amely az őszi ég alatt kiált. Emlékszem reája, hogy mi,
                  máskülönben csendes gyermekek, szerettünk volna szabadulni a fekete esték
                  mozdulatlan szomoruságától és megpróbáltunk egypárszor fogócskát játszani az utca
                  közepén. De a házak előtt üldögélők reánk szóltak:
            </p>
				<p>
               - Pszt! Pszt! - suttogták fojtott hangon, - most nem szabad. A
                  karnagy ur játszik.
            </p>
				<p>
               De csak esténkint volt ilyen nagy becsülete a karnagy urnak. Ha
                  délelőttönkint, a fényes napsütésben végigsétált a nagyutcán, még az én
                  szülővárosom szerény lakói is megmosolyogták. Az öregebb nénikék is összesugtak,
                  ha finom mosollyal megemelte előttük szürke cilinderét:
            </p>
				<p>
               - Ah, - mondták derüsen, kék szemeikkel nevetve, - Pázsit ur még
                  mindig kék gérokkban jár...
            </p>
				<p>
               Pedig nekik lett volna legkevesebb joguk a gunyolódásra, mert a
                  karnagy ur megmaradt a harminc év előtti divatnál. Dus, fehér nyakkendőjét, szük
                  nadrágját és vadgalambszinü kamásniját mindig megcsodáltam. De mégis a legfurcsább
                  volt a borotvált arca, keskeny, vértelen ajka és világoskék, nagy pápaszeme, amely
                  mögött szeliden uszkált egy apró, szomoru szempár. Méla és álmodozó léptekkel
                  haladt az utcán Pázsit karnagy ur. De ha ismerőssel találkozott elevenen és
                  kedvesen üdvözölte, a hölgyeket pedig apró, fehér és piros promenclival szokta
                  megkinálni. A karnagy ur nőtlen ember volt, de akadtak olyanok, akik emlékeztek
                  még a feleségére. Suttogva sok rosszat beszéltek erről az asszonyról.
            </p>
				<p>
               - Ah, - mesélte egyszer uzsonnánál az öreg telekkönyvvezető, - a
                  legszebb asszony volt. Emlékszem reája, hogy az arca ugy virult, mint az
                  őszibarack. A haja ébenfekete és a szeme szomoru és dióbarna volt.
            </p>
				<p>
               Némi meghatottság remegett a telekkönyvvezető hangjában, mintha
                  valaha őt is megbabonázták volna ezek a szemek. De a keresztanyám sietett
                  hamarosan kiábránditani.
            </p>
				<p>
               - Szép volt, de az ördögé volt a szépsége. Oh, még ma is pirulok, ha
                  rágondolok, hogy három férfi is udvarolt neki...
            </p>
				<p>
               - És aztán a negyedikkel szökött meg... - vágta valaki közbe
                  élesen.
            </p>
				<p>
               Az édesanyám szájára illesztette fehér kezét és intett a társaságnak,
                  hogy gyermek is van a szobában. Elhallgattak mindnyájan, de később mindent
                  megtudtam. Hogy a leggyönyörübb asszony volt a karnagyné és kincs volt a torkában.
                  Ugy énekelt, mint egy angyal. Pázsit karnagy ur minden igyekezetét belefektette a
                  nemes célba, hogy nagy énekesnőt neveljen belőle. De egyszer csak üresen találta a
                  csendes otthont: az asszony elutazott. Elment örökre egy szinésszel és primadonna
                  lett. Hogy hol járt, mi lett belőle, senki sem tudta, csak annyi jutott el a
                  kisvárosba a sorsáról, hogy boldogtalan.
            </p>
				<p>
               - Részeges az ura, - mesélték az öreg hölgyek, akik valaha
                  vetélytársai voltak, - megveri minden nap... Néha kétszer is.
            </p>
				<p>
               Pázsit karnagy ur nem beszélt senkivel sem erről a témáról és egy
                  hangot sem szólt a felesége dolgairól, attól a pillanattól kezdve, hogy egyedül
                  hagyta a mélahangu hegedüvel és a kék kristálytalpakon álló zongorával.
            </p>
				<p>
               - Az arcképét is kidobta a szobájából, minden ruháját elégette, -
                  mondta az öreg telekkönyvvezető, aki a legmelegebb részvéttel viseltetett iránta,
                  - ugy szenved és tür némán, vérző szivvel, mint egy hős.
            </p>
				<p>
               A karnagy ur pedig egyre fényesebbre, tisztábbra kefélte kék
                  gérokkját és egy hőshöz illő türelemmel oktatta a botfülü gyermekeket. Egy utcai
                  beszélgetés alkalmával szépen megmagyarázta, hogy a leánygyermekeket sok-sok
                  szeretettel kell körülvenni. Melengetni és dédelgetni szükséges őket, hogy
                  megerősödjenek a szeretetben, hiszen később ugyis annyi könny és csábitás vár
                  reájuk. Anyám csendesen bólogatva hallgatta a magyarázatot és mikor elváltunk,
                  könnyes szemmel mondta nekem:
            </p>
				<p>
               - Pázsit ur nagyon finom ember.
            </p>
				<p>
               Akkoriban, mikor én még félénken, de kiváncsi szemekkel kezdtem
                  belenézni a világba, volt a karnagy urnak egy kitünő tanitványa, bizonyos
                  Abelánszky Katinka. Karcsu és törékeny alakját sokszor megcsodálták a nagyobb
                  fiatalemberek és sokszor hallottam, hogy remegő hangon megdicsérték.
            </p>
				<p>
               - Kincs van a torkában, - mondta Józsa Pista, aki egyszer később
                  kiment a Hajnalos-erdőbe és sohasem jött vissza többé - és a dereka olyan, mint a
                  nádszál. A haja szinte már nem is fekete, hanem kék és az arca olyan, mint a
                  halványrózsaszinre érett őszibarack.
            </p>
				<p>
               Én magam, amint visszaemlékezem reája, a szemét csodáltam mindig.
                  Sokszor lehajolt hozzám és ilyenkor azt gondoltam, hogy ezek a dióbarna nagy
                  szemek simogatni tudják az ember arcát, szivét. Pázsit ur őt tanitotta a legtöbb
                  ambicióval, a kék szemüvege mögött hirtelen megvillant a szeme, mikor
                  dicsérte:
            </p>
				<p>
               - Gyémánt, valóságos ritkaság... Tünemény... gyémánt...
            </p>
				<p>
               Egy délután a vasuti állomás csöpp, sárga épülete mellett
                  játszottunk, mikor arra jött Abelánszky Katinka. Megállott, lehajolt hozzám és
                  könnyes szemmel megcsókolt. Azután többé sohasem láttam. Akkor egypár napon át
                  csöndes volt esténkint az utcánk: a karnagy ur nem játszott. Harmadnapra azonban
                  már zokogott az árva hegedü és belemarkolt a szivembe. Tisztán emlékszem reá, hogy
                  anyám könnyezett és ezt mondta:
            </p>
				<p>
               - Szaladj át, fiacskám, a karnagy urhoz. Mondd meg neki, hogy
                  szivesen látjuk vacsorára.
            </p>
				<p>
               Az apám helyeslőleg intett, azután utánam szólt még:
            </p>
				<p>
               - Mondd meg, hogy uborkasaláta van a kacsához!
            </p>
				<p>
               A kis falépcső nyikorgott a lépéseim alatt, mikor az emeletre
                  igyekeztem. Hirtelen elhallgatott a csöndben a hegedü és a karnagy ur halkan
                  kérdezte:
            </p>
				<p>
               - Jár itt valaki?
            </p>
				<p>
               Gyufát gyujtott és ekkor láttam, hogy könnyek ragyognak a szemében.
                  Még sohasem sirt előttem férfi és abban a hitben éltem eddig az estéig, hogy a
                  könnyeket a gyermekek számára találták ki és később elapadnak a szemekből
                  kicsorduló gyémántok. Azóta megtanultam, hogy Pázsit karnagy urnak mindnyájan
                  rokonai vagyunk, csak elrejtjük a gyermekek előtt a könnyeinket. De akkor alig
                  tudtam szóhoz jutni a meglepetéstől és tekintetem szégyenkezve siklott a kék kabát
                  rézgombjaira. Elmondtam az üzenetet és ekkor észrevettem, hogy gyászszalag van a
                  karnagy ur karján. Pázsit ur némán rázta a fejét:
            </p>
				<p>
               - Köszönöm - mondta - fiacskám, ma lehetetlen...
            </p>
				<p>
               - De uborkasaláta van a kacsához...
            </p>
				<p>
               - Köszönöm, köszönöm, még akkor sem...
            </p>
				<p>
               Otthon elmondtam mindent, amit láttam. Hogy sirt és gyászszalagot
                  visel a kabátja ujján. Édesanyám szomoruan intett az apám felé:
            </p>
				<p>
               - Mikor a felesége elutazott, akkor is igy tett...
            </p>
				<p>
               Később azután sokat hallottam Abelánszky Katinka szinésznőről, de már
                  akkor régen elfelejtették ezt a leányt a városunkban. Pázsit urnak uj tanitványai
                  érkeztek és megint akadt egy dióbarnaszemü, feketehaju gyermek, akinek kincs volt
                  a torkában, aki gyönyörüen énekelt. A karnagy ur reggeltől délig a zongora mellett
                  ült és a Tipolczy Böske skáláit ellenőrizte. Csiszolta és fejlesztette ezt a
                  hangot, amely zengve és szivet remegtetően szállott a kis utcából a sarok felé,
                  ahol délben a város ifjai szoktak állani. Szelid és szomoru volt ez a gyermek is
                  és amint nőtt, fejlődött, akadt még egy Józsa, a Pistának az öccse, aki egy
                  fájdalmas tavaszi estén kisétált a Hajnalos-erdőbe és többé nem is jött
                  vissza.
            </p>
				<p>
               Ekkor már elszakadtam a kis utcától, amelynek apró házai alázatosan
                  emelkednek a Kálvária felé. Egy nagy városban voltam diák és csak a nagy
                  vakációkra jártam haza. Három vagy négy évvel azután, hogy Abelánszky Katinka
                  elment a mi kis városunkból, egy ilyen vakáció alkalmával értesültem a szomoru
                  hirről, hogy a feketehaju, barnaszemü Tipolczy Böske sem jár már az utcánkba.
                  Valakivel elutazott ő is, és azóta nyoma veszett.
            </p>
				<p>
               Még egy kitünő tanitványa akadt Pázsit urnak. Ez is, óh, ez is nagy,
                  meleg szemekkel nézett az emberre és a lány fekete haját laza kontyban viselte.
                  Akkor már nagyobb diák voltam és magam is kiállottam a nagy utca sarkára, ha Kende
                  Blanka énekelt. Csodáltuk, dicsértük ezt a leányt és én sokszor idéztem az öreg
                  telekkönyvvezető szavait:
            </p>
				<p>
               - Mint az őszibarack, - mondtam csendesen, - olyan az arca.
            </p>
				<p>
               Egyszer, augusztus végén, ki akartam menni én is a Hajnalos-erdőbe,
                  de az édesanyám elkisért a kis utca sarkáig, megölelt és akkor már nem tudtam
                  elválni tőle. Mire visszajöttem, a másik esztendőben már beláttam, hogy hiába
                  sétáltam volna ki a csöndes erdőbe. Kende Blanka már nem volt odahaza. Pázsit
                  urnak a hegedüje elbágyadva zokogta a száz év előtti szonátákat és akkor este,
                  mikor megtudtam, hogy ez a harmadik fekete gyémánt is szinpadon mutogatja magát,
                  együtt éreztem a hegedüvel és a karnagy urral.
            </p>
				<p>
               Ekkor már nem volt maradása a város zenetanitójának. Az emberek
                  nagyon is nyiltan mosolyogtak a szemébe és a szülők nem adták hozzája énekleckékre
                  a dióbarnaszemü, feketehaju leányokat. Pázsit ur szépen és csöndesen távozott, még
                  a lenge pacsuli-illatot is elvitte magával, ami akkor lebegett utána, mikor az
                  utcára kilépett. A kis emeletes házba uj és vidám zenetanár került, aki esténkint
                  ujabb keletü és szemérmetlen kuplékkal szentségtelenitette meg a kis utca nyári
                  csendjét. A sors végleg elszakitott a kis várostól és elfelejtettem Pázsit urat,
                  mikor egyszer véletlenül találkoztam vele.
            </p>
				<p>
               A kis utcára csak ugy emlékeztem, mint egy szelid és
                  visszahozhatatlan Andersen-mesére. A nagy-nagy város zajos és türelmetlen népe
                  között morzsoltam napjaimat, amikor egyszer csak elébem lépett Pázsit ur. Óh, hogy
                  megrokkant szegény. Galambősz haja a füle mögé csavarodott, a kék gérokk egy
                  kicsit petyhüdten fityegett a vállán, csak a kék szemüveg szelid csillogása volt a
                  régi. De bocsánatot kérek, még valaki más is a régi volt. Mikor üdvözöltem, egy
                  dióbarnaszemü, nyulánk fekete leánykát hagyott a háta mögött. Intett neki, hogy
                  azonnal jön, azután hozzám lépett.
            </p>
				<p>
               - Oh, uram, - rebegte öreges hangon, - milyen nagy öröm az én
                  számomra. Milyen kedves gyermek volt. És az édes mamája? Ő reá gondolok a legtöbb
                  tisztelettel. Hogy van?
            </p>
				<p>
               - Szegény anyám - mondtam neki elérzékenyedve, - többször emlegette
                  önt, mielőtt...
            </p>
				<p>
               - Hát eltemették?
            </p>
				<p>
               - Igen...
            </p>
				<p>
               - Ah, tisztelt uram, - ragadta meg a kezemet, - ő volt a legtisztább
                  és legszentebb nő. A haló porát szét kellett vón szórni, hogy minden lánynak
                  jusson belőle egy parányi...
            </p>
				<p>
               Lenézett a földre és sóhajtott:
            </p>
				<p>
               - Higyje el, uram, hogy nem érdemes... nem érdemes, ha én mondom,
                  elhiheti... Csak hálátlanság, csalódás... ami az emberre vár.
            </p>
				<p>
               Egy kis szünet után megkérdeztem:
            </p>
				<p>
               - Vannak-e tanitványai?
            </p>
				<p>
               - Akadt egynéhány. Tudja, nagyobbrészt szőkék. De a szőkéknek nincs
                  olyan kristályos hangja, mint a barnáknak. Ah, ha egyszer egy barna leánynak
                  szopránja van... Azóta volt egy-két barna tanitványom is... de higyje el, uram,
                  nem érdemes.
            </p>
				<p>
               Azután hátramutatott a sarkon álló leányra:
            </p>
				<p>
               - Azt hiszem mégis, hogy ez az igazi. Tudja, kék szeme van és fekete
                  haja... a hangja pedig tünemény. Igazi gyémánt... valóságos gyémánt.
            </p>
				<p>
               - Az arca, mint a piruló őszibarack, - jegyeztem meg magamban és
                  hirtelen ránéztem a leányra.
            </p>
				<p>
               Ebben a pillanatban egy fiatalember haladt el mellettünk: a kékszemü,
                  feketehaju leány szeme fölragyogott.
            </p>
				<p>
               Elváltunk. Egy félesztendeig megint nem láttam a karnagy urat. Aztán
                  egy este mégis találkoztam vele.
            </p>
				<p>
               - Pázsit ur, - üdvözöltem, - hová megy?
            </p>
				<p>
               Egyedül haladt és összetörve. Föl sem nézett reám, hanem levágta ősz
                  fejét a mellére és tovahaladt. Utána néztem: gyászszalagot viselt a kabátja
                  ujján.
            </p>
				<p>
               És habár nem is felelt a kérdésemre, mégis tudtam, hogy hova megy:
                  keresi az igazi gyémántot.
            </p>
			</div>
			<div type="chapter">
				<head>
               A rózsaszál.
            </head>
				<p>
               Hogy kerültem a távoli kis városkába?
            </p>
				<p>
               Nem emlékszem rá... de arra emlékszem, hogy azon az estén ott
                  állottam a fák alatt és néztem a táncolókat. A muzsika egy fáradt keringőt
                  lebegtetett felém, fájdalmasnak, szépnek láttam mindent, az ifjuság részegsége
                  borzongott át tagjaimon. És ekkor, az elsuhanó párok között megláttam egy arcot,
                  egy lenge alakot, egy szempárt, amely maga után vonzott, amelyet ma is oly tisztán
                  látok... Megindultam utána, megálltam előtte, a nevemet suttogtam. Rámnézett,
                  kezét nyujtotta:
            </p>
				<p>
               - Pilger Helén - mondta szeliden és ebben a pillanatban azt hittem,
                  hogy sohasem tudom finom kékeres kezét elereszteni.
            </p>
				<p>
               Szőke haját lágy kontyban viselte és homlokán rövid frufru röpködött.
                  Ovális arca, nyaka, válla csupa bánatos vonalat hordozott és tekintete olyan
                  szomoru volt, hogy szivem megremegett, összeszorult, ha reámnézett. És ilyen
                  furcsa fájdalom fogott el, ha alakja szelid báját néztem, ha liliomként hervadó
                  kezére pillantottam vagy a hangját hallgattam.
            </p>
				<p>
               Két forduló után azt mondta, hogy neki nem szabad többet táncolni.
                  Leült valami nénike mellé és kásmirkendőt boritott a vállára. Néztem a szelid
                  szemöldökét, hosszu szempilláját, vékony és érzékeny orrát, nedves, félig nyitott
                  ajkát és tudtam, most már biztos voltam abban, hogy ez az arc sokáig fog kisérteni
                  életemben.
            </p>
				<p>
               - Mától kezdve - mondtam rekedten és remegve - mától kezdve sokat
                  fogok idejárni...
            </p>
				<p>
               Nem nézett reám, csak ugy maga elé szólt:
            </p>
				<p>
               - Kinek a kedvéért?
            </p>
				<p>
               - Magáért.
            </p>
				<p>
               Lehajtotta bánatos virághoz hasonló fejét és halkan mondta:
            </p>
				<p>
               - Holnap elutazom... én nem lakom itt. Nagyon messze lakunk innen,
                  csak véletlenségből kerültem ide.
            </p>
				<p>
               A szivem elfacsarodott, gyorsabban kezdett dobogni, éreztem, hogy
                  tennem kell valamit, mert a percek sietve mulnak és holnap... holnap már késő
                  lesz. Amig ezek a gondolatok markolták meg a torkomat, táncra kérték Helént... és
                  amint fájó érzéssel néztem tovatünő alakját, elhatároztam magamat valamire. Ha ott
                  maradt volna a városkában, ha nem utazott volna el, két hét is beletelik, mig
                  mindez megérik bennem. De igy... igy nem lehetett várni.
            </p>
				<p>
               Attól kezdve, hogy elvált táncosától és ismét reáadtam a
                  kásmirkendőt, nem váltam el tőle egy pillanatra sem. Hangján, tekintete bársonyán,
                  lágy keze melegségén éreztem, hogy nincs ellenére ez a ragaszkodás. És éjfél felé,
                  mikor kinyujtottam kezemet és megszoritottam keskeny liliomkezét a kendő alatt,
                  nem huzta vissza a karját.
            </p>
				<p>
               - Helén, - mondottam ekkor és a hangom elcsuklott - Helén én magát
                  nagyon szeretem.
            </p>
				<p>
               Arca még bánatosabb lett, szemét reám emelte, hogy zokogni szerettem
                  volna.
            </p>
				<p>
               - Hiába, - suttogta - hiába szeret.
            </p>
				<p>
               Szemem rémülten, riadtan kérdezett és nedves szép ajka bágyadtan
                  felelt:
            </p>
				<p>
               - Mert meg fogok halni... nemsokára.
            </p>
				<p>
               - Kiért?
            </p>
				<p>
               - Senkiért... én halálos beteg vagyok.
            </p>
				<p>
               Batisztkendőcskéjét ajkához emelte és felém mutatta: piros virágok
                  virultak rajta. Vállán összébb huzta a kendőjét, halkan, elfojtva köhögött.
            </p>
				<p>
               Szivemet dermedtnek, jegesnek éreztem, nyelvem kiszáradt és nem
                  mozdult meg, mikor szólni akartam. Nem hittem a komor szavaknak és rajongó
                  tekintetem azt mondta, hogy én azért mégis... mégis örökre fogom szeretni. Helén
                  mosolygott, arca bágyadtan ragyogott.
            </p>
				<p>
               - Hiába, - intett - most ősz van és tavaszra meghalok.
            </p>
				<p>
               Hajnalig szólt a muzsika és hajnal felé szeliden magamhoz vontam,
                  amint a szeptemberi kert hüsében tovasuhantunk a fák alatt. Bánatos alakja hozzám
                  simult egy pillanatra, ajkam az arcát érte. Nem haragudott, csak fájdalmasan
                  mosolygott, mint a halálraitélt, akinek szépet mondanak. Tisztán éreztem, hogy
                  halvány rózsaillata van az arcának...
            </p>
				<p>
               És reggel felé ugy álltunk egymással szemben, mint akik örökre
                  bucsuznak.
            </p>
				<p>
               - Áldja meg az isten, - mondtam és befelé zokogtam - én nagyon
                  szeretem... és el fogok menni...
            </p>
				<p>
               - Áldja meg az isten, - suttogta - azt hiszem, hiába jön.
            </p>
				<p>
               - Tavaszra ott leszek.
            </p>
				<p>
               - Köszönöm, - mondta és megszoritotta a kezemet - a
                  temetésemre...
            </p>
				<p>
               Aztán a kis csokorhoz nyult, amely a keblén hervadozott. Kihuzott egy
                  bágyadt fejü, hervadozó tearózsát és átnyujtotta:
            </p>
				<p>
               - Itt van, - szólt - ezt adom emlékbe. Ilyen vagyok én is... Ma szép
                  este volt.
            </p>
				<p>
               Megszoritottam a kezét és megcsókoltam.
            </p>
				<p>
               Nem tudtam szólni, szememet fátyol boritotta el és ezen a fátyolon át
                  néztem, mint tünik el alakja, bánatos arca, lágy kontya örökre.
            </p>
				<p>
               *
            </p>
				<p>
               A rózsa egy metszett pohárkában hervadozott egy darabig, aztán
                  lepréseltem. Már két hét óta hazatértem, de a szeptemberi éjszaka álmából nem
                  tudtam felébredni. Éjjel-nappal azon gondolkoztam, mint érhetném utól, mint
                  láthatnám ujra a tovatünő bánatos arcot. És nemsokára egy másik álom nehezedett
                  rám. A betegség és a láz szorongató, ólomsulyu álma. Hetekig feküdtem a nagy
                  lázban, megjártam az utat egészen a fekete küszöbig, amelyen tul minden elmulik és
                  késő ősszel, a vigasztalan és végtelen esők idején tértem ismét vissza a
                  valóságba. A csatornában az elmulás sivárságával muzsikált az esőviz, anyám az
                  ágyam végénél ült és reám mosolygott.
            </p>
				<p>
               - Kis fiam, - szólalt meg ezüsthangja - kell valami, kis fiam?
            </p>
				<p>
               Azt szerettem volna mondani, hogy kell, igen... azt a szomoruarcut
                  hozzák ide. De aztán szeliden mosolyogtam én is és csak a bibliát kértem: a nagy
                  könyvben volt lepréselve a rózsaszál. Titkon lapoztam a szent irásban, az énekek
                  énekénél megtaláltam a sárga virágot. Száradtan, zörögve zizzent meg a lapok
                  között, de az illata megrázó közvetlenséggel emlékeztetett a szomoru leány arca
                  illatára.
            </p>
				<p>
               Télen át nem is gondolhattam az utra, tavasszal pedig, mikor éppen
                  kiterveztem mindent szépen, valami váratlan, kimondhatatlanul fájdalmas csapás
                  ért. A távoli kis városkából érkezett egy rokonunk, onnan, ahol ősszel olyan
                  keserü és boldog éjszakát töltöttem. Ott ült a piros fotelben, kérdezősködött
                  betegségemről, amelyet rég elfelejtettem, beszélt sok mindenről, arról is, hogy
                  milyen gyenge a mai fiatalság. És aztán elkomorult az arca:
            </p>
				<p>
               - Bizony gyengék a mai gyerekek. A mult ősszel ott járt nálunk egy
                  kislány, valami Helénke, nem tudom én honnan. Olyan szép, olyan bájos volt,
                  mindenki szerette... és most, éppen most hallom, halálán van. Talán meg is halt...
                  de biztos, hogy elpusztul, mert a végét járja a tüdeje...
            </p>
				<p>
               Ezek a szavak napokig a fülemben csengtek és egy éjszaka
                  végigálmodtam a bánatosarcu temetését. Láttam, amint szelid arccal, holthalványan
                  fekszik koporsójában, amint viszi a kocsi a halottas leplekkel, hallottam
                  dübörögni a koporsóra hulló rögöket és előttem ragyogott az aranybetüs
                  keresztfelirat is: Pilger Helén 1889-1909.
            </p>
				<p>
               Ettől a fekete éjszakától kezdve, amely fájdalmas üzenet volt
                  számomra egy távoli gyászos eset felől, sötét fátyolon át láttam magam előtt Helén
                  alakját, bánatos arcát, szelid tekintetét. Az ifjuság küzdelemmel és kétségekkel
                  teli esztendőiben, a vágtató és kalandos napok során sokszor tünt elébem ez az arc
                  és a porladó bus szempár sugára. Bármerre jártam, bármily sok embert és asszonyt,
                  leányt ismertem meg, Helént nem tudtam igazán feledni. Ott őriztem a szivem
                  rejtekén, és ha azt suttogta az ajkam valakinek, hogy szeretlek, nagyon szeretlek,
                  lelkem halk rebbenése bánatosan vádolt. A vándorlások és küzdelmek során sokszor
                  elhagytam könyveim, holmim nagy részét, de a bibliát mindig magammal vittem, mint
                  drága ereklyetartót. És ha keserüségek, csalódások, szivetrontó érzések között
                  egyedül ültem otthon, sokszor elővettem az énekek énekének lapjai közé préselt
                  rózsát, illata mindig balzsamosan érintett.
            </p>
				<p>
               Egyszer veszélyben forgott a rózsaszál.
            </p>
				<p>
               Rozika, akit mindenkinél jobban szerettem, a biblia lapjait pergette
                  és fürge, finom ujjai reátaláltak a száraz virágra. Két ujja közé csipte a szárát,
                  ugy mutatta fel.
            </p>
				<p>
               - Kitől kapta?
            </p>
				<p>
               - Egy leánytól.
            </p>
				<p>
               - Eldobhatom?
            </p>
				<p>
               - Nem.
            </p>
				<p>
               - Akkor még most is szereti?
            </p>
				<p>
               - Nem... az a lány meghalt, tiz éve is van már, hogy eltemették.
            </p>
				<p>
               - Igazán?
            </p>
				<p>
               - Becsületszavamra, eltemették.
            </p>
				<p>
               A virág visszakerült a biblia lapjai közé: a rózsaszál
                  megmenekült.
            </p>
				<p>
               És jó is volt ez igy, mert nemsokára elő kellett keresnem. Keserüen,
                  szivetrontó érzések között ültem odahaza. Az este feketesége komoran terjengett a
                  nagy szobában, ahová elvonultam, a férfi örökre vigasztalhatlan fájdalmával, hogy
                  az asszonyok közül a legjobbak is csak ritkán vagy sohasem értik meg szivünket.
                  Megint a bibliához nyultam, a homályos ablak előtt kitapintottam és megszagoltam a
                  rózsaszálat.
            </p>
				<p>
               - Ez az egyetlen, ami hüséges hozzám, - gondoltam és tisztán éreztem
                  a régen elmult bánatos arc rózsaillatát.
            </p>
				<p>
               *
            </p>
				<p>
               És most nemrégiben ott jártam abban a városban, amelyben Helén
                  lakott, ahová olyan vágyva vágyódtam egyszer. A kötelesség szólitott az idegen
                  helyre, de azért pillanatra se tudtam feledni a bánatosarcu emlékét. Az aszfaltot
                  is gyengédebb szemmel néztem, mert arra gondoltam, hogy lába taposta egykor a
                  járdát, a rideg házakat szebbnek láttam, mert hiszen bánatos szemei ezeket is
                  visszatükrözték valaha. És amikor ilyen elmélkedések között sétálgattam, egyszerre
                  csak a földbe gyökerezett a lábam: Helén jött velem szemben. Elsuhant mellettem,
                  eltünt a járókelők között. Hideg hullám csapott át a szivemen.
            </p>
				<p>
               - Szent isten... - gondoltam, de aztán megnyugtattam magamat - csak
                  valami furcsa hasonlatosság. Történnek ilyenek, hiszen itt lakik a családja,
                  lehet, hogy a huga vagy a nénje volt. Az egész csak onnan van, hogy tulságosan
                  sokat gondoltam rá az utóbbi napokban.
            </p>
				<p>
               Két nap mulva felfedezett egy ismerősöm és meghivott magához.
            </p>
				<p>
               A szalonban, ahová fáradtan és unottan léptem be az idegenek közé,
                  ismét átcsapott a dermesztő hullám a szivemen: a Helén képmása ott állott a
                  sarokban. Bemutatkoztam szép sorjában és utoljára a sarokban álló asszonyhoz
                  léptem. A nevemet suttogtam. Az asszony, akinek bánatos tekintete megremegtette a
                  szivemet, csodálkozva nézett reám. Szomoru arcán halvány pirosság futott át.
            </p>
				<p>
               - Maga... - szólt szeliden és már halálos biztonsággal éreztem, hogy
                  Helén nem halt meg, - hát maga él...
            </p>
				<p>
               Szomoruan hajtottam meg a fejemet:
            </p>
				<p>
               - Fájdalom, igen.
            </p>
				<p>
               - Nekem... azt mondták, hogy meghalt... mikor olyan nagy beteg
                  volt... akkor ősszel. Irni akartam az édesanyjának...
            </p>
				<p>
               - Én meg tavasszal, akkor tavasszal azt hallottam, hogy nagyon beteg
                  volt, hogy meg is halt talán...
            </p>
				<p>
               Lopva egymásra tekintettünk, pár pillanatig hallgatva álltunk.
                  Mindketten egyet éreztünk, azt, hogy milyen ostoba, alávaló és nyomorult az a
                  földi szerencsejáték, hogy százszor jobb lett volna, ha elmarad ez a
                  találkozó.
            </p>
				<p>
               A némaságot Helén szakitotta meg:
            </p>
				<p>
               - Nem haltam meg, - mondta vontatottan - elvittek messze... és
                  meggyógyultam, egészen egészséges vagyok. És férjhez mentem, két kis fiam is
                  van...
            </p>
				<p>
               Felpattintott egy kis medáliont: két harsogóan egészséges, pufók
                  gyerekarc bámészkodott reám. Aztán bágyadtan, bánatosan, szivszorongató hangon
                  folytatta egy erős, hatalmas ember felé mutatva:
            </p>
				<p>
               - És az ott a férjem... már nyolc esztendeje.
            </p>
				<p>
               Megint csak némán álltunk és nemsokára el kellett válnunk
                  egymástól.
            </p>
				<p>
               Nem is kerestem a társaságát, hamar otthagytam az egész
                  társaságot.
            </p>
				<p>
               Leverve és keserü szivvel tértem haza. A hotelben elővettem a
                  bibliát, odapergettem a lapokat a rózsaszálig. Két ujjam közé csiptettem a szárát
                  és megszagoltam: száraz, fakó és szenvtelen szagot éreztem; nyoma sem volt a
                  bánatos arc halk rózsaillatának. A keserüség a torkomig szállott.
            </p>
				<p>
               - Hát ez is? - gondoltam magamban és a szőnyegre ejtettem a
                  virágot.
            </p>
				<p>
               Másnap reggel hideg szivvel, szemrebbenés nélkül néztem, mint hajol
                  le a szobalány, és mint gyüri össze a markában gépies mozdulattal a
                  rózsaszálat.
            </p>
			</div>
			<div type="chapter">
				<head>
               A mostohánk.
            </head>
				<p>
               - Elmondja egy vidéki fiatalember. -
            </p>
				<p>
               Családi ünnepély volt a házunknál, mikor a mostohánkat először
                  láttam. Talán az apám névnapjára készülődtünk, mikor halkan kopogott valaki a nagy
                  ebédlő ajtaján és nyomban utána belépett egy szikár öregasszony talpig fekete
                  selyemruhában. Egyedül állottam a felteritett asztal előtt és néma áhitattal
                  csodáltam az érintetlen gyümölcstornyokat, az édességekből és tortaszeletekből
                  rakott várakat, amelyek ragyogó üvegtálakon koronázták mindazt, ami a fehér
                  abroszon csillogott. A forró levegőjü szalonból, a felnőttek és vidám rokonok
                  zajos társaságából menekültem a tisztalevegőjü szobába. Éppen azon tünődtem, hogy
                  miért raktak ma mindenki elé három-négy poharat, halványzöld szinüt, kristályt és
                  papirvékonyságut, mikor megállott a szoba tulsó végében az idegen asszony. Szurós
                  szemeit reám függesztette, aztán közelebb jött és fekete cérnakeztyübe bujtatott
                  kezeivel megsimogatta a hajamat.
            </p>
				<p>
               - Én vagyok a nagymama! - mondta és a hangja olyan szárazon,
                  szigoruan hangzott, hogy szinte megijedtem tőle.
            </p>
				<p>
               Odahaza sohasem hallottam ilyen emelt, kemény hangot. Halkszavu és
                  csendes ember volt az apám és anyám hangjaiban melegség, rejtett szomoruság
                  muzsikált, ami megsimogatta és megbékitette mindig az embert.
            </p>
				<p>
               - Oh, - mondtam, hogy felriadtam az asztaldiszek felett való
                  ábrándozásból - odabent már biztosan várják a...
            </p>
				<p>
               Nem tudtam befejezni a mondatot, nem tudtam nagymamának szólitani.
                  Meghajoltam előtte, kinyitottam az ajtót és mutattam merre van a szalon. A
                  közbeeső, gyéren világitott szobán már nem mertem átkisérni, olyan rejtélyes volt
                  fekete alakja. Kinyitotta a szalon ajtaját és az anyám finom alakjával találta
                  magát szemben. Láttam, amint meglepődötten léptek vissza mind a ketten, aztán
                  lehajolt az édesanyám és kezet csókolt neki:
            </p>
				<p>
               - Mégis eljött hát kedves... - ennyit hallottam még, mert közben
                  becsukódott az ajtó. Észrevettem mindjárt, hogy csend lett a szalonban, még a
                  kövér Józsi bátyám kacagása is elnémult egy percre.
            </p>
				<p>
               Most láttam először az öregasszonyt és nekem mégis régi ismerősöm
                  volt. Vacsora után és vendégségeknél, amikor már csak a bor maradt az asztalon,
                  sokszor hallottam beszélgetni róla. Hideg szavakkal, néha pedig mosolyogva idézték
                  fel az emlékét. Az anyám csak ugy emlegette, mint a mostohánkat és az apám
                  egyszerüen Borának nevezte. Álmos voltam már ilyenkor rendszerint, de az
                  ismeretlen asszonyról szóló dolgokat mindig figyelemmel hallgattam. Ősztől
                  tavaszig azután kivilágosodott előttem a mostohánk egész története egy hosszu
                  télen, amikor ugyszólván minden este beszélgettek róla. Ott kezdődött a história,
                  hogy meghalt a nagyanyám és árván maradt apró gyermekekkel az édesanyám apja.
                  Akkoriban sohasem tudhattam meg, hogy miként történt ez a gyászos eset, de
                  emlékszem, hogy mindig könnyezve szóltak róla és ilyenkor aludni küldtek,
                  gyöngéden eltávolitottak a szobából. A fényképét, egy sárgult papiroson mégis
                  megmutatták. Báli ruhában volt, karcsu és finom alakján fehér selyem omlott
                  alá.
            </p>
				<p>
               - Ez itt a nagymama, - mondta az édesanyám - látod milyen szép
                  volt...
            </p>
				<p>
               Utóbb megtudtam, hogy miért nem ismerhettem meg sohasem fehér hajjal,
                  megrokkanva és szeliden ezt a szomoru, büszke fiatalasszonyt. Gyász és tragédia
                  közben vált meg a nagyapámtól. Feketéskék orvosságosüvegből ivott valamit és
                  bucsuzás nélkül hagyott el mindenkit. Kiért és miért történt a dolog, azt sohasem
                  tudtuk meg. Még az édesanyám sem hallott erről egy szót se. Ő maga nem árult el
                  semmit a titkából, a nagyapám pedig könnyek nélkül, összeszoritott ajakkal türte a
                  fájdalmak ostorait. Hallgatag, magábazárkózott ember volt és nem tudott
                  felmelegedni. Ezt egy kicsit tulságosan polgáriasnak és alantjáró dolognak
                  tartotta. Többé hallani sem akart asszonyról, de a rokonok eljöttek és az
                  elhagyatott gyermekekre mutattak:
            </p>
				<p>
               - Nézd, ezek szegények árvák és gondozni kell őket. Tegnap
                  összetörték a nagy tükröt, egy héttel ezelőtt tüzet raktak a szoba közepén.
            </p>
				<p>
               Bizonyos Gina néni, akit sohasem láthattam meg, nyomós érvekkel
                  szolgált:
            </p>
				<p>
               - Fésületlenek és Klotildon piszkos inget láttam a multkor.
            </p>
				<p>
               Ez az érv hatott. A nagyapám, aki eddig némán rázta a fejét,
                  elgondolkozott. Igazat adott a rokonoknak és egy hónap mulva elvette a
                  mostohánkat. A hagyományokkal szakitott, mert a mostohánk polgárleány volt, nem is
                  fiatal, és ami a legjobban megdöbbentette a családunkat, az apján és anyján kivül
                  nem tudott ősöket felmutatni:
            </p>
				<p>
               - Most már nincs szükségünk ősökre - mondta keserüen a rosszaló
                  megjegyzésekre a másodszor is vőlegény nagyapám. - A gyermekek anya nélkül nem
                  növekedhetnek. Olyasvalaki kell nekem, aki megfésüli, mosdatja őket. Ami régen
                  volt, annak már ugyis vége van...
            </p>
				<p>
               A mostohánk pedig ellenségesen lépett be a rideg, felfordult házba.
                  Sokszor hallottam, hogy mosolygott és kicsinylőleg legyintett a kezével, mikor
                  meglátta a falon lógó cimereket. A nagyapám cimere előtt pedig kellemetlen
                  megjegyzéssel állott meg:
            </p>
				<p>
               - Hibás ez a rajz, hét ága van a koronának!
            </p>
				<p>
               A rokonok megbotránkozva méregették végig hideg pillantásokkal:
            </p>
				<p>
               - Nincs hiba abban. Aki rajzoltatta, és aki kapta, megérdemelte mind
                  a hét ágát!
            </p>
				<p>
               Ilyen leintések alakjában tudott meg egyet-mást a családunk régebbi
                  históriájáról. De a kellemetlen véleménye megmaradt továbbra is az ősökről:
            </p>
				<p>
               - Titulus ohne vitulus - mondogatta és ezzel a kijelentéssel
                  elriasztotta a rokonokat, akik büszkék voltak a leáldozott dicsőségre és hittek,
                  reménykedtek abban, hogy feltámad még egyszer a nemzetségünk napja.
            </p>
				<p>
               A gyermekek, az édesanyám és a testvérei sohasem szerették meg.
                  Mosolyogtak a háta mögött és csak a nagyapám előtt adták meg neki a kellő
                  tiszteletet. A továbbiakból csak annyit tudtam meg, hogy egy homályos estén
                  magához kérette a gyermekeket a nagyapám, aki ekkor már régóta betegen feküdt.
                  Szólni nem tudott, de tört szemeit a cimerek alatt álldogáló almáriomra vetette és
                  odamutogatott a kezével is. Akkor éjszaka meghalt és másnap elvitték a gyermekeket
                  szegény, de melegebb szivü rokonok. A rejtélyes almáriom kincseit nem vehették
                  magukhoz többé sohasem. Később hallottam emlegetni, hogy a temetés után hiába
                  kerestek bizonyos családi ezüstöket és irományokat. Hogy hová tüntek ezek, azt nem
                  igen tudták meg, mert a mostohánk elutazott távolra, előttünk teljesen ismeretlen
                  rokonok házához. Azóta nem is látták és csak az emlékezetes családi ünnepélyen
                  jelent meg először minálunk. Az apám is akkor ismerte meg. Karonfogva, elsőnek
                  vezette be az ebédlőbe, ahol én tünődtem mindezeken. Ami legelőbb feltünt rajta,
                  egy zöldköves, hatalmas pecsétgyürü volt. Eddig csak az apám kezén láttam hasonló
                  ékszert. Amikor meglátott, felém fordult és kedveskedő hangon mondta:
            </p>
				<p>
               - Ez a fiu olyan, mint egy kis gróf. Nézzétek a száját, a fehér
                  arcszinét és az orrát. Ahogy meghajolt előttem, az igazán nagyszerü volt. Nyugodt
                  és előkelő, mint a nagyapja. A maróthi és nagykompolti ágból való, mert szőke és
                  kékszemü. Ha jól emlékszem, a testőrkapitány szépapátok volt ilyen...
            </p>
				<p>
               A vendégek, nagyrészt az uj korszak emberei, mosolyogtak a háta
                  mögött, az apám pedig, jól emlékszem, ezt mondta:
            </p>
				<p>
               - Neki ugyancsak dolgozni kell, a grófi külsőre egy csöppnyi szüksége
                  sincs. Az csak gazdag uraknak való, neki pedig sohasem lesz ezer hold
                  földje...
            </p>
				<p>
               - Ki tudja... ki tudja - motyogta az öregasszony és feketeruhás
                  alakjával rámborult. Megcsókolt és én ugy éreztem, hogy penészszag, dohos illat
                  árad az egész lényéből.
            </p>
				<p>
               Az asztalfőre ültették, szeretettel és melegséggel környezték, bár a
                  lejebb üldögélők, főleg a fiatalok sokszor mosolyogtak rajta és megjegyzéseket
                  tettek:
            </p>
				<p>
               - Nézzétek, - mutogatott feléje egy fiatalember, akinek szigoruan
                  felfésült haja volt - a nagyapa gyürüjét hordja az ujján. Pecsétesgyürü egy
                  öregasszony kezén...
            </p>
				<p>
               Csettintett a nyelvével, aztán még gonoszabbul folytatta:
            </p>
				<p>
               - Hát itt a gyürü, amit a nagyapa fényképin láttunk. Persze nekünk
                  egy fél pecsétnyomó sem maradt emlékbe... Ez a gyürü is jobban illene az én
                  kezemre.
            </p>
				<p>
               Két fiatal leány ült mellette. Ezek is rokonok voltak és pedig a
                  nagyon szegények közül:
            </p>
				<p>
               - Hát az teljesen igaz, - helyeseltek jobbról-balról - még a ruhája
                  is a nagyanyánké volt. Ez az a báli ruha, csak feketére van festetve. Ma már nincs
                  ilyen szövet... ez örökké eltart.
            </p>
				<p>
               Tovább beszélgettek és hallottam, amint mondogatták, hogy ugy
                  látszik, már egészen megbolondult ez a vénasszony, meg, hogy mániája van. Az
                  asztalfőről pedig szelid pillantásokat küldözgetett felém a mostohánk. Bizonyára
                  szeretetteljes akart hozzám lenni, mert integetett a fejével, mosolygott is, de én
                  mégis idegenül néztem reá és szinte féltem a villogó szemeitől, a keskeny,
                  vértelen ajkaitól.
            </p>
				<p>
               Vacsora után kérdezte meg csak, hogy milyen névre kereszteltek.
                  Megmondtam komolyan, udvariasan és fejet hajtottam előtte.
            </p>
				<p>
               - Nem szép név, - fordult az apámhoz - egy kicsit közönséges. Ádámnak
                  kellett volna keresztelni. A testőrkapitányt is Ádámnak hivták.
            </p>
				<p>
               Másnap vagy harmadnap elutazott. Az édesanyám elkisérte és mert azt
                  kivánta, hogy én is vele legyek az uton, magukkal vittek. Nem felejtem el sohasem
                  ezt az utat. Először ültem vonaton és a mostohánk az ölébe vett. Sovány ujjait
                  összekulcsolta a mellemen, ahogyan magához szoritott. Előbb a zöldköves gyürüt és
                  a fehér kezén kipufogó kék ereket nézegettem. Aztán kitekintettem az ablakon.
                  Nyári napsütésben buzaföldek szaladtak versenyt a telegráfoszlopokkal. A sárga
                  táblákat pipacsok tarkitották és távolról szelid falvak kéklettek felénk.
            </p>
				<p>
               - Nézd, nézd Ádámka, - suttogta izgatottan - ez mind a miénk igazság
                  szerint. A Karády grófok árulással jutottak a földekhez.
            </p>
				<p>
               Az anyám szeliden, szomoruan tekintett reája. A mostohánk most már
                  határozottan beszélt, mint aki igazolni akarja magát:
            </p>
				<p>
               - Hiába kételkedik fiam. Irás van róla, hogy jogtalanul konfiskálták
                  el a maróthi vagyont. Pereskedtek miatta eleget később a szépapáink és még
                  megvannak az irások. Ez még nem elveszett dolog... Most még alszik, de nem fog
                  sokáig aludni.
            </p>
				<p>
               Uj tájak jöttek. Uj helységnevek és városkák neveit kiabálták az
                  ablak alatt az állomásokon. Átzakatolt a vonat egy széles folyó vashidján és ekkor
                  a déli napfényben egy távoli kastély ablakai csillantak meg. A mostohánk
                  megélénkült:
            </p>
				<p>
               - Nézzétek! A Zirczy grófok kastélya. Olyan cifra, mint valami falusi
                  templom. A szépanyjuk a maróthi és kompolti ágból való volt. Ez a föld is rabolt
                  föld. A testőrkapitánytól csalták ki. Ádám ur itt szeretett legjobban pihenni, ha
                  Bécsben megunta. Ádámka, - fordult hirtelen felém - ez lett volna a te
                  hitbizományod.
            </p>
				<p>
               Nem igen figyeltem akkor ezekre a dolgokra. Az édesanyám áthajolt
                  hozzám, megsimogatta, rendezgette a hajamat és kifelé mutatott:
            </p>
				<p>
               - Ni, hogy futnak a telegráfoszlopok!
            </p>
				<p>
               Egy idegen, nagy városban elbucsuztunk a mostohánktól. A zajongó,
                  zürzavaros állomáson szorosan magához ölelt, még egyszer megcsókolt az
                  öregasszony, mielőtt elváltunk tőle.
            </p>
				<p>
               - Ádámka... Ádámka, - sugta a fülembe - légy okos, szép fiu. Viseld
                  magad jól. Ha szót fogadsz, neked adom majd ezt a gyürüt, a testőrkapitányé
                  volt.
            </p>
				<p>
               Hazafelé hosszasan beszélgettem az édesanyámmal. Amig szemben ültem
                  vele a vonaton, nem vette le rólam a szomoru, nagy szemeit. Felelgetett a
                  kérdéseimre komolyan és kimeritően, mintha felnőttel beszélgetne és utóbb kérdés
                  nélkül is mesélgetett már. Amint igy hallgattam a hangját, két szó jutott az
                  eszembe, amit az iskolában sokszor kimondtak már előttem. „Anyai szeretet”
                  hajtogattam magamban és átkusztam a tulsó oldalra. Az édesanyám megölelt. Éreztem,
                  hogy milyen más ez az ölelés, mint a mostohánké. És ekkor hirtelen a fülemhez
                  hajolt anyám:
            </p>
				<p>
               - Lajoskám, - mondta - a nagymama tréfált, nem igaz, amit beszélt.
                  Csak tréfált, az öreg nénik szeretnek tréfálni a kisfiukkal.
            </p>
				<p>
               A hangján éreztem a gyermekek csalhatatlanságával, hogy most nem mond
                  igazat, valamit fedni akar, takargat előttem az édesanyám.
            </p>
				<p>
               *
            </p>
				<p>
               Egy-két esztendő mult el felettünk és ez alatt az idő alatt még több
                  furcsaságot hallottam a mostohánkról. Négyives leveleket küldözgetett az
                  édesanyámnak és nagy árkuspapirokat, amelyekre családfákat rajzolt öklömnyi
                  levelekkel. Néha mosolyogtak rajta, de legtöbbször a fejüket csóválták a szüleim.
                  Az apám egyszer az asztalra csapott az öklével:
            </p>
				<p>
               - Egészen belelovalta magát. Már pereket akar inditani... Egy ilyen
                  polgári származásu asszony, egy Burger Bora, egy beamternek a leánya...
            </p>
				<p>
               Utóbb jött egy levél, amelyben tiltakozott az ellen, hogy engem
                  papnak adjanak. Azt irta, hogy szükség van reám, mert a pereket folytatni kell,
                  akár harminc évig is, de most már nem lehet feladni a harcot. Férfira van szükség,
                  hogy még egyszer feltámadhasson a régi, nagy vagyon, amelyet eloroztak tőlünk.
                  Másnap, hogy ez a levél megérkezett, az ujságok is irtak a perekről, amelyeket a
                  Karádyak és a Zirczyek ellen inditott egy öregasszony. Ebéd után fennhangon
                  olvasták fel vagy három-négyféle lapból a hirt és apám haragosan tette le az
                  ujságokat:
            </p>
				<p>
               - Még minket is belekevert ebbe az ostobaságba... még ezt a gyermeket
                  is.
            </p>
				<p>
               A levelek most már még sürübben érkeztek tőle. Sokszor hivatkozott
                  reám és egyszer értesitette az édesanyámat, hogy Pozsonyba költözik bizonyos
                  vashámor ügyében. Ezt az egyet még az életében vissza akarja szerezni, hogy nekem
                  adhassa. Pozsonyból már panaszkodó irások is jöttek. Szeretne látni engem, mert
                  bátorságra és védelemre van szüksége. A Karádyak és Zirczyek üldözik, vesztét
                  akarják. Veszedelmek között áll, már kávét sem mer inni, mert fél, hogy ciankálit
                  kevernek bele. Két asszony ment a multkor a háta mögött a piacon. Az egyik azt
                  mondta:
            </p>
				<p>
               - Ez a mi hóhérunk! Ez akarja elperelni a lábunk alól a kis
                  földecskét. Nem elég neki a Karádyak földje, meg a Zirczyeké... a mienkre fáj a
                  foga...
            </p>
				<p>
               A mi engedelmünkkel tehát lemond arról, hogy a csallóközi zsellérek
                  ellen továbbra is folytassa a peres viszálykodást. Ez csak átkot hozna, de ha én
                  kivánom, a per folytatódni fog, mert irások és okmányok bizonyitanak mellettünk. A
                  következő levél csupa panasszal volt tele. Hivott bennünket, könyörgött az
                  apámnak, hogy küldjön el hozzá. Megtört és beteg, utoljára akar látni, és ha nem
                  jövök, elvész a vashámor örökre.
            </p>
				<p>
               Az édesanyám szive megesett rajta. Az ő kérésére, vakáció elején
                  elbocsátott az apám és ketten utaztunk a vonaton ismét. A karom az anyám karjába
                  füztem és boldog voltam, hogy melléje simulva nézhettem a repülő tájakat. Az uton
                  oktatott:
            </p>
				<p>
               - Fiacskám, - mondta - te már okos, nagy fiu vagy. Légy udvarias a
                  nagymamával szemben. Felelj neki, engedelmeskedj neki, szegény, nagyon szeret
                  téged!
            </p>
				<p>
               Az állomásról nyomban a mostohánkhoz hajtattunk. Öreg, földszintes,
                  sárga ház előtt állott meg a kocsi. Ráncosképü, pupos cseléd ült a kapukövön. Az
                  orrát nagy, kockás zsebkendőbe rejtette, a szemei könnyeztek. A kérdésünkre nem
                  felelt, csak hátramutatott, az udvar felé, ahol ajtó volt éppen a kapuval szemben.
                  Végigmentünk az udvaron. Juniusi, buja füvek nőttek a kövek között, az édesanyám a
                  kezemnél fogva vezetett. Sötét, kis szobába léptünk. Innen egy másodikba.
                  Kopogtunk, de nem felelt senki. Anyám széthuzta a függönyöket, és ekkor a délutáni
                  napsütés teljes világosságában láttuk a bus szobát. A mostohánk az ágyában feküdt
                  felöltözve. Sovány karjait összefonta görcsösen a mellén, a reklije alól a
                  papirok, okmányok széle kandikált ki. Az anyám közelebb lépett hozzá, feléje
                  hajolt.
            </p>
				<p>
               - Szegény nagymama, - mondta könnyezve és eltakarta a szememet - ne
                  nézz arrafelé fiacskám.
            </p>
				<p>
               Másnap megjött az apám is. A vendéglőben az ebéd felett
                  elgondolkozott.
            </p>
				<p>
               - A sirba vitték azok az átkozott papirok - mondta és megszoritotta
                  az anyám kezét. - Milyen jó, hogy nem ti kutattátok át az almáriomot.
            </p>
				<p>
               A papirosokat nem is vettük el a mostohánktól, eltemettük az almáriom
                  kincsével és a zöldköves gyürüvel a nagyapa feleségét, született Burger Deborát,
                  egy beamternek a leányát.
            </p>
			</div>
			<div type="chapter">
				<head>
               Józsi bátyánk.
            </head>
				<p>
               A mi kis városunkban tiz esztendeje nem volt olyan botrányos eset,
                  mint a Józsi bátyánk halála. Illetve mégis történt egyszer valami, amiről többet
                  beszélgettek és vitatkoztak egymásközt az urikaszinó tagjai. Ez akkor volt, amikor
                  a kövér bérlőné egyszerre szökött meg a leányával azon a vonaton, amelyen
                  véletlenül két huszártiszt is távozott a helységből. De ezek a hölgyek
                  visszajöttek és kimagyarázták a dolgot, hogy hiszen csak tévedés volt az egész és
                  a mult télen már beválasztották őket a kaszinóbál hölgybizottságába. Józsi bátyánk
                  azonban igen-igen rosszul rendezte az egész esetet. Ő is elutazott, de többé nem
                  fog végigsétálni az öreg akácfák alatt, a szürke kockaköveken. Lehunyta a vizenyős
                  kék szemeit anélkül, hogy egy szót tudott volna ejteni a maga védelmére és már nem
                  lesz senki barátja a porban játszadozó gyermekeknek. Téli időben nem fog elnökölni
                  komoly arccal az ingyen-tejet és kenyeret osztogató egyesület ülésein, mert a szük
                  és magas gallér dacára is lehanyatlott a feje. És milyen helyen hanyatlott le.
                  Olyan nehéz azt kimondani, hogy Józsi bátyánk egy mulatóhelyen, egy családos,
                  háromgyermekes apához semmiféleképpen sem stilszerü lokalitásban ejtette utolsó
                  szavait, a két vizenyőskék, jóságos szemét pedig festett leányok fogták le. Az
                  esetről különben a patikus tudott legelőször. A gyógyszertár lépcsőjén, a legelső
                  fokon álldogált és onnan beszélt a főbiró urék joggyakornokához.
            </p>
				<p>
               - Hát, kérem, ne csodálkozzék. Vannak ilyen esetek. Egész életében
                  tiszteltük és szerettük és most rutul becsapott.
            </p>
				<p>
               - Valami orfeumban történt? - érdeklődött a gyakornok ur.
            </p>
				<p>
               - Ott, ott, orfeumban. De nem az előadás alatt, hanem hajnalban, egy
                  szeparé félhomályos zugában...
            </p>
				<p>
               - Hát ez szomoru. Hát ez sajnálatos botrány.
            </p>
				<p>
               - Persze, hogy botrány. Legalább valami tisztességes vendéglőben
                  ivott volna. De egy orfeumban, egy szeparéban... Képzelje el az özvegy fájdalmát
                  és szégyenét. Uram, mondhatom önnek, mindig csalódunk a barátainkban.
            </p>
				<p>
               - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - -
            </p>
				<p>
               Még sokáig beszélgetett a gyógyszerész ur a joggyakornok urral, de
                  nem igen figyeltem rájuk. Nem is hallgathattam a beszédjüket, mert én tudom, hogy
                  jutott el szegény, nemesszivü Józsi bátyánk a szégyenteljes halálba. Hogy
                  megértsék a dolgot, hát ott kell kezdeni, hogy Józsi bátyánk az adóhivatal
                  vezetője a városunkban. Nem voltak rokonai a polgárság között, de azért mindenki
                  jogot formált ahhoz, hogy Józsi bátyánknak nevezze. Mert az ő szeretete és jósága
                  olyan volt, mint a mesebeli rétestészta. Nyult-nyult, és ha akármennyien vették
                  igénybe, jutott is, maradt is belőle mindenki számára. És aztán ő volt a
                  legnagyszerübb, a legpontosabb hivatalnok is. Gyöngybetüivel teleszántotta az
                  aktákat, a számokban sohasem tévedett és a szegények számára, akik igazán nem
                  tudtak fizetni, mindig kijárta a haladékot a pénzügyigazgatóságnál adófizetések
                  vagy exekválások idején. Ezt csinálta teljes huszonnégy esztendőn át, és arról is
                  hires volt, hogy ez alatt az idő alatt nem vette ki egyszer sem a
                  szabadságát.
            </p>
				<p>
               - Minek, kedves uraim, - mondogatta a patika előtt - minek menjek én
                  el ebből a városból akárcsak egy napra is. Minek hagyjam abba a munkámat, hogy egy
                  hónap mulva kétszer annyit legyek kénytelen dolgozni? Ez nekem nem vásár. És talán
                  fürdőbe menjek? Mi a fenének? Ki főz nekem olyan ebédet a tenger partján, vagy a
                  nagy bolond hegyek között, mint a feleségem, vagy a nagyobbik leányom?
            </p>
				<p>
               Ezek előtt a bölcs érvek előtt meghajolt mindenki. Csak a Józsi
                  bátyánk szervezete emelt némi kifogást ellenük: igaz, hogy csak huszonnégy év
                  elteltével. Az idén nyáron lett volna huszonöt esztendeje annak, hogy Józsi
                  bátyánk egyfolytában munkálkodik az állam javára. De jubileumból vagy ilyesmiből
                  nem igen lett semmi sem. Az öreg ur tavasszal szédülni kezdett, ha lépcsőkön járt,
                  elakadt a lélegzete és minduntalan a melléhez kapkodott. A községi orvos elhivatta
                  a járásorvost, aki viszont a megyei főorvost ajánlotta, mint csalhatatlan tudóst.
                  A receptet persze a patikába vitték, ahol aznap délben sokan kérdezősködtek. A
                  gyógyszerész ur a két ujja közé csiptette az összehajtott papirlapot és ezt
                  mondta:
            </p>
				<p>
               - Tisztelt uraim, a diszkréció, a hivatalos titoktartás... Csak
                  annyit árulhatok el, hogy szivbaj... és pedig erős szivbaj... mert, hogy
                  szakkifejezésekkel éljek, itt elég sok centigrammata digitalisról van szó, meg
                  aztán izé... egyéb gyógyanyagok is szerepelnek.
            </p>
				<p>
               Napokig érdeklődtek szegény Józsi bátyánknál az aggódó polgárok, mig
                  végre megjött a rendelet a pénzügyigazgatóságtól, hogy a régi, érdemes munkásnak
                  szabadságra kell mennie, mert a télen szükség lesz az egészségére, az
                  erejére.
            </p>
				<p>
               - Kidobnak, - mondta mosolyogva Józsi bátyánk, - bizonyosan arra megy
                  ki a dolog. Pedig ezt a huszonötödik esztendőt szerettem volna még munkával
                  tölteni.
            </p>
				<p>
               Valósággal kényszeriteni kellett arra, hogy rászánja magát az utra.
                  Az idei majálist még ő akarta rendezni.
            </p>
				<p>
               - Látjátok, ez is a huszonötödik lenne. Huszonnégyszer rendeztem már
                  majálist. Azt hiszem, ez lenne a legsikerültebb: összekötném világpostával és
                  kabaréval.
            </p>
				<p>
               Az ifjuság vezérei azonban megnyugtatták, hogy addig szó sem lehet
                  majálisról, amig ő haza nem jön.
            </p>
				<p>
               - De hát akkor juniusban rendezünk majálist? - kérdezte
                  akadékoskodva.
            </p>
				<p>
               - Nem baj az, rendezünk juniálist.
            </p>
				<p>
               Mikor minden érvét lehurrogták, akkor végre mégis csak kijelentette,
                  hogy jól van, megadja magát és felutazik hazánk fővárosába bizonyos szénsavas
                  fürdők és egyéb kurák érdekében. Elhatározta, hogy megválik egypár hétre
                  családjától, elhagyja egy kicsit az akácos korzót és a drága, az egyetlen poros,
                  alföldi városkát. Amig az előkészületek tartottak, nem vett észre semmit sem az
                  ismerősei viselkedésén. De mikor a bucsuzkodásra került a sor, valami nagyon
                  furcsa sejtelem kezdte bántani. Az irodafőnök meghajolt előtte és könnyezett:
            </p>
				<p>
               - Józsi bátyánk, - mondta, - hivatalunk jóságos atyja! Bár
                  meggyógyulna, bár mihamarább látnánk...
            </p>
				<p>
               A felesége zokogott és görcsösen ölelgette, mint az anya a csatába
                  készülő gyermekét:
            </p>
				<p>
               - Józsikám... Józsikám...
            </p>
				<p>
               Ennyit tudott csak mondani és körös-körül a gyerekek, az ismerősök
                  csüggedten, fájdalmas tekintettel néztek reája.
            </p>
				<p>
               - A viszontlátásra. A mihamarabbi viszontlátásra, - mondogatták neki
                  a barátai.
            </p>
				<p>
               Vajszivét keményen markolászta a keserüség, de visszafojtott
                  mindenféle érzékenykedést. Mosolygott a vicinális ablakából a perronon álló
                  ismerős arcok felé. A kendőjét lengette mosolygósan, belül pedig olyasvalamit
                  sughatott neki a keserüségek ördöge, hogy:
            </p>
				<p>
               - Téged most bucsuztatnak, öregem. Te még életedben megérted azt,
                  hogy szépen elzengedezték fölötted a bucsuigéket...
            </p>
				<p>
               Zabvetések, zöld buzatáblák között szorgalmasan kocogott a jámbor kis
                  vonat és Józsi bátyánk még mindig ott állott az ablaknál. Ott állott és nem
                  mozdult el, amig el nem tünt a mi kis városunk kedves képe a szeme elől. Akkor
                  leült és olvasni kezdett. De csodálatosképpen egy mondat értelmét sem tudta
                  összekaparni a széthuzó szavakból. Kibámult hát az ablakon és nézte a futó
                  telegráfoszlopokat, a kék eget.
            </p>
				<p>
               Pesten nagyon, nagyon árvának érezte magát. Elsősorban is ez a város
                  kegyetlenül megváltozott, mióta ő utoljára rótta végig az utcáit. Elszorult a
                  szive, a lélegzete megakadt, mikor a füstös levegőjü utcák nagy forgatagába
                  belekeveredett a kocsija. A szálloda liftjében szédült, mikor felfelé haladtak,
                  azt hitte, hogy zuhannak és csaknem felkiáltott a rémülettől. A szobájában, a
                  harmadik emeleten egyre hallgatta az éjszakában vágtató kocsik zörejét és minden
                  öt percben arra riadt fel, hogy földrengés ingatja az ágyát és ő nagy ivben bukik,
                  kifordul az egész falrésszel együtt a nagy magasságból az utca kövezetére.
            </p>
				<p>
               Reggel mégis másképen érezte magát. Hüvös volt. Az utcán locsoltak
                  éppen. Kávéházba tért és bizonyos dacos elszántsággal rendelt szilvóriumot. Aztán
                  drágább szivart kért. Megállapitotta, hogy most legalább egy koronával többet
                  költ, mint rendesen, de azért ez most nem bántotta. Délben felment a tanárhoz,
                  megfürdött szénsavas vizben és felfrissülve lépett ki az utcára. Délután a
                  ligetben sétált, este jobb étvággyal evett és éjszaka valamivel nyugodtabban
                  aludt. Hazulról megkérdezték tőle, hogy érzi magát és ő csak egy szót sürgönyzött
                  vissza:
            </p>
				<p>
               - Fejedelmileg!
            </p>
				<p>
               Ez igy tartott egypár napig. Egyszer aztán egy szerdai napon
                  elhatározta szegény Józsi bátyánk, hogy este kimarad egy kicsit. Egy óráig, vagy
                  csak éppen éjfélig. Délután hazament, sevrócipőt és fekete ruhát öltött magára.
                  Kényelmes Wekerle-gallérjához esarpnyakkendőt, szép, fehér selyemből valót,
                  kapcsolt a nyakára. A gömbölyü kézelőibe fehér csontgombokat rakott és
                  cérnakeztyüs kezébe elefántcsontvégü ébenfapálcikát szoritott. Igy felkészülve,
                  megindult a villanyvilágos esti utcán. Egy kicsit nézte a hölgyeket, aztán
                  megvacsorázott egy szerény korcsmában. Vacsora után kocsiba ült és azt mondta
                  bizalmaskodva a fiákeresnek:
            </p>
				<p>
               - Valami jó helyre, öregem...
            </p>
				<p>
               A kocsis háromszor megkerülte vele a várost és végül is letette egy
                  ragyogó kert fehér kapuja előtt. Egy kicsit megbánta a vállalkozását, mikor a
                  belépődijat le kellett fizetnie.
            </p>
				<p>
               - A Béla két év óta nyaggat egy bogárgyüjteményért, - gondolta, mig
                  leszurta a koronákat, - és most én kidobom azt a pénzt.
            </p>
				<p>
               El volt keseredve és olyasvalamit mormolt magában, hogy ha már a
                  becstelenség terére lépett, akkor ugyis mindegy. Ezt már végig kell csinálni.
                  Leült hát és végignézte a müsort. A kuplékat nem értette meg, mert szerinte a
                  kómikus urak nagyon is hadartak, a meztelenségek egy kicsit fellázitották a
                  lelkiismeretét, de az angol bohócokon harsogva kacagott. Sokszor körülnézett, hogy
                  nem lát-e ismerősöket és ilyenkor mindig gyorsan kezdett dobogni a szive:
            </p>
				<p>
               - Ó, ha az asszony ezt meglátná?
            </p>
				<p>
               Előadás után átvonult a közönség egyik részével egy külön terembe.
                  Leült egy szerény asztal mellé és három deci bort kért. Ezért azután
                  megmosolyogták a mi kedves, szegény Józsi bátyánkat.
            </p>
				<p>
               - Nincsen, kérem alássan, csak butélia vagy pezsgő...
            </p>
				<p>
               - Na, - mondta sajgó szivvel, de dacosan Józsi bátyánk, - hozzon
                  pezsgőt.
            </p>
				<p>
               Leányok ültek melléje és ő megkinálta őket.
            </p>
				<p>
               - Tessék, kisasszonyok, pezsgőt parancsolni.
            </p>
				<p>
               Azok ittak biztatás nélkül is. Józsi bátyánk aggódva nézte, hogy
                  nyelik a jeges italt és megkockáztatta a megjegyzést:
            </p>
				<p>
               - Talán meg fog ártani.
            </p>
				<p>
               - Apukám ne féljen attól - kacagtak a leányok és tovább ittak.
            </p>
				<p>
               Uj üvegek kerültek az asztalra és Józsi bátyánk borusan gondolt arra,
                  hogy az ital árából kifutná az asszony régen óhajtott uj konyhaberendezésének az
                  ára. Valaki azt inditványozta, hogy menjenek a szeparéba és szegény Józsi
                  bátyánkat karonfogva vezették az egyik függönyös fülkébe. A leányok énekelni
                  kezdtek, a cigány betévedt és Józsi bátyánk lebegni érezte magát erre a
                  valcerre:
            </p>
				<p>
               Rózsás hullámok fürösztenek...
            </p>
				<p>
               Közben arra gondolt, amig maga is énekelt, hogy juniusban mégis csak
                  megrendezi a mulatságot világpostával és kabaréval összekötve. Az egyik leány
                  pezsgőt töltött a kerek kézelőjébe. Ezen egy kicsit felmérgelődött és
                  megjegyezte:
            </p>
				<p>
               - Neveletlenség! Tiszteletlenség egy öregebb emberrel
                  szemben!...
            </p>
				<p>
               A szive össze-vissza dobogott, de hamar elfelejtette a bosszuságot és
                  felállott, beszélni akart:
            </p>
				<p>
               - Méllen tisztelt vendégkoszoru, - zengte emelt hangon, pohárral a
                  kezében, mint a névnapokon szokta. - Méllen tisztelt hölgyeim és uraim! A mai
                  napon, midőn egybegyültünk, hogy örvendjünk...
            </p>
				<p>
               Eddig jutott el. Itt megállott, elsápadt és egy kicsit megingott.
                  Aztán hanyattesett és elterült a földön. Szegény Józsi bátyánknak festett arcu
                  leányok fogták le a két vizenyős szemét. De ki is fogta volna le más, hiszen a
                  szeparékba nem járnak jámbor családanyák.
            </p>
				<p>
               - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - -
            </p>
				<p>
               Igy halt meg a mi szegény Józsi bátyánk. És a multkor a patika előtt,
                  a nagy platánfa tövében ismét társaság verődött össze. Megint a szomoru esetről
                  volt szó.
            </p>
				<p>
               - Bizony, kérem, - mondta az állatorvos ur, - ez csakis botránynak
                  nevezhető.
            </p>
				<p>
               A gyógyszerész ur folytatta:
            </p>
				<p>
               - Egy véleményen vagyunk. Mert, kérem, az az én feltevésem, hogy
                  minden ember csinál valami görbe dolgot vagy gyerekkorában, vagy később, vagy a
                  halála után. Szegény Józsi bátyánk, az Isten nyugosztalja, egész életében
                  vigyázott magára, és ime, tetszenek ismerni az esetet, a halála után kiderült,
                  hogy ő sem volt makulátlan.
            </p>
				<p>
               A tiszttartó ur azt vélte, hogy nagyon keserü dolog az egész, mig a
                  jegyző tartózkodás nélkül nyilatkozott.
            </p>
				<p>
               - Azt mondom, uraim, ugyszólván erkölcstelen és megbotránkoztató...
                  és ha a halál nem törülne el minden ellenségeskedést a szivekben... De nem is
                  törülhet el mindent, mert az özvegy szégyene, uraim.
            </p>
				<p>
               A fejüket csóválták valamennyien és én azt gondoltam, hogy a szegény
                  Józsi bátyánk még sem botrányhős, nem elkárhozott ember. Csak ugy van biztosan a
                  dolog, hogy a világ rosszasága nem áll meg a mi kis városunk határánál, hanem itt
                  van közöttünk az akácos korzón, a szürke kockaköveken, karonfogva sétál
                  mindnyájunkkal.
            </p>
			</div>
			<div type="chapter">
				<head>
               12752.
            </head>
				<p>
               Valaki megbetegedett a családunkban. Nem emlékszem tisztán arra, hogy
                  a nagyapám dült-e hirtelen ágynak vagy akkor történt a Gina nénénk halála, de azt
                  tudom, hogy délben sürgöny jött azon a napon és nagy izgatottság támadt a
                  házunkban. Voltaképen örültem ennek a hirtelen fejvesztettségnek, mert a ruhám
                  csupa szurokpecsét lett az utcasarkon, ahol aszfaltot főztek, ami pedig akkor
                  tudvalevőleg szenzációszámba ment. Az édesapámat hazahivták a hivatalból és még
                  ebéd előtt elhatározta a családi tanács, hogy az édesanyám fog elutazni a
                  beteghez. Ebéd alatt a fogások közben könnyezett néha az édesanyám és szomoruan
                  tekintett rám:
            </p>
				<p>
               - Hát erre a gyerekre ki fog vigyázni, mig oda leszek - kérdezte
                  halkan, az apámhoz fordulva.
            </p>
				<p>
               - Vidd el magaddal, az lesz a legjobb. Legalább nem rosszalkodik
                  idehaza.
            </p>
				<p>
               Ezt már hangosan és teljes szigorral mondta az édesapám. A szeme
                  villogott és gyanusan tapadt a ruhámra. Hirtelen betürtem a szalvétát a nyakamba s
                  ezzel megmenekültem a veszedelemtől, amely a szurokpecsétek révén fenyegetett.
                  Boldogan kanalaztam a levest és közben imádkoztam, hogy bár lenne már fél kettő,
                  mert akkor indul a vonat a távoli városka felé, ahol egy nagybeteg várakozik
                  reánk. Nagynehezen elérkezett ez az idő, a piszkos ruhát levetettem minden
                  veszedelem nélkül. Csak az édesanyám vette észre a pecséteket, és mert nagyon
                  szeretett, nem szólt egy szót sem, csak a fejét csóválta szeliden.
            </p>
				<p>
               Azon a vonalon át kellett szállni akkoriban, mert féluton egy kedves,
                  döcögős vicinális szaladt az emberrel a városka felé. A vonatról fehér zsebkendőt
                  lengettünk az édesapám felé, aki fekete körszakállt viselt abban az időben.
                  Mielőtt elindult volna a kocsisor, odaszólt az édesanyámnak az ablakon
                  keresztül:
            </p>
				<p>
               - Margit, lelkem, vigyázzatok az átszállásnál. Keress jó kocsit, mert
                  hosszu az ut ezen a kávédarálón.
            </p>
				<p>
               Bent a fülkében egyedül voltunk az édesanyámmal. Ahogy mostan
                  visszaemlékszem, nem lehetett több huszonkilenc évesnél. Karcsu és magas alakja
                  most is előttem van, amint megállott a kocsi ablakánál és csókot intett az
                  apámnak. Aztán letette a kalapját, leültetett, elhelyezett és beszélgetni kezdett
                  velem a szurokkérdésről. A téma egyáltalában nem érdekelt, bár kinosnak sem volt
                  mondható, mert tudtam, hogy édesapám távollétében nem érhet semmiféle testi
                  veszedelem. Tisztán emlékszem reá, hogy az egész dorgatórium alatt azon
                  gondolkoztam, hogy miért olyan fiatal az én anyám, mikor például a szomszédunkban
                  lakó főerdészné kövér öregasszony, pedig a kisfia egy osztállyal jár alább, mint
                  én. Mégis valósággal megörültem, mikor a kis rozoga vasutra kellett
                  átszállni.
            </p>
				<p>
               - Itt legalább nem fognak leckéztetni - gondoltam és beszaladtam egy
                  fülkébe, ahol már két ur üldögélt.
            </p>
				<p>
               De az édesanyám visszahivott szigoru hangon, mert az idegen urak
                  szivaroztak és tényleg nagyon rossz volt a levegő odabent.
            </p>
				<p>
               - Nem zavarjuk a bácsikat - magyarázta, azután a kalauzhoz fordult -
                  ugyan kedves kalauz ur, nem tudna egy nemdohányzót?
            </p>
				<p>
               - A legutolsó fülkében - mondta a vasuti ember - ott tessék
                  megpróbálni.
            </p>
				<p>
               Elzarándokoltunk az utolsó kocsi utolsó fülkéjéig: ott tényleg volt
                  hely elég. Csak egy ur ült az ablak melletti sarokban. Egy fiatalabb ember, aki
                  éppen olyan körszakállt viselt, mint az édesapám. De a haja meg a szakálla szőke
                  volt. Mikor beléptünk, fel sem nézett, ujságok mögé temetkezve, intett a fejével,
                  hogy tessék helyet foglalni, nekünk szabad itt leülni. Elhelyezkedtünk hát és az
                  édesanyám maga mellé ültetett, a hajamat simogatta. Egypár percig tartott csak ez
                  a nyugodt állapot, mert nemsokára lecsusztam csendesen a pamlagról és az ablak
                  nyitószerkezetét vizsgálgattam. Rövid tiz perc alatt minden érdekességét
                  kifürkésztem a kocsinak: megforditottam a párnákat az üres ülőkéken, kinyitottam a
                  szellőztetőket, megkiséreltem a vészfék megbizhatóságát és megvizsgáltam a
                  sarokban szégyenkező kályha koromtartalmát. Mikor igy kezdett unalmassá válni a
                  helyzet, az idegen ur ujságjai iránt kezdtem érdeklődni. Kilestem, hogy láthat-e a
                  pamlag jobboldalára és óvatosan kihuztam a csomóból egy képesujságot.
            </p>
				<p>
               - Tedd le azt az ujságot fiacskám, - hallottam üdén és finoman
                  csengeni nyomban az édesanyám hangját - a bácsi megharagszik...
            </p>
				<p>
               - Csak kölcsön vettem - hebegtem ijedten és már vissza is dobtam a
                  lapot.
            </p>
				<p>
               Az idegen ur leeresztette az arca elé tartott ujságot és mosolyogva
                  nézett rám:
            </p>
				<p>
               - Csak tessék barátocskám, akár az egész csomó.
            </p>
				<p>
               Felnőtt urak sohasem mondták addig nekem, hogy barátocskám, hát
                  nagyon meghatott a dolog. Nem tudtam levenni egy pillanatra sem a szememet az
                  utitársunkról. Ilyenformán vehettem észre, hogy nagyon nézi az édesanyámat és
                  egyszer csak félénken bólint a fejével.
            </p>
				<p>
               - Margóka, - mondta tompa hangon - bocsánat, nem tudom, nem
                  tévedek-e?
            </p>
				<p>
               Az édesanyám csodálkozva nézett reá, kicsit elpirult és összeráncolta
                  a homlokát:
            </p>
				<p>
               - Béla? - kérdezte - maga az Béla?
            </p>
				<p>
               Az idegen meghajolt előtte és kezet csókolt neki mély
                  tisztelettel.
            </p>
				<p>
               Láttam, egészen jól emlékszem, hogy az édesanyám zavarban volt. És
                  aztán, hogy a pirulását palástolja, az arcához kapta a csipkés, fehér
                  zsebkendőjét.
            </p>
				<p>
               - Ez a kis fiam - mutatott reám.
            </p>
				<p>
               - Az első? - kérdezte a szőke ember és az ölébe ültetett.
            </p>
				<p>
               - Az első, - ismételte anyám - az egyetlen.
            </p>
				<p>
               - Istenem, - sóhajtotta az idegen és a hajamat simogatta - hogy
                  elmult az idő.
            </p>
				<p>
               Intett a fejével az édesanyám, hogy bizony elmult. Közben az utunkról
                  kezdtek beszélgetni. Az idegen egyszer megölelt közben és három ezüstös cukrot
                  nyomott a markomba. Ettől a pillanattól kezdve nagyon nagyra becsültem, bár addig
                  is rokonszenveztem vele a szőkesége miatt. Az otthoni elnyomatások emlékei
                  motoszkáltak az agyamban és némi titkos lázadozással arra gondoltam, hogy ezt
                  jobban szeretném apámnak. Az utitársunk ugyanis nem beszélt szigoruan, sőt nagyon
                  is kedvesen és lágy hangon mondta el, hogy utazik valahová délre, mert unatkozik
                  idehaza.
            </p>
				<p>
               - Bizony, - mondta az édesanyám mosolyogva - akinek más dolga nincs,
                  az csak szórakozik.
            </p>
				<p>
               - Margó - felelte szemrehányóan a szőke ember - nem haragszik ugy-e,
                  ha igy szólitom.
            </p>
				<p>
               Az anyám a fejét rázta.
            </p>
				<p>
               - Lássa Margó, - folytatta az utitárs - nem voltam mindig ilyen
                  kedvetlen. Maga emlékezni fog rá biztosan...
            </p>
				<p>
               - Emlékszem, mikor az asztal tetején táncolt a majálison - mosolygott
                  szeliden édesanyám.
            </p>
				<p>
               - Éppen nyolc éve, hogy nem találom a helyemet, vagy talán kilenc...
                  Ha nem haragszik, még a dátumot is megmondhatom.
            </p>
				<p>
               - Emlékszik még?
            </p>
				<p>
               - Augusztus huszadika.
            </p>
				<p>
               Csend volt. A fehér zsebkendő megint odaszállt az édesanyám szeme elé
                  és az idegen kinézett az ablakon. Éppen elérkezettnek láttam az időt, hogy én is
                  résztvegyek a társalgásban:
            </p>
				<p>
               - Augusztus huszadikán én nyolcéves leszek. Kapok egy kis kutyát: a
                  papa megigérte.
            </p>
				<p>
               A rokonszenves szőke ránézett az édesanyámra, mintha magyarázatokat
                  kérne.
            </p>
				<p>
               - Igen, - mondta neki anyám - egy évvel az esküvő után született.
                  Pont augusztus huszadikán.
            </p>
				<p>
               Közelebb ültek egymáshoz és most már nem igen törődtem velük. Az
                  ujságokat teljhatalmulag a kezeim közé kaparintottam és képeket oroztam,
                  egészoldalas illusztrációkat rejtettem a matrózbluzomba. Egyszer mégis
                  odafigyeltem és bár nem tartottam érdekesnek a beszélgetésüket, jól emlékezem
                  minden szavukra.
            </p>
				<p>
               - A kertben ültek, az almafa alatt - mesélte az idegen - és én jöttem
                  a Lacival...
            </p>
				<p>
               - Igen, az urammal...
            </p>
				<p>
               - Én mutattam be őt magának.
            </p>
				<p>
               - Azt mondta, hogy a legjobb barátja, az osztálytársa.
            </p>
				<p>
               - A kerti uton azt mondtam neki, hogy maga a menyasszonyom.
            </p>
				<p>
               Az anyám most már sápadtan nézett a padlóra.
            </p>
				<p>
               - Igy volt, egészen igy volt, de minek beszéljünk. Most már
                  ugyis...
            </p>
				<p>
               Nem folytatta tovább, hanem reám nézett és közelebb vont
                  magához.
            </p>
				<p>
               - Nekem nem mindegy - felelte egészen halkan az utitársunk, - sohasem
                  tudtam megérteni, később sem, pedig már kilenc éve gondolkozom rajta. Nem tudom,
                  hogy történhetett.
            </p>
				<p>
               - Azt nem lehet magyarázni - felelte anyám - és most már nem is
                  szabad. Én sem tudtam akkor, hogy miért, de ugy kell lenni... Egyszer csak maga
                  hátat forditott a házunknak, a városnak és elment. Mint ahogyan a regényhősök
                  szoktak elmenni. Akkor aztán nem maradt itt más, csak Laci és aztán...
            </p>
				<p>
               - Nem, nem igy volt, - mondta fájdalmas hangon a körszakállas - ne
                  haragudjon Margó, nem igy volt. Ott kezdődött, hogy az az ember magát röviden
                  Margitnak kezdte szólitgatni, pedig az egész ház Margónak ismerte. Mondtam is
                  neki, hogy ne eredetieskedj, hivjad csak te is Margónak. Kemény és akaratos volt
                  mindig és ezért is megmaradt a Margitnál.
            </p>
				<p>
               Egészen elérzékenyedve folytatta. Borzasztó, csodálkoztam rajta, mert
                  akkor láttam először, hogy felnőtt urak is tudnak könnyezni és ez olyan furcsa,
                  nagyon ijesztő látvány.
            </p>
				<p>
               - Igen, - mondta és lehajtotta a fejét - Margitnak szólitotta.
                  Pünkösd napján, délután látogatóba mentem magukhoz. Két hét mulva lett volna az
                  eljegyzésünk. Azt mondták, hogy a lugasban van. Lesétáltam és a gyepen haladtam
                  egészen a lugasig. Maguk ott ültek... ne haragudjon, hiszen ugyis mindegy már,
                  csókolództak és ölelték egymást. Megálltam, megfordultam és halottam a Laci
                  hangját, amint suttogva mondta, hogy Margit.
            </p>
				<p>
               - Ezért ment el? - kérdezte anyám - Istenem, mi erről nem tudtunk
                  soha semmit sem.
            </p>
				<p>
               Az idegen intett a kezével:
            </p>
				<p>
               - Minek? Miért mondtam volna. Most már ugyis mindegy...
            </p>
				<p>
               Hosszasan beszélgettek, de aztán megint nem figyeltem jóideig. Közben
                  felfedeztem egy számot a fülke oldalán. Tizenkétezerhétszázötvenkettő volt, most
                  is emlékszem. Nagyon jól megtanultam később. Meg is kérdeztem, hogy mire
                  való.
            </p>
				<p>
               - Ez barátocskám a fülke száma - magyarázta az idegen - több ilyen
                  számu fülke nincs.
            </p>
				<p>
               - De hát minek az - kérdeztem tovább.
            </p>
				<p>
               - Hogy össze ne tévesszék más fülkével. Aki ezt a számot tudja, az
                  nem tévedhet.
            </p>
				<p>
               Igy utaztunk alkonyatig. Akkor addig könyörögtem, mig kieresztettek a
                  folyosóra. Két perc mulva visszatértem, mert sötét és félelmetes volt a hosszu
                  folyosó. Amikor betekintettem a szélső kisablakon, láttam, hogy a körszakállas az
                  édesanyám kezeit csókolja. A rokonszenvem határozottan megerősödött vele
                  szemben.
            </p>
				<p>
               - Ez az ur szereti az édesanyámat, - gondoltam és reményeim támadtak,
                  hogy a szelid ember ujabb cukortömegeket csusztat majd a zsebembe.
            </p>
				<p>
               Beléptem a fülkébe és az idegen ur nyomban a térdére vett.
            </p>
				<p>
               - Csodálatos, - mondta és a hangja remegett - ez a kis fiu egészen
                  maga. Egy vonása sem hasonlit a Laciéhoz.
            </p>
				<p>
               A cukoradományok nem maradtak el és valósággal sajnálkoztam, mikor
                  egyszer csak megnézte az óráját a körszakállas ember és ezt mondta:
            </p>
				<p>
               - Még husz perc, most már öltözhetnek.
            </p>
				<p>
               Feladta a kabátunkat, megkötötte a cipőm kigombolt szalagját, aztán
                  leszedte a csomagjainkat.
            </p>
				<p>
               Mikor ezzel készen volt, én már kint állottam a folyosón, az ajtónk
                  előtt. Nem néztem hátra, mert azt kellett akkor nézni, hogyan szaladnak az apró
                  lángok az öreg éjszakában. Mégis hallottam, amint mondta az utitársunk:
            </p>
				<p>
               - Hát mégis vége?
            </p>
				<p>
               - Mégis - válaszolta az édesanyám csöndesen.
            </p>
				<p>
               - Margó, hát nem lehet máskép?
            </p>
				<p>
               Nem hallottam feleletet, de az árnyék mutatta, hogy az anyám a fejét
                  rázza.
            </p>
				<p>
               - Mondja igaz szivére, - hallottam az idegen hangját gyötrődni -
                  mondja őszintén, boldog-e.
            </p>
				<p>
               Az árnyék igent intett.
            </p>
				<p>
               - Mire esküszik?
            </p>
				<p>
               - A kisfiamra - felelte az édesanyám.
            </p>
				<p>
               A szőke ember árnyéka lehajolt az anyám kezéhez.
            </p>
				<p>
               Visszafordultam, mert a nevemet hallottam. Az utitársunk lehajolt
                  hozzám és megcsókolt kétszer is. Egyszer az arcomon, másodszor a számon. A
                  szakálla csiklandozott, de a szája nem volt kellemetlen szivarillatu, mint a többi
                  felnőtteké.
            </p>
				<p>
               A kisváros állomásán leszálltunk. A vonat sokáig állott és a perronon
                  sétáltunk, amig csak el nem ment. A folyosón kint állott az idegen ur és
                  szivarozott.
            </p>
				<p>
               A kisfiuk gépies modorában hadartam magamban:
            </p>
				<p>
               - Tizenkétezerhétszázötvenkettő... tizenkétezer...
            </p>
				<p>
               Az utolsó kocsi utolsó fülkéje is kidöcögött a váltókon. Az
                  utitársunk köszönt még egynéhányszor, azután eltünt a szivar az ablakból,
                  összecsapódtak a drappszinü függönyök és biztosan eloltotta a lámpát is, mert
                  sötét lett a legutolsó fülkében.
            </p>
				<p>
               Aztán egy-két hétig nem is jutott eszembe a szőke ember, aki az
                  állomáson bucsuzóul duzzadtra tömte a zsebeimet édességgel. Másnap már meghalt a
                  betegünk. Innen tudom, hogy mégis a Gina néni halála alkalmával történt mindez.
                  Temetés jött, gyász, szomoruság, sok rokon gyült össze. A zavarosban nagyszerüen
                  lehetett halászni, akkor szereztem a nagy rézgombokat és a kiugrós levélbélyegzőt
                  is. Aztán megint utazás jött és otthon meglehetősen szigoru bánásmódban volt
                  részem. A szurokpecsétek ügye nyilvánosságra került és ezuttal már nem maradt el a
                  testi veszedelem. Ekkor azután elhatároztam, hogy haragot tartok az apámmal. A
                  lázadás most már egészen a hatalmába keritette a lényemet és minden tartózkodás
                  nélkül gondoltam arra, hogy milyen jó lenne, ha a szelid, szőke ember lenne az
                  apám.
            </p>
				<p>
               Egy ebéd után a konyhában álldogáltam. Az édesanyám kijött és
                  megintette a cselédeket, hogy már megint nem tettek tiszta ujságpapirost a
                  polcokra.
            </p>
				<p>
               - Csupa piszok mind - mondta és kirántott egy cifrára nyirt
                  ujságlapot - tegyenek a nagyságos kisasszonyok ujat az összes polcokra.
            </p>
				<p>
               Az ujságlapot nem dobta el, hanem olvasni kezdett.
            </p>
				<p>
               Aztán egyszer csak elsikoltotta magát s beszaladt a szobába.
            </p>
				<p>
               A nyitott ajtón utána mentem és láttam, hogy zokogva ül az apám
                  asztala előtt. Az édesapám a karosszékben ült és olvasta a cifrára faragott lapot.
                  Ő is nagyon komoly volt és egyre azt hajtogatta:
            </p>
				<p>
               - Szegény Béla, szegény fiu, hát mégis...
            </p>
				<p>
               - Rettenetes - sirt az édesanyám - és mi együtt utaztunk vele.
            </p>
				<p>
               A papirlapot sikerült utóbb elcsipni. Különösebbet nem tudtam
                  fölfedezni rajta csekély külpolitikai tudomásom révén, mint egy ismerős számot, a
                  tizenkétezerhétszázötvenkettőt. Egy kis hirnek volt ez a vastagbetüs cime. Akkor a
                  cifráktól csak bizonyos vonatot, fülkét, revolvert és pamlagra teritett ujságokat
                  tudtam kiböngészni.
            </p>
				<p>
               A szomoru eseményt mégis kezdtem sejteni. És ettől az órától kezdve
                  határozottan gyülöltem az apámat. Ha megláttam a fekete körszakállát, egy szót sem
                  lehetett belőlem kivenni.
            </p>
				<p>
               Igy tartott ez egypár hétig.
            </p>
				<p>
               Az anyám kétségbe volt esve miattam. Az ebédek komoran folytak le és
                  valóságos családi háboruság tört ki rövidnadrágos személyem körül. Én azonban
                  állhatatos maradtam és egy éjjel álmodtam is a szőke utitársunkkal. Láttam, hogy
                  nagy fekete lovak viszik a koporsóját és az anyám gyászruhában megy utána. Ettől
                  kezdve meg voltam győződve arról is, hogy a gyászt nem Gina néniért, hanem a szőke
                  idegenért viseljük.
            </p>
				<p>
               Az eset kezdett egészen komoly lenni, mikor egy reggel arra ébredtem,
                  hogy az apám mosolyogva közeledik felém és a hátánál fogva egy gyönyörü kis
                  fokszit tesz a paplanomra. Alig ismertem rá az édesapámra, mert a szakálla le volt
                  borotválva. Igy sokkal szelidebb volt és nyomban lehajolt hozzám, megcsókolt és
                  megölelt.
            </p>
				<p>
               Ezek után kénytelen voltam kibékülni vele.
            </p>
				<p>
               A naptáron nagy, piros szám volt, erről és a foksziról megtudtam,
                  hogy augusztus huszadika van. Most jut az eszembe, hogy a kutyát Fülkének neveztem
                  el. Utóbb azonban családi határozat folytán Pici lett a neve.
            </p>
				<p>
               Az ember mindent olyan könnyen elfelejt. De néha egy-egy szám
                  megmarad emlékezetünkben. Évekig járunk vele, szerelmi óráinkban is átcikázik néha
                  agyunkon és csak később, véletlenül tudja meg az ember, hogy mit is jelent ez a
                  szám, hogy tizenkétezerhétszázötvenkettő.
            </p>
			</div>
			<div type="chapter">
				<head>
               Bübájnokhy.
            </head>
				<p>
               Életem egyik fájdalmas vesztesége Bübájnokhyhoz, az alábbi sorok
                  bánatos hőséhez füződik.
            </p>
				<p>
               Ki volt Bübájnokhy?
            </p>
				<p>
               E kérdésre kevesen tudnának felelni korunk önző lelkei közül. Mégis a
                  válasszal nem óhajtok adós maradni és elmondom ki volt ő, hogyan ismerkedtem meg
                  vele. A vidéki kávéházban, hol szerény reggelimet szoktam volt eltölteni,
                  mindennapos volt egy öreg ur, aki négy pohár viz mellett ernyedetlen szorgalommal
                  irt rózsaszinü és égszinkék papirlapokra. Sohasem kérdeztem, hogy ki a titokzatos
                  aggastyán, mig végül rendkivüli eset nem történt. Bánk bánt adták a kisváros
                  állandó szinházában és nekem a helyi lap mükedvelő kritikusának feltünt a néma
                  szereplők között egy mélabus magyar figura, aki régi századok bánatát, mély
                  keservét és eltiport életét idézte ifju és naiv képzeletembe. És másnapra igy
                  szólt kritikám:
            </p>
				<p>
               „...valóban élvezhetetlen volt Bánk bán alakja, de az összeesküvők
                  lilaruhás magyarja feledhetetlenül nyomult képzeletünkbe: őszinte volt, az
                  ezredéves hazai átok sulyával teljes és bánatos, mint egy szelid mellékfigura
                  Székely Bertalan legjobb képeiről...”
            </p>
				<p>
               Mindössze ennyi.
            </p>
				<p>
               És másnap reggel, amint a ropogós kiflit apritottam szegényes
                  haboskávémba, megjelent asztalomnál az öreg ur, aki négy pohár viz mellett
                  ernyedetlen szorgalommal irt rózsaszinü és égszinkék papirlapokra. Meghajolt a
                  régi idők tisztes módja szerint és igy szólt:
            </p>
				<p>
               - X Y urhoz van szerencsém?
            </p>
				<p>
               - Igen, uram - válaszoltam pirulva.
            </p>
				<p>
               - Ah, - mondta - ugy hát jó helyen járok, én vagyok a lilaruhás
                  magyar, aki tegnap este játszott...
            </p>
				<p>
               Néhány meleg szó után hosszan beszéltünk a szinész sorsáról, néma
                  vagy lázas odaadásáról, aztán az öreg ur megvallotta, hogy huszonkét esztendeje
                  játszik a hazai szinpadokon, de neve eleven ujságban még nem szerepelt: egyébként
                  neve Bübájnokhy...
            </p>
				<p>
               Azontul sokszor találkoztunk reggelenként és Bübájnokhy neve gyakran
                  szerepelt szinházi irásaimban, mig végre az igazgató néhány jelesebb alakitást nem
                  szánt neki. Igy például hirnök volt néhányszor vagy kikiáltó egy-egy
                  Shakespeare-darabban, de oly szörnyü hamisan hangsulyozta a nemes szavakat, hogy
                  kénytelen voltam (X Y) aláirással figyelmeztetni utólérhetetlen némaságára.
            </p>
				<p>
               Néhány tovasuhanó esztendő során egymáshoz törődtünk.
            </p>
				<p>
               Reggelenként odaültem asztalához és néma csodálattal szemléltem, mint
                  penderiti a formás betüket és egyforma sorokat a rózsaszinü vagy égszinkék
                  papirosra. Minden levelét lemásolta, hogy aztán az érkező válasszal együtt
                  helyezze el ládája fenekére. Hosszasan csodálkoztam ernyedetlen szorgalmán és arra
                  gondoltam, hogy ilyen igyekezet mellett kétkötetes, végnélküli regényt
                  csiholhatnék ki könnyen hangolható elmémből. Elgondolkoztam arról is, hogy milyen
                  sok rokona lehet Bübájnokhynak és végül megkockáztattam a kérdést:
            </p>
				<p>
               - Uram, kinek irja ezt a sok levelet?
            </p>
				<p>
               - Ezek? - csodálkozott el Bübájnokhy és az előtte fekvő tizenhárom
                  levélre tekintett. - Mind szerelmes levelek...
            </p>
				<p>
               Némán végigtekintettem kopott alakján, kopasz fején és nem
                  feleltem.
            </p>
				<p>
               - Oh - mondta - tudom, mire gondol, fiatalember; mint irhat szerelmi
                  hévtől duzzadó levelet egy ily hajlottkoru férfi... Nos, hát tudja meg, hogy más
                  az ifju hévtől duzzadó szerelem, a szerelmi szenvedelem és más a szerelmes
                  levél... Szerelmes tud lenni minden tacskó, minden tavaszi fuvalmat érző kölyök,
                  sőt azt mondom önnek ujdondász uram, hogy tacskó és kölyök legyen az, aki ellent
                  tud állani a tizenhetedik esztendő és a tavasz részegségének! Ellenben a szerelmes
                  levél? Nos, hát ahhoz érett fő, tapasztalt elme kell és főleg... harmónia. Mert a
                  női szivek szokva vannak a lázas szavakhoz, de a harmónia lelkükben érinti
                  őket.
            </p>
				<p>
               Még sokszor elmagyarázta, mint hat a harmónia a hölgyek szivére és
                  bizonyságtétel gyanánt rózsaszinü, valamint égszinkék válaszlevelek kötegjeit
                  mutatta fel.
            </p>
				<p>
               - Nézze! - szólt hozzám és eltakarta a lilatintával kapart szögletes
                  betüket - ime mit válaszol Irma: „...szavai értelme elbüvölt; higyje el, valóságos
                  muzsikaszó gyanánt hatott bánatos szivemre”.
            </p>
				<p>
               És ilyenkor felujjongott:
            </p>
				<p>
               - Ez a harmónia, - mondta - a harmónia hatalma a szivek felett.
            </p>
				<p>
               Akkoriban magam is szerettem volna ezt a harmóniát kitanulni, mert
                  bánatos és vidám női sziveknek szorgos udvarlója voltam. Lestem Bübájnokhy
                  arcvonását irás közben, és mert nem tudtam okosabb lenni, megkértem, mutasson
                  néhányat égszinkék leveleiből és a válaszul érkezett rózsaszinüekből. Szelid
                  szempárja haragosan villant meg és keményen mondta:
            </p>
				<p>
               - Fiatalember, ön nem tudja, mi a gentlemanlike... az idegen hölgyek
                  leveleit nem szokás mutogatni...
            </p>
				<p>
               Ettől kezdve elhidegült barátságunk: nem ültem többé asztalához.
            </p>
				<p>
               De mikor hirtelen bucsutvettem a régi város falaitól, elérzékenyülten
                  léptem hozzá:
            </p>
				<p>
               - Isten vele Bübájnokhy ur; eltávozom és többé vissza sem jövök
                  talán...
            </p>
				<p>
               - Ég vele távozó, - csendült meg öreg barátom hangja - várjon
                  türelemmel; egykoron még feltárulhat ön előtt az összes rózsaszinü és égszinkék
                  levelek titka.
            </p>
				<p>
               Elváltunk és én a fővárosban sokáig küzdöttem ismeretlenül, senkitől
                  sem méltatva. Bübájnokhy neve kihullott emlékezetemből, hiszen olyan sok uj
                  vezetéknévvel kellett megismerkednem. Talán másfél esztendő mulva azután levelet
                  kaptam a vidéki város közjegyzőjétől. A hivatalos irás tudatta velem, hogy
                  Bübájnokhy szinművész ur elhunyt. Temetésén több száz főnyi közönség és néhány
                  tucat vénkisasszony vett részt. A kiváló férfi egyébként reám testálta egész
                  levelezését, amely az ujabb-kori szinházi kultura érdekes kincstára és
                  négyszáztizenhat kiló. A költségeket, amelyek az elküldéssel járnak, nekem kell
                  fedezni...
            </p>
				<p>
               Napokig jártam keserü szivvel, mert a költségek nem állottak
                  rendelkezésemre. Többeket igyekeztem rábeszélni, hogy váltsák meg a negyvennyolc
                  koronányi szállitási dijat csodálatos dokumentumok ellenében, de hiába... Igy hát
                  elvesztek Bübájnokhy szerelmes levelei: mint utóbb értesültem, a Kőrös-folyóba
                  döntötték mind a négy mázsát. Most már kiválthatnám az ibolya, égszinkék és
                  rózsaszinbetüs irásokat, de mindhiába: a szeszélyes folyam elmosta a gyöngéden
                  rótt sorokat.
            </p>
				<p>
               Ezért füződik életem fájdalmas vesztesége - egy a sok közül -
                  Bübájnokhyhoz.
            </p>
			</div>
			<div type="chapter">
				<head>
               Lujzika.
            </head>
				<p>
               Ha felém fordult aranyos ragyogásu barna arca, ha reámtévedt villogó
                  és mégis simogató tekintete, megremegett, sebesebben vert a szivem. Amint a kerti
                  uton végigsétált az őszi fák alatt, amint meglibbent a szoknya korcsolyázó
                  lábacskái után, amint tavaszi napsugárban állott a fehérfalu tornácon, amint nyári
                  ragyogásban, könnyü ruhában sétált az izzópiros mákvirágok között, sokszor
                  elhomályosult gyermeki szemem, torkomat marokra fogta a keserüség. Csak
                  fojtogatott a sziv mélyéről feltörő fájdalom, magam sem tudtam, milyen érzelmek
                  ragadnak magukkal, de a mostani eszemmel tisztán látom, hogy végtelenül szerettem
                  és féltettem, mert biztos voltam, hogy nem nekem virul, nem lesz az enyém soha.
                  Tiz esztendővel volt idősebb, mint én és akkoriban még rövid nadrágban
                  jártam.
            </p>
				<p>
               Ott laktak a szomszéd utcában, a kertünk összeért és a közös kerités
                  kis rácskapuján át jártunk egymáshoz. Egypár esztendeig egyetlen játszótársam volt
                  és gyakran imádkoztam, bár feláldozhatnám érte az életemet. Ha elvégeztem a
                  leckémet, ha a szabadság boldog napjait éltem, nyomban a kertben termettem,
                  átugrottam a kis keritésen és megkopogtattam a Lujzika ablakát.
            </p>
				<p>
               Sétáltunk, tornásztunk, mesélgettünk, együtt néztük a virágok
                  nyilását, pompázatos virulását, hervadását, együtt hógolyóztunk, szánkáztunk,
                  együtt ettük a harsogó almát, a leveses körtét, az édes fügét és sokszor versenyt
                  daloltuk a friss keringőket meg a régi nótákat... Ó, nagyon is boldogok voltunk...
                  legalább is én sohasem kivántam magamnak kedvesebb napokat.
            </p>
				<p>
               Mégis, néha ok nélkül is bánat boruja árnyékolta a tiszta eget, amely
                  felettünk, meg a kis város házai felett ragyogott. Eleinte csak muló rossz kedv
                  alakjában jelentkezett a tünő borulat, de aztán, hogy egyszer bálba vitték
                  Lujzikát, két-három napig is eltartott. Keserüség szorongatta a torkomat, ha
                  fiatalemberekkel sétált a kertben; még azt se szerettem, ha leánybarátnőivel
                  nevetgélt. Ilyenkor rendesen elvonultam, olvasni próbáltam, a kert tulsó sarkában
                  üldögéltem órákon át, a levegőbe bámultam és végtelen üresnek, céltalannak éreztem
                  az életemet.
            </p>
				<p>
               Mikor azután elmentek a vendégek, utánam jött Lujzika, kedvesen
                  arcomba nevetett, megsimogatta a hajamat és rendszerint valami vidám dolgot
                  ajánlott:
            </p>
				<p>
               - Fussunk egészen a kert végéig, - mondotta és felvillant a szeme -
                  ki ér oda előbb?
            </p>
				<p>
               Némán álltam fel, versenyt futottam vele, bár legjobban szerettem
                  volna a földre vetni magamat. Engedtem, hogy elémbe kerüljön és beszivtam lobogó
                  fekete haja, röpködő ruhája és aranyos ragyogásu barna bőre illatát...
            </p>
				<p>
               Máskor azt ajánlotta, hogy ugorjuk át a keritést, a vén almafa kidőlt
                  törzsét, hintázzunk vagy dobáljunk sulyokat. Minden szavát parancsnak vettem,
                  ifjuságom első fájdalmas délutánjain husszor is átugrottam a keritésen, a vén
                  almafa kidőlt törzsén, buzgón lenditettem a hintát, sulyokat dobáltam helyből és
                  nekiszaladással...
            </p>
				<p>
               Egy-két nap mulva aztán elmult megmagyarázhatatlan levertségem, mig
                  ujabb felhők árnyéka nem ballagott végig gyermeklelkem zsenge vetésén, mig az
                  utolsó nyáron végleg beborult az ég felettem.
            </p>
				<p>
               Lujzika éppen akkor töltötte be a huszonkettedik évét és egy fülledt
                  szombati estén elvitték a kiserdőbe, nyári táncmulatságra. Rózsaszin ruhájában,
                  gyönyörü kis lakkcipőjében még lelibbent hozzám az alkonyati homályosságban uszó
                  kertbe, mint egy illatos édes tündér. Megsimogatta a fejemet és lágyan
                  mondta:
            </p>
				<p>
               - Nem kell szomorkodni, holnap majd hintázunk...
            </p>
				<p>
               Ugy éreztem, hogy többé sohasem fogunk együtt hintázni. Szinte
                  mondani akartam, hogy várjon, ne menjen, ne hagyjon el, mert többé nem tér vissza
                  sohasem, de torkom annyira elszorult, hogy nem tudtam szólni.
            </p>
				<p>
               Bár erőt vettem volna magamon, bár átöleltem volna lábát, leöntöttem
                  volna szép rózsaszin ruháját tintával, bár ott tudtam volna tartani, nem őrizném
                  szivem mélyén végtelen bánatos emlékét.
            </p>
				<p>
               Mire szólni akartam, ellibbent és ugy éreztem, hogy örökre elsuhant.
                  Fekete este és türelmetlen délelőtt után találkoztam vele. Nem volt egyedül: a
                  lugasban ült az édesanyjával és egy idegen urral, akit az első pillanatban
                  gyülöletesnek találtam. Meghajtottam magamat, jónapot kivántam... Lujzika
                  felállott és kézenfogva vezetett az idegenhez:
            </p>
				<p>
               - Nézze, kedves Béla, - mondta - ez az én kedves kis barátom, akiről
                  annyit beszéltem...
            </p>
				<p>
               A férfi kezet fogott velem.
            </p>
				<p>
               - Igen... nagyon kedves... - vetette oda és ugy nézett rám, mint egy
                  tárgyra, azzal a vérlázitó tekintettel, amellyel a korlátolt felnőttek szokták
                  elintézni a gyermekeket.
            </p>
				<p>
               Nem törődött velem, érdektelen dolgokról beszélgetett, és amikor
                  Lujzika édesanyja magunkra hagyott bennünket, szépeket mondott, udvarolni kezdett
                  az én egyetlen játszótársamnak. Láttam, hogy Lujzika zavarban van, lopva tekint
                  felém és aranyos halványságán át is elpirul egy-egy másodpercre. Szivemet elfogta
                  a szorongás, halkan felálltam és menni akartam.
            </p>
				<p>
               - Ne menjen! - kiáltotta a leány és hangja különösen csengett, mintha
                  segitségért kiáltana.
            </p>
				<p>
               - De csak menjen! - mondta az idegen és szárazon nevetett.
            </p>
				<p>
               Erre visszafordultam és ott ültem mellettük összeszoritott fogakkal,
                  égő tekintettel egészen estig, egészen addig, amig el nem köszönt az idegen...
                  akkor hátat forditottam, szó nélkül hazaballagtam.
            </p>
				<p>
               Ettől a délutántól kezdve minden megváltozott.
            </p>
				<p>
               Lujzika eljött ugyan értem, de már nem hivott versenyfutásra, azontul
                  sohasem ajánlotta, hogy ugorjuk át a keritést, meg a vén almafa kidőlt törzsét. De
                  sokszor járt mellettem elborult arccal, mélázó tekintettel, és ha szóltam hozzá,
                  összerezzent.
            </p>
				<p>
               Éreztem, hogy itt valami olyanféle készül, ami egyikünknek se fog
                  javára válni, csak fájdalmat és fekete gyümölcsöket terem.
            </p>
				<p>
               És Béla ur határozottan gyülölt engem... vasvillatekintettel
                  döfködött... azt is hallottam, amint a hátam megett kölyöknek, tacskónak, fickónak
                  nevezett... de mit tehettem... bizony csak a kezemet szorongattam ökölbe, csak a
                  fogamat csikorgattam.
            </p>
				<p>
               Amint őszre hajlott az idő, egy napos délután ott találtam Lujzikát a
                  kertben. Egyedül volt, átölelte a nagy almafa derekát és szeméhez szoritotta a
                  zsebkendőjét. Sokáig néztem hét tőrrel a szivemben, aztán köhögni kezdtem, a
                  torkom köszörültem, fütyürésztem... Hirtelen elrejtette zsebkendőjét, hátrafordult
                  és vörös szemekkel mégis mosolyogva lépkedett felém:
            </p>
				<p>
               - Milyen szép őszi idő van, - mondta - ugye, milyen aranyosan süt a
                  nap?
            </p>
				<p>
               Nem feleltem.
            </p>
				<p>
               Megindultunk egymás mellett és sokáig sétálgattunk. Mikor éreztük,
                  hogy el kell válnunk, percekig álldogáltunk szótlanul. Aztán, nem tudom hogyan,
                  miként, felcsuklott a mellemből a kérdés:
            </p>
				<p>
               - Hát hozzámegy?
            </p>
				<p>
               - Nem tudom - felelte és megindult a házuk felé.
            </p>
				<p>
               Harmadnapra megtartották az eljegyzést.
            </p>
				<p>
               Azon az őszön láttam még néhányszor andalogni a kopasz fák alatt,
                  láttam, amint kiskendőjét homlokához emeli.
            </p>
				<p>
               Télen alig találkozhattam vele és egyedül sohasem találhattam.
            </p>
				<p>
               Hónapokon át jártam sápadtan, elbámuló zavart tekintettel. Néhányszor
                  beszélgettek is az asztalunknál Lujzikáról.
            </p>
				<p>
               - Megfogyott, - mondta anyám jóságos hangja - minek erőltetik, ha nem
                  szereti, minek kinozzák... A szülők sokszor nem tudják, hogy mit csinálnak.
            </p>
				<p>
               - Majd megbékül vele, - válaszolt egy idegen néni - hozzátörődik...
                  Istenem uram, minek is az a nagy szerelem.
            </p>
				<p>
               Ilyenkor sötéten hallgattam és ébren, álmodva vagy az iskolában, mig
                  a tanár magyarázott, válogatott terveket forgattam elmémben. Rablóbandát kellene
                  toborozni, éjszaka elrabolni Lujzikát és egy messzi völgybe, szép kastélyba
                  vinni... Hát, ha két légióm lenne?... földulnám a várost és Béla urat ott
                  végeztetném ki a piacon... És igy tovább... mig végül egészen rosszul kezdtem
                  tanulni, egészen kedvetlen lettem.
            </p>
				<p>
               Tavasszal megint gyakrabban láthattam.
            </p>
				<p>
               És husvét előtt két héttel, egy elfeledhetetlen este együtt
                  sétálgatott a zsendülő kertben az egész társaság: Lujzika, Béla ur, anyám és még
                  két-három nénike, öreg ur. A menyasszony elől haladt a vőlegénnyel és én fásultan
                  hallgattam, amint a mamák beszélgettek:
            </p>
				<p>
               - Szóval virágvasárnapján...
            </p>
				<p>
               - Igen, virágvasárnapján... hiszen már ideje is... Béla nagyon
                  sürgeti.
            </p>
				<p>
               A kert széléhez érkeztünk. Ibolyaillat és orrcsiklandozó tavaszi
                  fuvalom lengedezett a közeli erdők, a friss mezők, a végtelen messzeségek
                  felől.
            </p>
				<p>
               - Istenem, - sóhajtotta mély lélegzetvétel után Lujzika - milyen
                  gyönyörü volna sétálni.
            </p>
				<p>
               - Hüvös van, - vélte Béla - még megfázik!
            </p>
				<p>
               - Mégis, ugy szeretnék.
            </p>
				<p>
               - Hát nem bánom, egy kicsit elmehetünk.
            </p>
				<p>
               Lujzika felém fordult:
            </p>
				<p>
               - Jöjjön maga is... elmegyünk az erdőig.
            </p>
				<p>
               Béla ur suttogott valamit, de Lujzika megint hozzám fordult és
                  elindultunk.
            </p>
				<p>
               A kis utcákon át szótlanul haladtunk, mélyen szivtuk az orrcimpákat
                  megremegtető fuvalmat. Hamar elértük a városka szélét és itt megszólalt Béla
                  ur:
            </p>
				<p>
               - Higyje el lelkem, hogy ugy van, - mondta, mintha egy régebbi vitát
                  akarna folytatni - a féktelenség csak rosszra vezet. Az ember is olyan, mint a
                  csikó: előbb rugdalózik, később beleszokik a rendbe. A társadalom mai
                  berendezkedése mellett a szorgalmas, takarékos, feljebbvalóit tisztelő egyének
                  haladhatnak legjobban előre...
            </p>
				<p>
               Egy kis domb hátára érkeztünk. Felettünk a mély ég magasa, a
                  csillagok sziporkázása, amott az erdő feketesége, a kis folyó csillogó
                  kanyarulata.
            </p>
				<p>
               - Az a nevelés, - kerepelte Béla ur - amelyben magának volt része,
                  illetve amelyben önmagát részesitette, valóban mindennek nevezhető, csak
                  nevelésnek nem. Huszonkétéves korában már nem ugrál az ember keritéseken át, nem
                  ábrándozik, mint egy négyéves gyerek, hanem tudomást szerez a nő jövendőbeli
                  kötelességeiről. Mert a polgárnő legszebb erénye a kötelességtudás... a
                  rendszeretet, a beosztás, a dolgozó férfi minden kivánságának megsejtése...
            </p>
				<p>
               Amint a másik, magasabb domb tetején lépegettünk, még csodálatosabb
                  lett az éji panoráma. Lassanként elérkeztünk az erdő széléhez, az erdő szélén
                  különálló kis facsoporthoz, ahol egy régi majálison padot vertek le valaha.
                  Leültünk és szótlanul bámultunk a völgyben szunnyadó városka felé. Lujzika
                  nemsokára felpattant:
            </p>
				<p>
               - Nem tudok ülni, - mondta különös szilajsággal - gyerünk tovább,
                  gyerünk az erdőbe!
            </p>
				<p>
               - Ugyan, micsoda bizarr ötlet...
            </p>
				<p>
               - Nagyon szeretnék, olyan gyönyörü lehet...
            </p>
				<p>
               - Ez már megint a szilajság, a féktelenkedés... gondolkozzék józanul!
                  Meghülhet, náthás lesz. Gondolja meg, hogy egy hét sincs már hátra...
            </p>
				<p>
               - Én az erdőbe akarok menni... Ma este ilyen kedvem van.
            </p>
				<p>
               Azzal megindult határozott léptekkel, tavaszi kabátkájában,
                  ibolyaszin kötött vállkendőjével. Ment szép nyugodtan, sétálva, elérte az erdő
                  szélét, eltünt a bokrok és a fák között...
            </p>
				<p>
               Mi ketten ülve maradtunk a padon, tekintetünkkel követtük lépteit és
                  percekig meredtünk arra a fák és árnyékok alkotta fekete nyilásra, amelyen át
                  eltünt. Az erdő felől, ahol a mélyebb részeken még állott a hó, hüvös borzongás
                  futott a mezőre. Még egy darabig vártunk, aztán kényszeredetten felkelt Béla
                  ur.
            </p>
				<p>
               - Gyerünk, - mondta - biztosan ott ül a másik padon.
            </p>
				<p>
               Az erdő elnyelt bennünket is. Egy fordulónál megtaláltuk a másik
                  padot... üresen.
            </p>
				<p>
               - Ejnye, - motyogta társam - hová csavaroghatott el... talán
                  eltévedt? Kiáltsunk!
            </p>
				<p>
               Kiáltottunk mélyen és elnyujtva, hivogatón, hirtelen és felcsattanva,
                  parancsolón. Senki se felelt, csak az erdő zengett kisértetiesen... Homlokomat
                  hideg verejték verte ki, Béla ur is kétségbeesve tapogott.
            </p>
				<p>
               - Majd visszajön, - csillapitotta magát - visszajön, csak tréfál. Tiz
                  perc mulva itt lesz...
            </p>
				<p>
               Leültünk a padra és mély csendben vártunk egy negyedóráig.
            </p>
				<p>
               - Biztosan visszajön, - szólt a szikár férfi remegő hangon -
                  visszajön... Csak még egy negyedórát várjunk.
            </p>
				<p>
               Hallgattam.
            </p>
				<p>
               Félóráig is füleltünk minden neszre... mind hiába.
            </p>
				<p>
               - Vissza kell jönnie - suttogott Béla ur - egy óra mulva...
                  reggelre...
            </p>
				<p>
               Tovább már nem tudtam tartóztatni fájdalmamat, felcsuklottam:
            </p>
				<p>
               - Nem jön vissza többé soha!
            </p>
				<p>
               Hangom olyan mélyen, olyan különösen zengett, hogy magam is
                  megdöbbentem tőle, a társam pedig összerezzent, meggörnyedt és két kezébe hajtotta
                  a fejét:
            </p>
				<p>
               - Mit gondol? - siránkozott. - Mit tetszik gondolni... miért?
            </p>
				<p>
               E pillanatban eltünt közöttünk a husz esztendő, ami elválasztott
                  bennünket. Egyenrangu felek voltunk és kétségbeesve, de féktelen, régen
                  tartogatott haraggal mondtam:
            </p>
				<p>
               - Miattad! Miattad ment el, nyomorult!
            </p>
				<p>
               És aztán átugrottam a rügyező bokrokon, hazafelé vágtattam. Társam
                  sokáig futott utánam, de nem tudott elérni...
            </p>
				<p>
               *
            </p>
				<p>
               Mi történt Lujzikával?
            </p>
				<p>
               Sokáig azt hittük, hogy elveszett... de évek mulva sok mindent
                  beszéltek róla a városi hirhozók.
            </p>
				<p>
               Mi lett Lujzikából?
            </p>
				<p>
               Ó istenem... Jobb, ha nem is kérdezik.
            </p>
			</div>
			<div type="chapter">
				<head>
               Az amerikánus.
            </head>
				<p>
               Régi ládában, régi irások után kutattam, pirospecsétes öreg levelek
                  után, de csak egy kopott, agyonkinozott számtani példatár akadt minduntalan a
                  kezembe. Előbb bosszankodtam, de aztán felvettem egykori iskoláskönyvemet, oly sok
                  keserü óra okozóját, végigpergettem lapjait. A kereszteket néztem, amelyek a
                  leckék határcsoportját jelezték, mikor néhány egyforma irott levél hullott a
                  földre oldalai közül. Furcsa, kusza irás és az egyik lapon a hetes számon ez a pár
                  sor olvasható:
            </p>
				<p>
               „akkor a fogammal haraptam meg a deszkát, a fejemre ütöttek, jobban
                  haraptam, aztán nem tudtam már elereszteni”...
            </p>
				<p>
               Egy szempillantásig megszédültem, tétovázva álltam, aztán a távoli
                  gyermekkor emlékei közül felém cikázott, hogy ezek a lapok valaha ezer dollárt
                  értek... Nem kevesebbet, mint ezer dollárt... És most, most legfeljebb egy
                  különös, lázas történetet épithetek fel gyönge alapjukra ugy, amint
                  ellenállhatatlan erővel alakul ki emlékezetemben.
            </p>
				<p>
               *
            </p>
				<p>
               A kis fürdőhely, ahol atyám köszvényét gyógyittatta, szelid völgyben
                  feküdt. Lent a katlanban virágos zuhatagokhoz hasonlitottak a gyümölcsfák, feljebb
                  komoly bükklombok zöldelltek, azonfelül a fenyőrengeteg hamvas kékje, fönt-fönt
                  pedig a távoli magasban rőtfejü vén hegyormok kopaszodtak.
            </p>
				<p>
               Ebben a zárt, tágas kertben ugy élt az uritársaság, mint valami
                  hatalmas nagy család. Akik szembetalálkoztak, nyájas mosollyal köszöntötték
                  egymást, mindenki ismert mindenkit, mindenki tudta a többiek baját, reménységeit
                  és a nagyvendéglő nagyasztala, amelynek főhelyén rezgőfejü főkötős nénike, meg
                  lengő szakállu öreg bácsi ült rendszerint, örökös aranylakodalomhoz
                  hasonlitott.
            </p>
				<p>
               És a mi virágoskertünkbe egyszer csak becsöppent egy idegen, oly
                  hirtelenül és különösen, akár a szél sodorta volna ide, akár a megnyilt földből
                  pattant volna ki. Én legalább egészen furcsának szinte földöntulinak találtam,
                  mint valami szellemet, vagy géprejáró masinaembert.
            </p>
				<p>
               Széles kalapját mélyen az arcába huzta, ibolyanyakkendője, sohasem
                  látott gallérja, citromszinü ruhája volt, vékony, magas alakja ugy mozgott, mintha
                  dróton rángatták volna és különösen megcsodáltam óriási, valóságos épitményhez
                  hasonló cipőjét, amely pompásan ragyogott.
            </p>
				<p>
               A nagyvendéglőben külön kis asztalhoz ült.
            </p>
				<p>
               Az asztalfőn trónoló főkötős nénike sokáig nézegette.
            </p>
				<p>
               - Vajjon ki lehet? - kérdezte szinte önmagától.
            </p>
				<p>
               A szakállas bácsi is hosszan vizsgálgatta, és mert kissé kiváncsi
                  természetü volt, megfogta a harminc év óta itt szolgáló öreg pincér kaputját.
            </p>
				<p>
               - Mondja már Pista bácsi, ki az az ur?
            </p>
				<p>
               - Az kérem egy amerikánus... éppen most jött Amerikából...
            </p>
				<p>
               - Hogy hivják?
            </p>
				<p>
               - Pemberton ur kérem szépen, a másik neve nagyon cifra, azt
                  elfelejtettem.
            </p>
				<p>
               Földünk földnélküli népe éppen akkoriban kezdett felfigyelni az
                  ujvilág felől érkező lázas, részegitő hirekre... kevés volt még az Amerikát járt
                  ember és az oceánontuli országban csodát, furcsa aranyországot sejtett mindenki.
                  Igy hát nem lehet csodálkozni, hogy mikor az amerikánus betoppant közénk,
                  felpezsdült, felzsongott szelid nyugalmából az egész kis völgy. Mindenki őt nézte,
                  figyelte, róla beszéltek az öregek, a hölgyek, urak és a gyermekek közül
                  egynéhányan nyomon követtük mindenfelé.
            </p>
				<p>
               - Az amerikánus kirándult - ujságolták a hölgyek reggel.
            </p>
				<p>
               - Az amerikánus egész éjjel nem aludt, - mondta az öreg pincér -
                  égett a lámpája és fél négykor erős pálinkát kért...
            </p>
				<p>
               - Az amerikánusnak hupikék a nyakkendője - suttogták a lányok
                  nevetve.
            </p>
				<p>
               - Az amerikánus olyan, mint Keraban a vasfejü - gondoltam és délután
                  elujságoltam ezt a felfedezésemet barátaimnak, akikkel öt kalandos regényre
                  támaszkodva, megalapitottuk a „Jules Verne olvasókört”.
            </p>
				<p>
               Az amerikánus észre sem vette, mint követjük, mint bámulják a nagyok.
                  Nagycsontu állát tenyerébe hajtotta az asztalnál, elgondolkozva és szinte
                  titokzatosan kanalazta levesét, kegyetlen erővel vagdosta a rózsához hasonló
                  rántott csirkét és végtelen hosszan nyeldekelte a vizespohárban aranyló bort. Nem
                  nézett se jobbra, se balra, sokszor órákig ült a napon mozdulatlanul, aztán
                  felpattant és mintha önmagával vitatkozna, hevesen gesztikulált, makogott valami
                  idegen nyelven...
            </p>
				<p>
               Bármennyien és bármennyire néztünk, nem okosodtunk ki csodálatos
                  figurájából. Még a korát se tudta senki. Borotvált arca, kemény, sima koponyája
                  után itélve, lehetett harmincöt esztendős, de ötvenöt is.
            </p>
				<p>
               Egyszer aztán uj vendég érkezett, régi barátunk, Károly bácsi, az
                  agglegény, aki mindig nálunk töltötte az ünnepeket, meg a karácsonyt. Este vidáman
                  ünnepelte az egész nagy asztal, felköszöntőkkel szállottak hozzája, a cigány
                  minduntalan tust huzott és talán engemet kivéve, mindenki megfeledkezett a kivert
                  bikáról, az amerikánusról.
            </p>
				<p>
               Károly bácsi harsogva harsogta vidám felköszöntőjét, amellyel a
                  hölgyeket éltette... és amikor a régen tartogatott csattanóhoz ért, megbillent a
                  borospohara, szeme mereven tekintett a kis asztal felé... csak éppen, hogy be
                  tudta fejezni a tósztot. Hallgatag és szinte sápadt volt még jó pár percig. Atyám,
                  aki szemben ült vele, átszólt hozzá:
            </p>
				<p>
               - Mi bajod, öreg?
            </p>
				<p>
               - Semmi, - legyintett a kezefejével - valami furcsa, véletlen
                  gondolat...
            </p>
				<p>
               Később meg ő fordult atyámhoz:
            </p>
				<p>
               - Ki az a borotváltképü ott a kis asztalnál?
            </p>
				<p>
               - Nem ismerjük... Valami amerikánus. Pembertonnak hivják.
            </p>
				<p>
               - A teremtésit, ha nem lenne olyan amerikánus pofája, azt hinném,
                  hogy Pápai Pali... szakasztott olyan...
            </p>
				<p>
               - Ugyan-ugyan, - mosolygott atyám - Pápai Pali régen a tengerfenekén
                  pihen...
            </p>
				<p>
               Pápai Pali nevét nem most hallottam először. Legendás alakja élénken
                  állott előttem, mert sokat beszéltek róla... elmondták, mint hóditotta el
                  Angyalkát, a Károly bácsi menyasszonyát, hogy szöktette meg, mint küzdött idegen
                  országokban és hogy pusztultak el mind a ketten, szelid, szőkehaju feleségével egy
                  oceánjáró gőzössel, amely éppen az uj világ felé igyekezett...
            </p>
				<p>
               Bár szerettem a regényes fordulatokat, egy pillanatig sem tudtam
                  megérteni a Károly bácsi rémlátását... A vak is látja, hogy ez a vasfejü igazi
                  amerikánus.
            </p>
				<p>
               Leveleit rendszerint séta közben, vagy a park végében olvasta el. A
                  boritékot lázasan szakitotta fel, eldobta a bélyegekkel együtt, de a leveleket
                  gondosan kebelébe rejtette. Ezekre a boritékokra társaim megkerülésével egyedül
                  vadásztam rendszerint. Ha a posta megjött, leszaladtam a parkba és a park végén
                  felmásztam a virágbaborult sürü fákra: onnan lestem, mint jön az idegen és hová
                  dobja a bélyegkincses boritékot.
            </p>
				<p>
               Egy pénteki nap reggelén is ott rejtőztem a virágzuhatagos fák
                  lombjai között. Az amerikánus hosszu léptekkel jött lefelé és őszinte
                  keserüségemre nem bontotta fel egyetlen levelét se... Ehelyett mélyen sóhajtozott,
                  hevesen gesztikulált, aztán leült egy nagy lapos kőre, furcsa füzetet, csavaros
                  tollat vett elő, megsimogatta a homlokát és irni kezdett.
            </p>
				<p>
               Talán egy félóráig hajolt a papircsomó fölé, tolla izgatott
                  harsogását szinte hallani lehetett és a teleirt lapokat ledobta a földre...
                  Egyszer aztán hirtelen felpattant és mit sem törődve az irásaival, elrohant a
                  vendéglő felé.
            </p>
				<p>
               Szempillantás alatt lecsusztam a földre, összeszedtem a papirlapokat,
                  amelyek éppen a kezemügyébe estek és menekülni akartam. Az ut végén azonban
                  feltünt ismét az amerikánus alakja, amint éppen hevesen vitatkozott magával...
                  Megrettenve ugrottam a bokrok közé és alighogy felkapaszkodtam, elrejtőztem a
                  lombok, a kábitó virágfüzérek között, már ott tapogott alattam a vasfejü...
            </p>
				<p>
               Dermedt szivvel néztem, hogy észrevette a papirlapok eltünését. A kő
                  mellett heverő árva lapot felkapta, aztán rémes szemvillanással körüljáratta a
                  szemét az egész parkon... Sehol egy lélek se... Felnézett a fákra: szivem
                  dobbanása elállott, iszonyatos szempár perzselt felém, majd leszédültem. Ugy
                  éreztem magamat, mint a madárka, amelyre kegyetlen kigyószemek merednek... Mégse
                  vett észre. Tekintete az égre tévedt, aztán ismét a földön kutatott.
            </p>
				<p>
               Térdre esett, négykézláb rontott a bokrok közé, mint egy szenvedélyes
                  vizsla, a bozót közepén pedig hirtelen felegyenesedett, mint egy zsiráf. Ujból
                  lebukott, fujt, mint egy vadkan és taposta, gázolta a jázmint, akár egy elefánt...
                  De akárhogyan igyekezett, csak három lapot tudott összeszedni. Végül is dult
                  arccal elrohant a vendéglő felé.
            </p>
				<p>
               Talán félóráig is ott vacogtam a fán, mig végre le mertem
                  szállani.
            </p>
				<p>
               A társaság már a hosszu asztalnál ült és az asztal körül
                  villamosáramként futkározott valami friss hir.
            </p>
				<p>
               - Elvesztette az iratait - magyarázta valaki.
            </p>
				<p>
               - Milyen iratok voltak?
            </p>
				<p>
               - Hát olyan iratok... Magához kérette a tanácsos urék angol
                  kisasszonyát: annak elmondta, hogy a park végében elvesztek valami iratai. Fontos
                  iratok egy magyar barátjától... Hét lap veszett el... aki megtalálja, ezer dollárt
                  kap, vagy még annál is többet.
            </p>
				<p>
               Alig tudtunk megebédelni: a pincérek, cselédek minduntalan eltüntek
                  és a park felől kerültek elő. A nagy izgalomban senki se vette észre, hogy nekem
                  se izlik a falat, lázaspiros vagyok és remegek, mint a nyárfalevél. Hogyne...
                  hiszen az ezer dolláros hét lapot a matrózkabátom alatt szorongattam.
            </p>
				<p>
               Egy pillanatig a gőzmotorok, kisvasutak légióira gondoltam, meg egy
                  biciklire. Ezt mind megvehetném az ezer dollárból, csak oda kellene adni a hét
                  lapot... De hogyan nyujtom át? mit mondjak?... Megvillant előttem iszonyatos
                  szempárja perzselése... és elhatároztam, hogy várni fogok.
            </p>
				<p>
               Feketekávénál felkerekedtem, elindultam a távoli tehénistálló
                  felé.
            </p>
				<p>
               Mikor meggyőződtem, hogy senki sem követ, az üres istállóban pedig
                  csak egy pár tarka tyuk kapirgál, felmásztam a szénapadlásra és az egyik
                  szelelőlyuk világosságánál kihuztam a zsebemből a hét ropogó lapot... Szinte
                  felkiáltottam, mikor az amerikánus betüi szavakká szövődtek előttem, a szavakból
                  pedig mondatok perdültek ki: az amerikánus magyarul irt...
            </p>
				<p>
               „...csak te tudod szent istenem, hogy mennyit szenvedtem Angyalka
                  szelid tekintete miatt. A télen már azt hittem, tombolni fogok; mindenfelé utánam
                  ugrott a két édes, szelid, gyönyörü szem simogatása. Akkor határoztam el, hogy ide
                  jövök, ahol azt a csodálatos nyarat töltöttük szelid Angyalkámmal; a professzor is
                  azt mondta, hogy ide kell jönnöm, mert az ilyen rázkódtatások kigyógyitják az
                  embert. Sokszor volt már rá eset, hogy huszonötéves mánia, vagy buskomorság
                  szétpattant a rázkódtatástól, mint a buborék. De itt még irtózatosabb... minden
                  szót értek, nem szólhatok senkihez, pedig mindenki ismert itt tégedet is
                  Angyalkám. Ezt a levelet hozzád irom szép szerelmem, beszélnem kell valakihez,
                  mert megszakad a lelkem. Itt most virágzik minden, mint akkor régen. A lapos kövön
                  ülök, a jázminbokrok kábitóan illatoznak, görnyednek a fák is a virágoktól. A
                  bükkerdő, a fenyves éppen olyan; hajnalban elmentem a májusdombra, ahol először
                  csókoltalak meg. Hiába minden. Hiába sirtam a harmatos fübe borulva, nem tudlak
                  másként látni, mint ahogy azon az iszonyatos éjszakán a fényes holdnál, a
                  csillagok sugáránál. Hiába, nem gyógyulhatok meg itt sem, mert be kell vallanom
                  Angyalkám, én nem mondtam el mindent a professzornak Newyorkban. Nem mondtam el
                  azt... csak azt, hogy mikor a gőzös elsüllyedt, elvesztettelek, azért vagyok beteg
                  huszonöt év óta. Nem mondtam el, hogy éjjel ott álltunk a szélben, amely a hajadat
                  bodrozta és reményteli szivvel néztük a holdat, a végtelen ragyogást a tengeren,
                  és arról beszélgettünk, hogy mióta egymásé lettünk, üldöz a balszerencse, de talán
                  az ujvilágban minden jóra fordul; arról is beszélgettünk, hogy te mindent és
                  mindenkit föláldoztál értem Angyalkám: a becsületed, a szülőidet, a vőlegényedet,
                  a vagyonodat, mert szeretsz, mert a sirban is szeretni fogsz; arról is
                  beszélgettünk, hogy mióta velem vagy, csak szenvedésekben és megpróbáltatásokban
                  volt részed, de odaát talán minden jóra fordul, mert most már tudjuk, hogy lesz
                  egy kisfiunk, vagy kisleányunk is. Nem mondtam el, hogyan öleltük át egymást
                  dermedt szivvel, mikor oldalra dült a hajó, hogyan ugrottunk a mélységbe egymást
                  átölelve, vergődtünk összeölelkezve a többi orditozók között, aztán jött feketén
                  suhanva egy agyonzsufolt csónak, aztán én akkor ellöktelek magamtól, nem is
                  löktelek, elrugtalak Angyalkám, szörnyü erővel, három csapással elértem a csónak
                  farát, reátettem a jobb kezem, leütötték, hogy nem tudtam fogni vele, akkor a
                  fogammal haraptam meg a deszkát, a fejemre ütöttek, még jobban haraptam, aztán nem
                  tudtam már elereszteni a csónakot, usztunk csendesen, a két kezem, a fejem
                  vérzett, már nem bántott senki, akkor szeliden elsuhantál a közelünkben,
                  vizszintesen feküdtél, csak két ujjnyira a viz alatt és rámnéztél, percekig usztál
                  mellettem és utánam jött szelid, gyönyörü szemed simogatása: odaát talán minden
                  jóra fordul... ezt nem mondtam el. Csak azt, hogy másnapra felfordult a csónakban
                  egy kedves ur, ki nagyon magasról ugrott, rosszul ugrott és belülről lassan
                  vérzett, aztán kidobták és beeresztettek a helyére és harmadnap jött a nagy hajó.
                  Csak azt mondtam el, hogy huszonöt millióm van, professzor ur, azt mind magának
                  adom, ha meggyógyit. Könyörgöm, csak ennyit mondtam, könyörgöm, ne simogass a két
                  gyönyörü szemeddel, mert megőrülök”...
            </p>
				<p>
               Ujjaim jéghideggé váltak. Nem is olvastam tovább, mert a padlás
                  homályára festve minden borzadályt átéltem, magam is láttam a két iszonyatosan
                  szelid kék szemet. Elrejtettem a lapokat, sokáig ültem, sokat vénülve és zokogásra
                  készen.
            </p>
				<p>
               Mikor leereszkedtem a létrán, a hegyormok már felhőkbe rejtőztek, a
                  katlan fölött fekete fellegek dagadoztak és a vihar hüvös előszele szántotta a
                  kertek lombjait, virágzuhatagjait. A társaság a zárt, üveges verendán ült,
                  mindenki várta a nagy idő zugását, de azért izgatott hangokat is lehetett
                  hallani.
            </p>
				<p>
               - Már el is ment?
            </p>
				<p>
               - Igen, ebben az istenitéletben.
            </p>
				<p>
               - Gyalog, vagy kocsin?
            </p>
				<p>
               - Kocsin, a sánta Gergely kétszáz pengőt kapott tőle, az imént
                  indultak el. Valahol a bükkösben járhatnak.
            </p>
				<p>
               - Bolond amerikánus... vajjon mi ütött beléje.
            </p>
				<p>
               A fekete eget kénköves sárgazöld villámok repesztették, a szörnyü
                  vihar megkezdődött és az emberi beszélgetés elcsöndesült. Az öreg néni keresztet
                  vetett.
            </p>
				<p>
               Egész éjjel zengett az ég, rengtek az ablakok, recsegtek a gerendák.
                  És reggelre kelve, amint sápadtan, összetörve léptem a kiskertbe, fönséges
                  ragyogás, csend és illat derült a völgyre. Az ázott föld tele volt virággal és a
                  virágok közt holt pintyőkét találtam: a vihar ölte meg.
            </p>
				<p>
               Délfelé megjött a sánta Gergely - kocsi és ló nélkül. Vacogva,
                  keresztet hányva mindjárt a plébános urhoz ment és letett elébe tiz darab
                  ezerpengőst. Hogy ő azt a templomnak adja, mert az este az ördögöt vitte. Ugy
                  történt, hogy mikor már nagyon erősen zugott a vihar, az ördöngős idegen ur még
                  mindig följebb akart menni, át a nagy hegyen a szakadékok között. Aztán, mert
                  Gergely ellenkezett, hát odaadta neki a pénzt, ledobta maga mellől és
                  közibecserditett a lovaknak. Egyenest a szakadékoknak hajtott... Mi lett vele, nem
                  tudja, de ezek az ezresek világitottak a sötétben.
            </p>
				<p>
               Ebédnél egyébről se beszéltek.
            </p>
				<p>
               - A bolond amerikánus... Vajjon mi lett vele?
            </p>
				<p>
               - Odaveszett, biztosan odaveszett.
            </p>
				<p>
               - Hanem - mondta Károly bácsi - nem megy ki a fejemből, mennyire
                  hasonlitott Pápai Palihoz!
            </p>
				<p>
               - Talán az is volt - böktem ki elvörösödve.
            </p>
				<p>
               - Ugyan fiacskám, - suttogta anyám, - ne szólj közbe, ha a nagyok
                  beszélnek.
            </p>
				<p>
               - Akárki volt, - szólt ismét Károly bácsi - a pokol nyelte el ezt is,
                  mint azt a másik gazembert...
            </p>
				<p>
               Igy szálltak a beszédek, én pedig arra gondoltam, hogy az amerikánust
                  nem nyelhette el a pokol, mert a poklot magában viselte.
            </p>
			</div>
			<div type="chapter">
				<head>
               ...piros... piros... piros...
            </head>
				<p>
               A szelid kiserdőben, ahol először táncoltam majálison és ahol egykor
                  vidáman durrogtak a lövölde puskái, egy lélek sem járt akkor.
            </p>
				<p>
               Hátratett kézzel, lehajlott fejjel, csendesen róttam a kavicsos utat,
                  mint egy öreg ur és egy régen elmult világ szerteszóródott alakjaira emlékeztem.
                  Lépteim elkalandoztak a néhai rejtekhelyek felé és egy roskadozó padon, melynek
                  kemény fájába nyilas sziveket, évről-évre váltakozó névbetüket véstem, egy
                  szürkeruhás, ijesztően vékony emberre találtam. Hanyattfeküdt, félkarját feje alá
                  helyezte, jobbkezével pedig lenge vonalakat rajzolt az ég kékjére és rejtelmesen
                  susogta:
            </p>
				<p>
               - ...piros... piros... piros...
            </p>
				<p>
               Lábujjhegyen igyekeztem elosonni a tisztásról, de a furcsa álmodozó
                  utánam fordult:
            </p>
				<p>
               - Pszt, pszt, - suttogta - álljon meg... nézze a madarakat!
            </p>
				<p>
               Fölnéztem a ragyogó égre, a kedves fehér felhőkre, amelyek olyanok
                  voltak, mint a gyöngyfényü selyemcukor... madarakat nem tudtam fölfedezni. Aztán
                  visszafordultam és amint szemtől-szembe állottam a furcsa legénnyel, hirtelen
                  elémbe tünt egy régi kisfiu képe. Ott lakott velünk szemben és mindig elvonulva,
                  magában játszott. Ha szabad ideje volt, eltünt a közeli erdőben, a kertek alatt, a
                  szőlők között madarászott csapóhálóval, lépesvesszővel. Sokszor mutogatott mindkét
                  kezében furcsa madarakat, amelyeknek ugy ragyogott riadt szeme, mint egy remegő
                  tintacsöpp és gyakran mesélt az idegen földrészek bübájosan szép
                  szárnyasairól.
            </p>
				<p>
               Most, ahogy rám nézett, furcsán fénylő tekintete egykori lázas,
                  ideges fakó képére emlékeztetett. Különös, fölfésült kenderhajára, csontos,
                  ijesztően vékony alakjára, rövidujju zubbonyára, kitérdelt, térden alul érő
                  nadrágjára és szörnyü nagy cipőjére.
            </p>
				<p>
               - Szervusz, - mondtam elérzékenyülve - régen láttalak.
            </p>
				<p>
               - Régen, - felelte - azóta megtaláltam a piros madarat, amit olyan
                  nagyon szerettem volna... az előbb is ott repült.
            </p>
				<p>
               Ismét az égre néztem, egy kicsit zavartan szemlélgettem a fák enyhe
                  lombjait... aztán elémbe tünt egy ugyanilyen nyári délután. Itt ültünk ezen a
                  padon és szőke barátom lázasan magyarázott valami hosszulábu, csodálatos
                  madárról:
            </p>
				<p>
               - Piros a tolla, piros a szeme, a csőre, a hosszu, vékony lába, a
                  körme, és ha fölrepül napfölkeltekor, ugy ragyog, mint egy nagy rubint... Ott
                  lakik az afrikai nagy tavak körül és még egyetlen példányt se sikerült elejteni
                  belőle. De én, én odamegyek, ha megnövök... expediciót szervezek és hazahozok egy
                  párat...
            </p>
				<p>
               És most leültem melléje, karomat vállára fektettem:
            </p>
				<p>
               - Hát Afrikában jártál?
            </p>
				<p>
               - Nem, - mondotta csendesen - kint jártam a fronton: ott láttam
                  először az én madaramat.
            </p>
				<p>
               Megszoritottam a kezét és csodálkozva, még mindig zavartan
                  tekintgettem szerteszét.
            </p>
				<p>
               - Hát igen, - folytatta - igen, amint lecsapott a gránát, hárman
                  buktunk fel... Meddig feküdtünk, biz isten nem tudom, de egyszer csak arra
                  ébredtem, hogy valaki rángatja a ruhámat. A Pista volt, tudod, a Malóczy, aki
                  velünk járt. A kulacsom akarta, de én is majd elepedtem és csak a kulacs alján
                  kotyogott valami. Ha odaadom, hát meghalok szomjan. Visszalöktem, verekedni
                  kezdtünk, amint voltunk, szomjasan, véresen; a Pista féllába csak ugy lötyögött...
                  Hát egymás arcába is vágtunk, aztán egyszer föltápászkodik a harmadik, a Gyurka...
                  tudod a Grünfeld. Ütnek, vernek, belém is harapnak... hát kapom a revolverem és
                  közébük durrantok kétszer, háromszor is. És amint elsül a fegyver, a cső végében,
                  tudod, a végében megpillantom én a piros madár tollát. Kilőttem minden patronomat,
                  megittam a borocskámat, aztán fáradtan hátradültem. Most már nem lökdösött
                  senki... és attól a perctől kezdve sok, sok piros madarat láttam. Egész rajokban
                  szálltak, fölöttem keringtek sokáig... de egyet se tudtam lelőni.
            </p>
				<p>
               A szivem összeszorult, fátyolos szemmel tekintettem a magasság felé
                  és most már tudtam, mi történt régi madarász barátommal. Mégis, hogy biztos
                  legyek, odafordultam hozzá:
            </p>
				<p>
               - Mondd csak, mennyi ötször öt?
            </p>
				<p>
               - Hm, - szólt a fejét csóválva - papiros kellene hozzá, meg
                  logarithmus.
            </p>
				<p>
               Felállottam, kezet szoritottam és őszinte igéretet tettem neki, hogy
                  még sokszor meglátogatom itt a régi rejtekhelyen.
            </p>
				<p>
               Magános sétáimon később is találkoztam vele.
            </p>
				<p>
               - Oh, - magyarázta egyszer lelkesen - nemsokára mégis az enyém lesz a
                  legszebbik: azt a gyönyörü mély rubintszinü kakast fogom lelőni. Már nagyon
                  szelid, olyan, mint egy galamb, csak nem szabad megmozdulni, mert mindjárt
                  elszáll.
            </p>
				<p>
               Máskor, amint a padon feküdt és az égre meresztette szemét,
                  megérintettem lágyan a vállát. Kétségbeesve riadtan szökött fel:
            </p>
				<p>
               - Istenem, - panaszkodott aztán siránkozó hangon - már itt volt a
                  vállamon és elriasztottad... most megint várhatok egy hétig, amig ilyen kezes
                  lesz.
            </p>
				<p>
               Két nap se telt el, már ujból ragyogott az arca.
            </p>
				<p>
               Suttogva vont félre, hogy nagy dolgot akar mondani:
            </p>
				<p>
               - Tudod, - mondta halkan, - tudod, hogy tegnap a szivemre szállott. A
                  szivemre szállt és ott tollászkodott. Piros csőrét végighuzta a szárnytollain és
                  az evezőtollak ugy fénylettek, de olyan szépen fénylettek... Pajtás, most már
                  talán mégis az enyém lesz... a legszebb példány lesz az enyém. És aztán
                  felboncolom, kitömöm, értekezést irok róla: az egész világ elcsodálkozik, a
                  madarat pedig az én nevem után fogják elnevezni.
            </p>
				<p>
               Különös latin nevet mondott és a végére odacsatolta a maga
                  vezetéknevét is.
            </p>
				<p>
               Néhányszor láttam még fakó arcát, lázas szemét, elfogyó alakját.
                  Aztán egy augusztusi délután le kellett ülnöm melléje. Hosszasan magyarázott a
                  madárról, amelyet ő fedezett fel és végül biztositott, hogy most már igazán
                  hatalmába keriti.
            </p>
				<p>
               - Már egészen megszokott a szivemen, - mondta - itt a szivem hajlásán
                  percekig elüldögél. Nagyon szép állat: szinte sajnálom, ha elgondolom, hogy mi
                  lesz a vége. Mert, hát mégis csak le kell durrantanom. Ugy-e, hogy le kell
                  durrantani?
            </p>
				<p>
               Jóváhagyólag bólintottam, aztán elváltunk.
            </p>
				<p>
               És másnap... másnap délután ott találták a rozzant padon, szelid
                  lombok rejtekhelyén, szelid örömben uszó arccal. Kis gyöngyháznyelü revolver volt
                  a kezében és a szive táján egy parányi pirosszélü lyuk.
            </p>
				<p>
               A kisváros lakói könnyes szemmel emlékeztek róla és nem tudták
                  megmagyarázni, hogy történhetett ilyen hirtelen.
            </p>
				<p>
               - Hiszen, ha nem is volt eszénél szegény, - mondta valaki a temetésen
                  - olyan boldognak látszott...
            </p>
				<p>
               - Persze, - felelte a járásorvos - mikor most volt javulóban.
            </p>
				<p>
               Lehajtottam a fejemet, némán, mély keserüséggel ballagtam a fekete
                  menetben. Hogyne, hiszen oly nehéz megállani szó nélkül a fájdalmas titkokat... és
                  én keserü titkot hordoztam szivemben. Én, csak én tudtam, mi történt vele:
            </p>
				<p>
               Végre eltalálta gyermekkora szép álmát, a piros madarat.
            </p>
			</div>
			<div type="chapter">
				<head>
               A hugom.
            </head>
				<p>
               Most tisztán emlékszem mindenre.
            </p>
				<p>
               A kiskert sarkában, poroslombozatu orgonafák alatt játszott apró,
                  kócoshaju parasztleányokkal. Kalácsot formáltak a vizes homokból, a levest pedig
                  porból és vizből kavarták. Ezt játszották. A hátuk mögül néztem csendes
                  boldogságba merült arcukat, aztán közéjük rontottam és szétszórtam a porhanyó
                  homokkalácsokat. A kis parasztleányok elszaladtak, csak a hugom maradt ott.
                  Maszatos, fehér arcát pirosság öntötte el, a szemével szomoruan nézett reám. Nem
                  szólt egy szót sem, csak sirt csendesen. Délben elmondta, hogy mi történt vele és
                  én, egész délután térdeltem az apám szobájában, a könyvespolc mellett.
            </p>
				<p>
               Nagyon haragudtam. A torkomat fojtogatta a keserüség, de nem sirtam.
                  Ugy gondoltam, hogy ez nem illik a férfiakhoz. Összeszoritottam a fogamat és azon
                  törtem a fejemet, hogyan bosszuljam meg ezt a szégyent. Egy hét mulva meglestem a
                  hugomat. Az anyám batisztzsebkendőit osztogatta szét a barátnői között. Nem
                  szóltam egy szót se, nem mondtam, hogy ezt nem szabad, hanem még örültem neki.
                  Vacsoránál azután előrukkoltam az egész dologgal. A hugom rámnézett nagy, szürke
                  szemével, mintha könyörögni akart volna. De én tovább beszéltem, elmondtam a
                  zsebkendők históriáját. Anyám kiküldte a cselédet, aztán megszidta a hugomat.
                  Haszontalan kis teremtésnek mondta és a sarokba állitotta.
            </p>
				<p>
               Karcsu, kis alakja beléveszett a homályos sarokba. Csak a két nagy,
                  nedves szeme csillogott. Leeresztette sovány karját, a zsebkendőt kiejtette a
                  kezéből, könnyei lassan folytak végig az arcáról a ruhája fodrára. Nem tudtam egy
                  falatot sem enni. A szemem reátapadt és én ugy éreztem, hogy közönséges gazember
                  vagyok. Lefeküdtünk és még mindig sajgott a szivem érte. Zöldhálós apró
                  vaságyamban nem tudtam elaludni. A kályha mellett a sarokban a hugom aludt és még
                  álmában is zokogott. Fel-feltörő, fájdalmas szipogása nagyon kinzott. Éjfél felé
                  járhatott, mikor felébredt és vizet kért. Féltem a sötétben, de azért felugrottam.
                  Odatartottam a poharat a szájához. Mohón, nagy kortyokat ivott, azután visszaesett
                  a párnájára. Föléje hajoltam, megcsókoltam a homlokát, mert azt hittem, hogy
                  alszik. Megsimogattam az arcát és ekkor hirtelen átölelte a nyakamat vékony
                  karjával. A viz kilöttyent a pohár fenekéről a meztelen lábamra. Megráztam a
                  lábamat, azután bebujtam az ágyamba. Nagyon nyugodtnak éreztem magamat.
            </p>
				<p>
               Két évvel később eltemettük az apámat. Kint álltam a verendán és már
                  nem tudtam sirni se. A verebeket néztem: arra gondoltam, hogy milyen jó volna egy
                  gumipuska, azzal mind lelőhetném őket. A nehézszagu szobából, a csodálatosan
                  vastag halotti gyertyák fénye mellől kijött a hugom is. Fekete ruha volt rajta.
                  Aranysárga haja, fehér arca ugy elütött ettől a szomoru szintől. A szeme vörös
                  volt a sirástól. Ekkor láttam, hogy nagyon szép és a halántékán halványkék finom
                  erek szaladnak keresztül. Rám nézett. Szelid, szürke szeme megtelt nagy, ragyogó
                  könnycseppekkel. Nem szólt semmit, a könnyeit beszivta az uj ruhája. Odaléptem
                  hozzája, azt mondtam, hogy ne sirjon, mert ugyis hiába. Letörültem a könnyeit, és
                  mert nem akart rám hallgatni, én is sirtam.
            </p>
				<p>
               Odabent a városban nem igen törődtem vele. Addig vágyódtam a puszta
                  és a nagy gyümölcsöskert után, mig összebarátkoztam egypár csirkefogó kinézésü
                  városi gyerekkel. Aztán iskolába kerültem és a leckék mellett nem is figyeltem a
                  hugom csacsogásaira. A barátaim között elvadultam és ugy gondolom, hogy a nők
                  iránti tiszteletről halvány sejtelmem se volt. Egy őszi délután elment az
                  édesanyám látogatóba. Csak ketten maradtunk otthon. A hugom apró mintákat horgolt,
                  én pedig a cukrosdobozt dézsmálgattam. Észrevette és azt mondta, hogy este
                  elmondja az egészet. Kezembe fogtam a tolltartómat, odaálltam elébe és ezt
                  kérdeztem:
            </p>
				<p>
               - Megmondja?
            </p>
				<p>
               - Meg! - felelte csendesen.
            </p>
				<p>
               A kemény fadobozzal a fejére ütöttem. Felsikoltott, aztán sirni
                  kezdett. Leesett a székről a földre, a varrógép alá. Ekkor már megbántam az
                  egészet. Gondoltam, hogy lehajolok érte, de az ostobaságom nem engedte. Kimentem a
                  másik szobába. Itt is hallottam a zokogását. Az udvaron aztán megnyugodtam. A
                  cukrot eldobtam és játszani kezdtem. Este vártam a verést, de a hugom nem szólt
                  egy szót sem. Lefeküdtem és ekkor ujból gyötörni kezdett a lelkiismeretem. Hitvány
                  gazember, komisz fráter vagyok - gondoltam magamban. Fejbevágtam magamat az
                  öklömmel, de ez sem használt. Megérdemelném, hogy négyesre feleljek mértanból, -
                  gondoltam magamban. És másnap igy is történt.
            </p>
				<p>
               Ettől kezdve tisztelni kezdtem a hugomat. Mindig csodáltam a szemeit
                  és a hosszu, vékony ujjait, ha zongorázott. De azért csak később szerettem meg
                  igazán. Együtt jártunk a tánciskolába. Ő pompásan táncolt, minden figurát elsőnek
                  tanult meg. Este, ha megvacsoráltunk, tanitgatott táncolni. Ekkor már komoly
                  gondolataim voltak, nehezemre esett az ugrálás, de az ő kedvéért megtanultam
                  mindent. Ha együtt táncoltunk, az unatkozó mamák szeme felragyogott. Dicsértek
                  bennünket. Anyám, az én szomoru édesanyám, csendes gyönyörüséggel nézett reánk.
                  Nagy fordulókkal, lágyan suhantunk egymás mellett és a hugom a fülembe sugta:
            </p>
				<p>
               - Anyuska boldog...
            </p>
				<p>
               Majd megkérdezte, hogy szerelmes vagyok-e. Letagadtam. Lehajtotta a
                  fejét, egészen bátran mondta:
            </p>
				<p>
               - Én az vagyok.
            </p>
				<p>
               Nagy szeme megnedvesedett. Egy feketeszemü fiu jött arrafelé, a
                  hugomat kérte. Átölelte szép karcsu alakját, elsuhant vele a cigány felé és én
                  tudtam, hogy az az a fiu.
            </p>
				<p>
               Egy félév mulva elkerültem hazulról. Puha értelmembe uj benyomások
                  vésődtek. Tanultam, olvastam, egy kicsit küzködtem és egy kicsit éheztem is. Nagy
                  vágyakozások és ifjui reménykedések lefoglalták minden gondolatomat. Eleinte irtam
                  haza, de mikor végleg belevesztem az uj életbe és lumpoltam is, elfelejtettem az
                  otthonlévőket. Pedig ők szorgalmasan irtak. Vékony, finom betükkel telerótt
                  levelüket megcsókoltam, a tortákat pedig megettem és ezzel vége volt mindennek.
                  Mikor végre hazamentem, alig ismertem rá; a feketeszemü fiu is eltünt mellőle. A
                  hugom azt mondta, hogy ő most szabad. Ugy örültünk egymásnak, mint a gyerekek.
                  Tréfáltunk, ugráltunk, együtt jártunk látogatóba és együtt korcsolyáztunk.
            </p>
				<p>
               Aztán egy egész esztendeig nem láttam. Még kevesebb levelet irtam,
                  mert halálosan beleszerettem egy leányba. Ő sem irt már olyan gyakran, mint
                  azelőtt. Februárban levelet kaptam tőle: azt irja, hogy menyasszony. Átolvastam
                  vagy hatszor ezt a levelet. Elgondolkoztam rajta. Mosolyogtam magamban, egy kicsit
                  kajánul és csendesen ismételgettem: „Tizenhét éves!” „Tizenhét éves!” Megmutattam
                  az irást az ideálomnak is. Egy kicsit elkeseredtem, mert Mariska azt kérdezte,
                  hogy mikor leszünk mink is igy. Kevés reményünk volt hozzá, de azért mégsem tudtam
                  sokáig szomorkodni. Átfogott a nagy öröm, ha a hugomra gondoltam. Az eljegyzésre
                  nem mentem haza. Nyáron, az esküvőre is az utolsó percben érkeztem. Megölelt és
                  bemutatta a vőlegényét. Szép, magas, erős fiu volt. Belenéztem a szemébe és azt
                  gondoltam, hogy minden rendben van. Nagyon derék ember lehet.
            </p>
				<p>
               Hat órakor egyszerü krémruhába öltöztették, a fejére mirtuszkoszorut
                  tüztek. A templomban elfult a hangja, mikor esküdött. Aztán lelépett a
                  kőlépcsőkön. Finom bokája kivillant a sleppes ruhája alól. Engem csókolt meg
                  legelőször. A szeme könnyes volt. Átkisértem az udvarunkon, a menyasszonyi csokrot
                  vittem utána. A kapuban megállottunk és ő a nyakamba borult, összevissza csókolt.
                  Megöleltem, aztán előre toltam és a sógoromat is megcsókoltam.
            </p>
				<p>
               Egy évig megint nem voltam otthon. Most egy hete levelet kaptam az
                  édesanyámtól. Azt irta hogy jöjjek haza, mert biztosan keresztelőre jövök. Vonatra
                  ültem, és mig hazáig értem, a hugomra gondoltam. Kattogott, szaladt velem a vonat,
                  én pedig kiállottam a folyosóra cigarettázni. Néztem a piros parazsat és azon
                  gondolkoztam, hogy vajjon megcsunyult-e a hugom? Szép nagy szeme megbágyadt-e,
                  vajjon nem fagyott, nem fakult-e meg finom arca?
            </p>
				<p>
               Az állomásról hozzájuk hajtattam. Egy kicsit megkéstem: az apróság
                  megszületett az éjjel. Komoly arccal fogadtak, anyám nagyon szomoru volt, mikor
                  megölelt. A hugom bent feküdt a szalónban. Kék selyempaplana az álláig ért, az
                  ablak előtt egy kis függönyös bölcső állott, benne a baba feküdt. Odaléptem a
                  hugom ágyához. Megapadt testét nem birta megmozditani, alig ismert meg. Most már
                  emlékszem mindenre, de akkor a nagy öröm elbutitott. Ráborultam és megcsókoltam
                  verejtékes homlokát. A halántékán kidagadtak a finom, kék erek. Átölelte nyakamat
                  forró karjaival és a fejét az ablak felé forditotta. Nem tudott szólani, de a
                  csodálatos szürke szeme könnybe borult.
            </p>
				<p>
               Aztán kituszkoltak a szobából. Az ajtóban beleütköztem a kórházi
                  főorvosba. Ekkor a szivembe nyilallott valami. Vissza akartam menni, de anyám
                  szeliden kituszkolt az ajtón. A harmadik szobában leültem a diványra. Mellettem
                  egy csodásan egészséges, pompás leány ült, a sógornőm. Ostobaságokat beszélt. Én
                  rá sem hallgattam, reszketve, félve gondoltam arra, ami odabent történik.
            </p>
				<p>
               Ajtócsapások, ijedt botorkálások hallatszottak és az ajtóréseken át
                  éretlen gyereksirás szürődött át hozzánk. Aztán bejött a sógorom: szép, piros arca
                  ólomfehér volt. Azt mondta, hogy „vége van” és elvágódott hosszában. Átölelte a
                  térdeimet, a könnyeim a hajába hulltak.
            </p>
				<p>
               A szép nagy leány, a sógornőm riadtan, bután bámult reánk.
            </p>
			</div>
		</body>
	</text>
</TEI>