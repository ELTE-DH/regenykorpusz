<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17048" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A jövő fészke : ELTeC edition</title>
				<author ref="viaf:51003824 ">Kabos Ede (1864-1923)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">53753</measure>
				<measure unit="pages">116</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A jövő fészke</title>
					<date>2017-07-10</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17000/17048"/>
					<respStmt>
						<resp>Original Electronic Edition</resp>
						<name>Kovács Dávid</name>
						<name>Lipták Éva</name>
						<name>Baloghné Bárdos Katalin</name>
						<name>Fecz Ágnes</name>
					</respStmt>
					<bibl type="digitalSource">
						<title>A jövő fészke</title>
						<date>2017-07-10</date>
						<ref target="http://mek.oszk.hu/17000/17048"/>
					</bibl>
					<bibl type="printSource">
						<ref target="http://mek.oszk.hu/17000/17048/pdf/"/>
						<title>A jövő fészke</title>
						<author>Kabos Ede</author>
						<pubPlace>Budapest</pubPlace>
						<publisher>Grill</publisher>
						<date>1908</date>
					</bibl>
				</bibl>
				<bibl type="firstEdition">
					<title>A jövő fészke</title>
					<author>Kabos Ede</author>
					<date>1908</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu"/>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-29"/>
			<change when="2020-11-13"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ KÖNYV.
            </head>
				<div type="chapter">
					<head>
                  TOILETTE-TITKOK.
               </head>
					<p>A házmester-kisasszony a tükör előtt ült és puderezte magát. Az ablakon, mely a
                  kapu alá nyilt, vajmi kevés világosság szürődött a szobába, de a kisasszony a
                  homályban is elég jól boldogult. A puderezéshez különben is nem világosság kell,
                  hanem puder, szokta Weber papa mondani.</p>
					<p>Hirtelen beszélgetést hallott. Megismerte a Korniss Géza hangját.</p>
					<p>- Házmesterné, nincs egy kis fekete tintája?</p>
					<p>- Fekete? azt hiszem, a mienk lila.</p>
					<p>- De nekem fekete tinta kellene.</p>
					<p>A házmester-kisasszony hamarosan begombolta a bluzát és átment a másik szobába.
                  Korniss Géza elvörösödött, mikor meglátta. Ahogy a nyitott ajtóban állott, az első
                  pillanatban hátralépett, mintha menekülni akarna. De az ajkán már kiszökött a
                  dadogó beszéd.</p>
					<p>- Azt hittem, már elment az akadémiára.</p>
					<p>A leány minden zavar nélkül ment hozzá közelebb.</p>
					<p>- Csak tizkor van órám. Miért nem jön be egy kicsit?</p>
					<p>- Szaplonczay vár odaát.</p>
					<p>- Neki kell a tinta?</p>
					<p>- Neki. Azaz... igen.</p>
					<p>- Irni akar?</p>
					<p>- Azt hiszem, Angela kisasszony.</p>
					<p>- Korniss, maga most hazudik.</p>
					<p>- Miért gondolja? - kérdezte a fiatal ember és nevetni próbált.</p>
					<p>- Mert verseket lila tintával is lehet irni.</p>
					<p>- Verseket. De hátha pályázatra akar valamit letisztázni.</p>
					<p>- Az nem volna olyan sietős. Még a vers se volna olyan sietős. Tudok poétákat,
                  akik megtartják a fejükbe a friss verset és akár hetekig se irják le.
                  Megmondjam, hogy mire kell maguknak a fekete tinta?</p>
					<p>Erőltetve nevetett a fiatal ember:</p>
					<p>- Kiváncsi vagyok.</p>
					<p>- Maguk gálázni akarnak. A cipőjük azonban csöppet sem titoktartó s az első
                  lépésnél elárulná, hogy milyen szine van a - harisnyájuknak. Kérem, ne rázza a
                  fejét. Fogadok magával, hogy én meghozatom azt a fekete tintát és holnap meg
                  fogom ismerni a harisnyájukon.</p>
					<p>El se nevette magát a kis házmester-leány, ahogy ezeket a fiatal embernek szemébe
                  mondotta. Csak a szeme csuszott le odáig, ahol Korniss Géza nagyon szerette volna
                  hirtelen maga alá dugni a lábait, ha az ilyesmit állva is meg lehetne tennie.
                  Kivörösödött arccal nézte ő maga is, hogy a harisnya fehérsége csakugyan nagyon
                  indiszkrét módon ütközik ki a cipők kissé hiányos folytonosságán. No itt
                  körülbelül hiábavaló minden dadogás. Mikor egy házmester-leány tulságosan őszinte
                  akar lenni, akkor bizony napszinre tudja hurcolni a féltett toilette-titkokat.
                  Mert ismeri őket, azért nőtt fel a házmesterkuckóban. Mit is ne tudnának odalenn a
                  házmesterék lakásán?</p>
					<p>A leány nem is várt feleletre. Egyenest az anyjához fordult:</p>
					<p>- Add oda neki a suvikszot.</p>
					<p>Aztán mosolyogva szólt Kornissnak:</p>
					<p>- Máskor pedig ne szégyelje magát. Legalább előttem ne. Megesett az már velem is,
                  hogy a harisnyámat kellett tönkretennem, mert a cipőm lyukas volt. Vigye a macska,
                  miért vagyunk olyan szegények!</p>
					<p>Kezet nyujtott a fiatal embernek és visszament a sötét szobába, hogy a maga
                  toilettjét végezze. Korniss égő arccal bámult utána s csak akkor ocsudott fel,
                  mikor az öreg házmesterné morogva nyomta kezébe a fénymázas skatulyát. Dadogva
                  köszönte meg s valami ösztön kergette, hogy egy pillanatra bemenjen a leányhoz. De
                  a házmesterné egy kicsit hangosan találta morogni:</p>
					<p>- A lakást se fizetik s az ember még a subickot is pazarolja rájuk...</p>
					<p>Korniss föleszmélt és gyorsan elsietett. Keresztül vágott az udvaron, ahol a
                  házmester éppen akkor srófolta a gummicsövet a viztartóra, hogy a sárga kövezetet
                  tisztára öntözze. Egy szolgáló-leány trécselt az öreggel és ahogy meglátta
                  Kornisst, sugva kérdezte a házmestertől:</p>
					<p>- Hát ezek meddig fognak még a kávéházban lakni?</p>
					<p>- No, nem sokáig. Nyárra mindig akad kávés, aki tönkre akar menni. Már
                  kérdezősködtek a kávéház után. A jövő hónapban talán már kibérlik. Akkor aztán
                  huss, elkotródhatik a két éhenkórász.</p>
					<p>A két éhenkórász, az természetesen Korniss meg Szaplonczay. Februárban
                  költözködtek abba a játékszobába, melyet az üresen maradt kávéházi helyiségekből a
                  házmester ideiglenes lakásnak rendezett be. A berendezés alatt nem kell valami
                  nagy dolgot képzelni. Egyszerüen ugy volt, hogy a házmester januárban véletlenül
                  benézett a kávéház sötét helyiségeibe s ugy találta, hogy az egyik játékszoba nem
                  is olyan sötét. Az udvarról kap világosságot. S mivel a játékszobába valamikor
                  kemencét is állitott a háziur, szükség esetén tehát füteni is lehetett, a
                  házmester egyet gondolt. A háziur Arcoban tölti az egész telet s körülbelül
                  megnyugodott már benne, hogy a kávéház télen át zárva legyen és semmi bért se
                  hozzon. Ha most a házmester egy ágyat és egy divánt állit a játékszobába,
                  meglehetős udvari szoba lesz belőle, még pedig butorozott. Asztal és szék szinte
                  sok is van benne. Ilyenformán a háziur akár ne is tudjon róla, szegény diákoknak
                  ki lehet adni a hónapos szobát, s ha időközben valami bolond pincérnek kedve jönne
                  a kávéházra, a diákok szürét akármikor ki lehet tenni. Addig ellenben legalább a
                  házmesternek hoz valamit a játékszoba. (Denique még a becsukott kávéházakban is
                  legtöbbet ér a játékszoba).</p>
					<p>A ház lakói mindig rá vannak szorulva a házmesterre, aki minden háztartásnak
                  ismeri az apró toilette-titkait. A lakók tehát nem igen árulkodnak rá. Azonfelül a
                  cselédségnek is megvannak a takarni való toilette-titkai és mindig keresi a jó
                  viszonyt a házmesterrel, aki szemet tud hunyni, ha kapuzárás előtt, sőt után is
                  rejtélyes alakok suhangatnak az udvaron és a folyosókon. A cselédség
                  árulkodásától sem kell tehát tartani. Marad a házmester-család saját külön
                  lelkiismerete, amely esetleg ágaskodni talál ellene, hogy a háziur háta mögött
                  adassék bérbe bizonyos játékszoba. De a házmester-családnak az ilyen dologban
                  nincsen külön lelkiismerete. Ez már az ő toilette-titka.</p>
					<p>Mikor tehát a játékszoba zöld asztalai és könnyü nádszékei közé be volt állitva az
                  ágy és a diván, a házmester ki akarta tenni a kapura a csalogató cédulát: „Itt egy
                  butorozott udvari szoba két urnak azonnal kiadó. Külön bejárás”.</p>
					<p>A véletlen azonban megkimélte ettől a fáradságtól.</p>
					<p>Angéla kisasszony ugyanis meglátta a cédulát és megszólalt:</p>
					<p>- Én tudnék két urat, aki azt a szobát kivenné.</p>
					<p>- Kicsodák?</p>
					<p>- Csak az egyiket ismerem. Az egyetemre jár és ujságot csinál. Találkozom vele
                  néha a szinitanoda udvarán. Jóravaló fiu és szegény. Ha szólnék neki, hogy jőjjön
                  hozzánk lakni, okvetetlenül eljönne. Azt hiszem, szeret egy kicsit. És sokat
                  beszél egy barátjáról, akivel évek óta mindig együtt lakik.</p>
					<p>A házmester azt gondolta, hogy egy szinitanodai növendéknek csak hasznára lehet,
                  ha leköt magának egy ujságirót. Összetépte hát a cédulát s azt mondta:</p>
					<p>- Jó lesz. Beszélj vele.</p>
					<p>Harmadnap Korniss Géza már beköltözött Szaplonczay Ádámmal a játékszobába. Egy kis
                  koffer, sok könyv, néhány nyaláb kézirat - ez volt az egész cókmókjuk. A
                  házmesterék nem is voltak tulságosan elragadtatva.</p>
					<p>- Csigák ezek, - mondták Angéla kisasszonynak, ami házmester-nyelven azt teszi,
                  hogy hátukon a házuk s ha sétálni mennek, annyi sem marad utánuk, ami a
                  házbértartozást fedezné.</p>
					<p>De Angéla kisasszony hamar elütötte a dolgot.</p>
					<p>- Mondom, hogy az egyik szerelmes belém.</p>
					<p>S ebben a házmester csakugyan garanciát látott. Mert először is a szerelmes ember
                  nem szökős természetü, másodszor pedig ritkán marad ottan adós, ahol az ideálja
                  megtudná.</p>
					<p>Az uj lakók különben senkinek sem alkalmatlankodtak. Szaplonczay Ádám délelőtt
                  látható lett az udvari ablaknál s a cselédek, akik leghamarabb tudnak meg mindent,
                  nagy tisztelettel emlegették, hogy olyankor verseket ir. Szép, sugár, barna fiu
                  volt, egy kicsit bujnyikos hajjal, mely szinte leereszkedett néhol a szeméig. A
                  cigányosan sötét arcbőr még elevenebbnek mutatta a pirosságot, mely az arcát
                  elöntötte. Szakállt nem viselt, de az erős bajsza férfiassá tette az egész fejet.
                  S ebből a cigányfejből mély szemek lövelték a tüzet, ami sokszor egészen
                  elkábitotta azokat a heves cselédleányokat, akik az emeleti gangról bámultak le
                  rá.</p>
					<p>- Micsoda szeme van! - suttogta olyik babonásan és mindenről meg tudott volna
                  feledkezni, hogy tovább érezze magán annak a szemnek a tüzét. Hogy verseket ir, az
                  is fokozta a varázst a cselédek világában. Mert sohasem vész ki a versek
                  tisztelete, csak helyet cserél s most a várkisasszonyok magasságából odaköltözött
                  a cselédleányok közé. Nagyon szeretik ott a verseket. A verseket és a
                  katonaságot.</p>
					<p>Délután Szaplonczay elment hazulról és csak későn este jött haza. Olyankor Korniss
                  Géza foglalta el helyét az ablaknál és ő irt. De sokkal kevesebb volt a bámulója,
                  sőt ilyenkor egy kis gunyolódás is végig nyelvelt a gangokon. Valahol kipattant,
                  aztán mindenfelé mondogatták, hogy a két diáknak csak egy ablaka van és egy
                  tintatartója, azért osztozkodnak ugy meg a napon, ha irni akarnak. Amiben volt is
                  tán valami igazság. Az udvart azonban nem az igazság érdekelte, hanem a szép
                  Szaplonczay, akivel Korniss Géza csöppet sem vetekedhetett. Az ilyen piszkos szőke
                  haj, kicsit szeplős madárfej és nagyon is keskeny vállak nem igen szokták
                  ingerelni az udvari hölgyek sziveit. És Korniss pipázni is szeretett irás
                  közben.</p>
					<p>Mig azonban az udvar kissé igazságtalanul mért a „csigák”-nak, ők ketten sok
                  szeretettel fértek meg egymás mellett. Korniss volt a vigabb természetü és néha
                  még erőltette is a vigságot, hogy Szaplonczay homlokáról elkergesse a felhőket.
                  Szivesen is tette. Valami érzése volt, hogy neki missziója van a „bősz gentry”
                  mellett, ahogy ő a poétát elkeresztelte. Önként meghajolt neki s a thurzói
                  asztalos fia majdnem őszinte tisztelettel is nézett fel az elszegényedett
                  gentry-ivadékhoz, akinek ugyan csak olyan rongyos a cipője, mint az övé, de nem
                  kilincsel a nagy nevével, hanem versekkel akarja ujból bearanyozni a megkopott
                  nevet. Éjszaka, amikor megbujt a divánon, (mert az ágyat mindjárt Szaplonczaynak
                  engedte át), néha megszólalt:</p>
					<p>- Ádám!</p>
					<p>- Mit akarsz?</p>
					<p>- Tudod, mi jutott az eszembe? Mi közönséges fráterek, ha egyszer valami nagy
                  gondolat világossága ki is gyullad bennünk, ugy festünk vele, mint a tolvajlámpa.
                  Előre világitunk, de vissza nem. Mit is mutogatnánk a világossággal ott hátul?
                  Talán azt az asztalost, akinek például én köszönhetem, hogy a világon vagyok? Jobb
                  azt eltakarni. De ha közületek sikerül egynek valami, az egészen más. Az ő
                  világosságánál a világ visszalát a multba, az ősökig s egyszerre fölismeri az
                  utódban az ősök nagyságát, az ősökben pedig az utód csiráját. Meglásd, ha egyszer
                  valami nagy sikered lesz, az összes Szaplonczayak minden érdemét benned fogja
                  megjutalmazni a világ.</p>
					<p>- Ostobaság! - morogta Szaplonczay a dunyha alól.</p>
					<p>- Nem ostobaság, - tüzelt tovább a másik. - És az eleven Szaplonczayak is mindjárt
                  emlékezni fognak rád, csak egyszer mosolyogjon rád a siker.</p>
					<p>- Vigye el az ördög, ahány eleven Szaplonczay van, - dohogott a poéta. Ha Janó
                  volnék és üveges tót, talán vacsoráztam volna az este s az mégis többet ér.</p>
					<p>Erre Korniss nem felelt.</p>
					<p>- Különben mondok én neked valamit, Korniss. Megmutatom neked, hogy nem vagyok
                  gentry, hanem kereskedő. Kerits nekem egy mézeskalácsost, akinek versek kellenek.
                  Minden versért adjon egy mézeskalácsot és sohasem irok más verset, csak neki.
                  Legalább tudni fogom, hogy a verseim „szivből jönnek és szivhez szólnak” - ahogy
                  te szoktad irni.</p>
					<p>- Ostobaság! - morogta most Korniss és fülére huzta a paplant. Ezen az éjszakán
                  nem vitatkozott tovább, mert érezte, hogy Szaplonczay éhes. Ilyenkor pedig a
                  gentry is csak ugy a gyomrával gondolkozik, mint a thurzói asztalos fia. Nem győz
                  rajta más, legfölebb az álom. Tehát aludjunk.</p>
					<p>Reggel Korniss mindig korábban kelt. (Nem hagyja a gentryt korábban kelni.)
                  Felöltözködött és a tapétaajtón benyitott a sötét, hideg kávéházi helyiségbe.
                  Ahogy az ajtók fölött, a nyár óta nem mosott keskeny ablakokon beszürődött a
                  márciusi hajnal, lassankint el tudott igazodni a hatalmas lokalitásban. Az
                  asztalokon egész piramisok emelkedtek a nádszékekből, a billiárdasztalokon
                  halommal hevertek az ujságtartók, a kassza emelvényén ott felejtettek egy likőrös
                  üveget, de üresen, a konyha is tátogva meredt az üres kávéházra. Korniss mégis
                  fanatikusan kutatta minden reggel, hogy nem talál-e valamelyik fiókban, a konyha
                  valamelyik edényében valami eledelt. Olyanformán járta be a csukott kávéház minden
                  zugát, mint Robinson a maga szigetét. De még csak egy kis elszáradt, egyszer már
                  kifőzött teára se akadt. Elfőzik azt maguk a kávésok, ugy látszik.</p>
					<p>- Utálatos kávéház - morogta nap-nap után.</p>
					<p>A vége mindig az volt, hogy megint a könyveit kellett megdézsmálni. Kiböngészte,
                  háromszor is megrostálta, melyiket nélkülözi legkönnyebben s aztán elindult vele
                  az antikváriushoz. Mire Szaplonczay fölébredt, Korniss már valami harapni valót
                  hozott neki, amit Szaplonczay elfogadott ugyan, de sok sürü szemrehányással.</p>
					<p>- Megint hiányozni fog a nyomdaköltségből. Miért nyultál a könyvekhez?</p>
					<p>Korniss zavartan dadogta:</p>
					<p>- Megkapom a héten a Nagy Történet második kötetét s akkor ki lesz a
                  nyomdaköltség. Különben csak két rossz regényt adtam el.</p>
					<p>- Vigyázz, Korniss! Egyszer csak harangoztak a „Kritikai Szemlé”-nek s akkor fucss
                  a magántanárságnak is.</p>
					<p>Korniss ilyenkor elvörösödött. Az utolsó időben csakugyan sürün esett meg, hogy a
                  nyomdát nem tudta kielégiteni. Rossz volt a saison, a könyvkiadók lustálkodtak s a
                  „Kritikai Szemle” kevés könyvet kapott „szives megbeszélés végett.” Pedig a
                  Korniss havi ujságjánál a könyvek nemcsak a thémát jelentették, hanem a
                  nyomdaköltséget is. Ami könyv a hónap során összegyült, azt az antikvárius
                  előzékenyen konvertálta s ennyiből a sovány ujságocska nyomdaköltségének ki
                  kellett telni. Jó hónapokban ki is telt. Kivált amióta a kiadók megcsinálták
                  maguknak azt a kis axiomát, hogy: „a magyar közönség nem tud könyveket vásárolni,
                  csináljunk tehát neki drága könyveket, amik már nem is könyvek, hanem fényüzés.”
                  Azóta a publikum veszi részletfizetésre a luxuskönyveket, a „Kritikai Szemle”
                  pedig egyetlen könyvben kapja meg néha az egész nyomdaköltségét. Mert Korniss
                  kijárta magának, hogy a kiadók egy-egy reklámtárca fejében a legdrágább könyvekből
                  is megküldték neki a birálati példányt. Ő pedig hűségesen irt mindegyikről s ha
                  más nem, a kiadó mindig elolvasta a lapocskát. (No, a szerző is, de ez magától
                  értetődik.)</p>
					<p>Korniss nem igen büszkélkedett ezzel az ő rendszerével. Egy kicsit szégyelte is
                  magát. De aztán kiöntötte egyszer a szivét Szaplonczay előtt:</p>
					<p>- Nem teszem anyagi haszonért, most is tartozom a nyomdának. Az iróknak és a
                  kiadóknak nincsen káruk belőle, mert az az egy példány, amit az antikváriustól is
                  csak pénzért kell megvenni, nem teszi. Annyit megér nekik egy kedvező kritika, ha
                  más nem is igen olvassa, csak ők. Nekem pedig használ a kollégáim és a
                  professzoraim szemében. És megirhatom a gondolataimat, ismertté tehetem a nevemet.
                  Mégis csak valami, hogy az ember szerkesztő. Ha letettem a tanári vizsgát, jó
                  kifogásom van, hogy ne hagyjam magamat kinevezni akárhová, az isten háta mögé.
                  Hiszen szerkesztő vagyok, akit a fővároshoz köt az ujságja. Ez hat a miniszterre
                  is, mert a szerkesztőt a miniszter is jobban respektálja, mint a tanárt. És
                  végezetül az embernek nemesebb ambiciói is vannak, mint akármilyen nebulóknak
                  prelegálni. Hátha kinövi magát a „Kritikai Szemle!” Hátha sulya lesz valamikor az
                  én szavamnak!</p>
					<p>Valami ábrándos fény gyult ki ilyenkor a Korniss szemében:</p>
					<p>- Ha egykor az irodalmi és művészeti világ találkoznék az én szalonomban!</p>
					<p>(Régebben ez a sóhajtás valamivel rövidebb volt. Akkor csak az irodalmi világról
                  történt benne emlités. Közbeesik azonban az ismerkedés Angéla kisasszonynyal s az
                  ő művészi jövője kedvéért Korniss lassankint átformálta szokott sóhajtását. Egy
                  rendezett háztartásban ugyanis illő számolni a feleség igényeivel is. Korniss
                  pedig a saját álmainak bővitett kiadásából nem tudta kifelejteni Angéla
                  kisasszonyt sem.)</p>
					<p>Szaplonczay különben jó ideig még zsörtölődőbb volt, ha a Korniss apró áldozatait
                  nem tudta hamarosan meghálálni. Amitől legjobban irtózott, egy-egy versével
                  nyakába vette a várost és megpróbálta, hogy valamelyik hetilapnál elhelyezze. De
                  ritkán sikerült. Akinek az arcáról leolvassák a szerkesztők, hogy nem a puszta
                  dicsőségért faragja a rimeket, attól nem is fogadják el a poémákat. Jó isten, a
                  posta mindennap meghozza az ingyen verseket és bolondság volna az ilyen fölösleges
                  portékáért pénzt kidobni. Szaplonczay ilyenkor még nagyobb áldozatra is elszánta
                  magát és prózát irt. Valami kis tárcát vagy novellát, amiben nagyobb a kereslet és
                  könnyebben lehet elhelyezni. Egy-egy néplap mindig akadt, amelyik néhány forintért
                  megvegye és Szaplonczay két napig megvendégelhette barátját. A lelkiismeretét
                  pedig ugy altatta el, hogy a népies tárca vagy novella alá valami álnevet irt.</p>
					<p>A fordulat március második felében történt.</p>
					<p>Korniss Gézának eszébe jutott, hogy a „Newton” irodalmi és művészeti intézet
                  igazgatóját keresse fel bizonyos nagyobb kiadványok dolgában, melyeket az intézet
                  mindig elfelejtett megküldeni a „Kritikai Szemlé”-nek. Délelőtt tiz óra volt s az
                  utcákon már pajkosabban kezdett futkározni a tavaszi napsugár. Mint a
                  gyermekarcon egészséges álom után, tulelevenek voltak a szinek a város képén; az
                  aranyozott cimtáblák szinte szikráztak a verőfényben és visszasugárzó fényük ott
                  libegett a szomszédos házak falán, ablakán. Minden a hömpölygő emberáradatot
                  tükrözte: a kirakatok táblái, az aszfaltból kiszivárgó nedvesség, a fiatal leányok
                  ragyogó szemei. Csodálatos elevenség volt az utca morajlásában. Egy mesterinas
                  hajadonfővel futott keresztül az utcán és fütyült. Az embernek az az érzése volt,
                  hogy a visszaköltöző madarak csoportját vezeti az inas és a levegő egészen tele
                  volt szárnyak suhogásával, madarak füttyével.</p>
					<p>Korniss Géza maga is tavaszi érzésekkel sietett fel a Newton-palota lépcsőin.</p>
					<p>- Hollá! - kiáltott rá egy öreges hang.</p>
					<p>Hargitay állott előtte, az egyetemi tanár. Korniss egy kicsit lihegett, de
                  mélységes megalázkodással tudakozódott a hires professzor egészsége felől.</p>
					<p>- Csak megvagyok. No no. Hát maga mit keres itt?</p>
					<p>- Az igazgató urral akarok beszélni.</p>
					<p>- Irt talán valamit? Kiadó kellene?</p>
					<p>- Oh... Az ujságom érdekében akarok vele beszélni. Hogy a kiadványokat küldjék
                  meg, a birálati példányokat. Méltóságod, mint igazgatósági tag..</p>
					<p>- Szólok neki, okvetlenül.</p>
					<p>- Oh méltóságos uram...</p>
					<p>- Holnap délután pedig jöjjön el az akadémia ülésére. Nagyon érdekes lesz.
                  Felolvasom a jelentést a Huszár-pályázatról.</p>
					<p>Korniss Gézának kigyult az arca. Hirtelen eszébe jutott valami és bátorságot vett
                  magának egy indiszkrét kérdésre:-</p>
					<p>- Kiadják a jutalmat?</p>
					<p>- De mennyire! Van egy pompás pályamű. A „Heszperidák kertje”.</p>
					<p>- A Hesz... pe... ridák...</p>
					<p>Dadogva ismételte a szót Korniss. Mintha a Newton-palota hatalmas fala a hires
                  freskókkal együtt leereszkednék a fejére, egy téveteg napsugár egyenest a szemének
                  szöknék és megvakitaná - egész testében megremegve támaszkodott a
                  lépcsőkorlátnak. Szédült. A professzort nem is látta már. Mélyen a szivében pedig
                  hirtelen ujjongani, harsonázni hallotta azt a kis örömet, amely a legcsüggedtebb
                  szivekben is ott lappang.</p>
					<p>Hargitay mosolygó gyanuval nézte:</p>
					<p>- Na, Korniss! Csak nem maga irta a „Heszperidák kertjé”-t?</p>
					<p>Korniss felocsudott.</p>
					<p>- Sohasem irtam verseket! Nem is tudom, irnak-e még verseket. Semmit sem tudok. De
                  ugy elkapott a szédülés.</p>
					<p>- Vigyázzon magára - morogta az egyetemi tanár ur és öreges sietséggel tipegett
                  el, mintha attól tartana, hogy az a szegény fiu az éhségtől esnék össze. Egy
                  kicsit félt, hogy a találkozás áldozatot követelhetne tőle. És az egyetemi tanár
                  ur egy kicsit fukar természetü volt. El is tipegett.</p>
					<p>Korniss pedig a korlátfához támaszkodva, utána nézett, lelkendezve. Hargitay már
                  eltünt a kapuhajlás alatt. Mintha valami látomás lett volna. Nyomában hétköznapi
                  moraj, szürkeség. Az udvarról megint világosan hallszott a nyomdagépek zakatolása,
                  az utcáról léptek kopogása, az emeletről ajtók csapkodása: - Korniss hirtelen
                  maga fölé nézett. Az igazgatóhoz akart menni. De már nem megy. Mintha kilenc
                  pajkos ördög szines pántlikákat vetett volna a nyakába és most hurrázva, sivitva
                  vonszolná előre, ki a kapun. Gyi te, hopp lá! Hazafelé!</p>
					<p>A szeme káprázott. Már csakugyan látta az ördögök pántlikáit a nyakában.</p>
					<p>- Hopp lá!</p>
					<p>Futva került ki az utcára. Egy konflis botorkált előtte. No, ezt ott hagyom a
                  faképnél, ujjongott magában Korniss és futva elébe került. Száz lépésnyi
                  távolságban egy világos tavaszi ruha ingerelte. Tizet olvasok és előtte járok -
                  adta fel magának a leckét Korniss és csakhamar elhagyta a világos ruhát is. És
                  egyre-kettőre meghaladt hosszu palotákat, háromra-négyre keresztülvágott egész
                  sétatereket, már ott futott valahol a külvárosban. És ugy érezte, mintha a tavaszi
                  zsendülés kikezdte volna a szivét, melyből csodálatos hevességgel nőttek ki a
                  virágok. Egész kert reménységgel megrakodva érkezett a kapu alá.</p>
					<p>Bekopogott a házmesterék ablakán:</p>
					<p>- Angéla! Angéla kisasszony!</p>
					<p>A házmesterné kiszólott az ajtón:</p>
					<p>- Mit dörömböl? Angéla az akadémián van.</p>
					<p>- Nem baj, lihegett Korniss, azért mégis vivát!</p>
					<p>A házmesterné utána nézett, hogy mitől bolondult meg az az éhenkórász, de Korniss
                  már eltünt a kávéház udvari bejárója mögött. Az ajtót majdnem betörte, ugy esett a
                  Szaplonczay Ádám nyakába. És sirt és nyöszörgött, mint a bolond.</p>
					<p>- Ádám!</p>
					<p>Majdnem sikoltott.</p>
					<p>- Ádám, te nagy férfiu vagy!</p>
					<p>Szaplonczay megkapta a törékeny embert és a két kezét belevájta a keskeny
                  vállaiba.</p>
					<p>- Mi lelt téged, Korniss?</p>
					<p>A kis szerkesztő most érezte csak a futás fáradtságát. Verejték szakadt a halovány
                  homlokáról és a szeplői most sokkal erősebbeknek látszottak. Belekapaszkodott a
                  Szaplonczay karjaiba, melyek leszoritották. Nagyon szeretett volna már beszélni és
                  egy értelmes szót nem tudott kinyögni. Csak hebegett és fuldokolt a belső
                  ujjongástól.</p>
					<p>Megismételte:</p>
					<p>- Ádám, te nagy férfiu vagy!</p>
					<p>S kisvártatva kitört belőle a szerkesztő, az irodalomtörténész. Fáradtan
                  lihegte:</p>
					<p>- Az életrajzodat... és arcképet...</p>
					<p>Szaplonczay maga is remegni kezdett. Valami homályos érzése támadt, hogy öröm
                  érte. És már nem is ösztökélte olyan hevesen Kornisst, hogy beszéljen. Hátha az
                  első szó lerontaná azt a gyönyörteljes érzést, mely most még megremegteti. Ugy
                  maradtak összefonódva, mintha birkóznának, pedig már akkor ölelkeztek.</p>
					<p>Korniss egy kicsit magához tért.</p>
					<p>- Most találkoztam Hargitayval... Azt mondta, hogy a Huszár-pályázatnak kedvező az
                  eredménye...</p>
					<p>Szaplonczaynak elállt a lélegzete.</p>
					<p>- Kedvező... És a dijat kiadják a „Heszperidák kertjé”-nek...</p>
					<p>Abban a pillanatban kiszakitotta magát a Szaplonczay karjából. Soha, nem érzett
                  könnyelmüség kapta el. Az Egyetemes Aesthetikát a kilencszáz oldalával s a kemény
                  bőrkötésével együtt feldobta a levegőbe. Egy kötet lexikont utána. Három kötet
                  vers is a plafond felé röpült. A Szaplonczay halomra rakott kéziratait csak az
                  isten mentette meg, mert a Korniss szentségtelen kezei már azok után is nyultak.
                  De hirtelen észbe kapott és lehajolt a szép, tiszta kéziratokra.</p>
					<p>- Szentséges versek... Az Ádám szülöttei...</p>
					<p>A másik pillanatban szinte borzalommal suttogta.</p>
					<p>- Ezer forint a jutalom! Ezer forint!</p>
					<p>Most nézett csak Szaplonczayra. Az talán nem is volt már ezen a világon. A
                  cigányos feje majdnem szürkének tetszett és rá volt hajolva arra a vastag kék
                  könyvre, amelyikben a „Heszperidák kertjé”-nek strófáit először vetette papirra. A
                  mámor első pillanatában valami ösztön kezébe adta a művét és minden kérdésével,
                  reményével és kétségével magához az alkotáshoz fordult. Ami szépet irás közben
                  érzett, ami reménysége a gyöngyöző verssorokkal megjött s ami édessége az alkotás
                  részleteinek sikerében volt, most mind összehabzsolta lázasan s ugy lapozott most
                  a kötetben, mintha minden strófától külön akarná megkérdezni, hogy melyik is hozta
                  neki a diadalt. Ez volt, de talán ez is, meg ez és ez. Innen is köszöntötte egy
                  gondolat, amelybe irás közben szerelmes volt és onnan is egy pajzán ötlet, mely
                  még az impurum kusza sorai közül is diadalmasan kacagott feléje. A lilaszinü kerek
                  betük megelevenedtek, picinyke angyalok testébe bujtak, egymás hátára léptek,
                  hancurozva bukdácsoltak előtte és mind kacagott, ujjongott, harsonázott a mámoros
                  poéta fülébe. Csak az a fájdalmában szent asszony érezheti még ennek a kinos
                  gyönyörüségnek mását, aki a most született apróság remegő kékes testecskéjében is
                  a szépségnek, a jóságnak és a léleknek tökéletességét látja.</p>
					<p>Ott guggolt Szaplonczay a kék könyv fölött és kigyult szemeivel fölitta a táncoló
                  betüket, mint a nap a harmatcsöppeket. És valami fojtott nyögés szakadt ki a
                  kebléből, csak a jó isten tudja, hogy a kintól-e, a gyönyörüségtől-e? De a Korniss
                  beszédét nem hallotta, az bizonyos. Még azt a remegve, szent borzalommal mondott
                  szót se, amiben a Korniss minden csudálata és megdöbbenése benne volt. Mikor ujra
                  meg ujra suttogta:</p>
					<p>- Ezer forint... ezer forint...</p>
					<p>Déltájban Szaplonczay egyszer odafordult Kornisshoz:</p>
					<p>- Bizonyosan tudod, hogy az a „Heszperidák kertje” az enyém?</p>
					<p>- Hát kié volna?</p>
					<p>- Nincs egy másik pályamű is, hasonló cimmel?</p>
					<p>Korniss egy pillanatra megdöbbent. De csak egy pillanatra. Aztán lázasan kereste
                  ki a „Kritikai Szemle” egyik régi példányát, ahol a Huszár-pályázatra beérkezett
                  munkák cimét lenyomatta. Föllélegzett, ahogy a cimsort keresztülfutotta,
                  „Heszperidák kertje” csak egy volt, egyetlen egy.</p>
					<p>- Istenem! - sóhajtotta most Szaplonczay.</p>
					<p>Korniss hirtelen a könyveihez futott.</p>
					<p>- És most, Szaplonczay, tudod-e, mit csinálok? Elverem az egész nyomdaköltségemet.
                  Ahány könyvet itt látsz, mind viszem az antikváriushoz. Az ördög lesz még
                  takarékos. Holnapután megkapod az ezer forintot s akkor csak nem leszek zavarban!
                  Ezen pedig jóllakunk, kiruházkodunk, mulatunk!</p>
					<p>Azt mondta rá Szaplonczay:</p>
					<p>- Soha!</p>
					<p>- Meglátjuk!</p>
					<p>- Én pedig összetöröm a csontjaidat, ha csak egy füzetet is eladsz. Az legyen az
                  én külön gyönyörüségem, hogy igy rongyosan és éhesen kezdjem ki az ezresemet! És
                  hogy megmondjam, én most ugy sem tudnék enni, mulatni.</p>
					<p>- De nézz a cipődre! - siránkozott kétségbeesve Korniss.</p>
					<p>A cipő! Az bizony nem volt olyan tökéletes munka, mint a „Heszperidák kertje”.
                  Inkább a száradó sárhoz hasonlitott, amelyik száz helyütt is meg van repedezve.
                  Itt is, ott is szemtelenül kandikált ki a harisnya szine. Azonfelül görbébb volt a
                  pizai toronynál, pedig a cipőt nem is ilyen értelemben szánták látványosságnak. És
                  a szine! Ah istenem, a lakk a legszeszélyesebb bőr és jobban elárulja
                  szinváltozásával a betegséget, mint az asszonyi arc. Kékes, tejszinü foltok ülnek
                  ki rajta, néhol pedig sötétvörös lesz, mintha gyulladás égette volna ki. No, ne
                  szaporitsam sokáig a szót! Nyomoruságosabb cipőre ritkán pazarolt még iróember
                  ennyi pillanatot.</p>
					<p>Szaplonczay szomoruan rázta a fejét.</p>
					<p>- Mindegy... Két napig még el fog szolgálni.</p>
					<p>De zsörtölődve fakadt ki Korniss:</p>
					<p>- Én pedig nem türöm. Idáig itthon ültél és énnekem igy is elég jó voltál. De az
                  akadémia ülésére igy nem mehetsz. Ezeket a cipőket még korrigálni sem lehet. Ha
                  fekete volna a harisnyád, akkor is kiorditana alóla. Én veszek neked uj cipőt.</p>
					<p>- Nem veszel.</p>
					<p>- Hát akkor rád adom a magamét. Igen, a magamét. Legalább nem mozdulhatok ki
                  hazulról, és itt várom meg, hogy hazajösz. Szaplonczay, ez pompás gondolat.
                  Megirom az életrajzodat, a kritikát, mindent, mig te az akadémián vagy. Én ugyis
                  sirva fakadnék, tudom, hogy sirva fakadnék örömömben és csak nevetségessé
                  tennélek.</p>
					<p>Odalépett a barátjához. Annyi őszinteséggel kérte, ostromolta, nem lehetett neki
                  ellentállani. Szaplonczay is ugy érezte, hogy egészen egyedül akar meglapulni
                  valamelyik sarokban, amikor Hargitay felolvassa a jelentést. Hogy az egész nagy
                  teremben ne legyen kivüle lélek, aki csak sejtse is, hogy ő a szerző, a koszorus
                  költő. Hogy zöld diákocskák közé ékelve, ismeretlenül hagyja magára zuhogni annak
                  a jelentésnek minden szavát. Hiszen csak neki lesz az a megujhodás, az örök élet
                  forrása. És azt akkor még ne tudja senki, ne is sejtse senki.</p>
					<p>Hát jó. A Korniss cipőjét elfogadja kölcsönben.</p>
					<p>Estig a saját álmaikba burkolódzva rótták az utcákat. (Nincs több olyan városi
                  bunda, ahogy az ilyen álmok tudnak meleget tartani!) Szaplonczay Ádám keveset
                  beszélt és ha nagyritkán mondott valamit, az nem is volt összefüggésben a
                  „Heszperidák kertjé”-vel. Uj tervek embrióját sejtetgette, messzi álmok leplét
                  bontogatta. Korniss volt a beszédesebb. Minden szavával a jelenhez tapadt s az
                  volt a legnagyobb kirándulása a jövőbe, ha a holnaputánig kalandozott, ahol az
                  ezer forint már letéphető az akadémia aranyfájáról. Közben pedig csodálatos
                  tévedések estek meg rajta. Minden pillanatban megtéveszthette volna az embert,
                  hogy ő irta-e a pályanyertes munkát vagy Szaplonczay. Az ezer forint irányában is
                  meglehetős önállással tervezgetett. Csak bizonyos tanári diplomát foglalt le
                  egészen magának és egy kis tisztaszemü babafejet, amelyben némi elnézéssel Angéla
                  kisasszonyra lehetett ismerni. Ezzel a babafejjel kapcsolatban hajtogatta estefelé
                  többször az ő régi sóhajtását: - Ha majd egyszer az irodalmi és művészeti világ
                  találkozik az én szalonomban!</p>
					<p>Nagyon korán tértek nyugovóra. A játékszoba ablakán betetszett a szomszédos gangok
                  minden kivilágitott ablaka. Mintha csupa vörös pont lett volna, egy messziről
                  dübörgő vonat jelző lámpái. A két fiatal embernek ugy tetszett, mintha ez a jövő
                  vonata volna, mely nekik is meghozza az évi lakást, a rendes vacsorát, a
                  nyugodalmat.</p>
					<p>Korniss a maga részéről még kipótolta ezt a sok jót. Ugy magában suttogta:</p>
					<p>- És azt a szalont, amelyben az irodalmi és művészeti világ fog találkozni.</p>
					<p>Másnap reggelre esett az a bizonyos kirándulás a fekete tinta iránt. Korniss
                  kezdetben készen volt rá, hogy a Szaplonczay szemérmes tiltakozása ellenére sejtet
                  valamit boldogságából Angéla kisasszony előtt. De az a nyiltság, amivel a
                  házmesterleány a kitalált toilette-titkokról beszélt, torkára forrasztott minden
                  indiszkrét szót. Csak magában gondolta, hogy estére másképpen áll majd Angéla
                  elé. Egészen másképpen.</p>
					<p>Egyelőre pedig futott a fénymázas skatulyával Szaplonczayhoz.</p>
					<p>- Itt a suviksz és itt van a cipőm, - szólt sietve.</p>
					<p>S mialatt Szaplonczay a megforditott tollszárral kezdte a föleresztett fénymázat a
                  harisnyára kenni s közben meztelen lábait a kemencén melengette, Korniss
                  papirdarabot vett elő.</p>
					<p>- Diktáld az életrajzodat.</p>
					<p>Bizony vékony életrajz volt. Korniss sehogy sem volt megelégedve. Pedig annyit
                  érzett, hogy ezek az apró intimitások, a kávéházi játékszobának lakássá avatása, a
                  cipőmanőver, a harisnyareparálás közben tollba mondott életrajz és a többi,
                  mindez érdekelné a közönséget. Legalább is annyira, mint az az elmaradhatatlan
                  adat, hogy hány középiskolát végzett a poéta. De ha a szineivel meg is volt
                  elégedve, az életrajzi sablont a fogyatékos adatokkal sehogysem látta
                  betölthetőnek. Hiányzott belőlük a - szerelem.</p>
					<p>Korniss egy percre felhagyott a jegyzéssel.</p>
					<p>- Sohasem voltál szerelmes? - kérdezte Szaplonczaytól, aki éppen akkor próbálta,
                  hogy vajjon a preparált harisnya mennyire tudja leplezni a Korniss cipőinek
                  fogyatékosságát.</p>
					<p>- Mindenki volt szerelmes, - dörmögte Szaplonczay.</p>
					<p>- Mindenki! De nincs egy kis lány vagy egy asszony, akire irás közben lelked egész
                  gyönyörével, vagy kinos fájdalmával gondoltál volna? Egy ragyogó fej, melyet a
                  születő strófák közt gyönyörrel vagy fájdalommal láttál kibukkanni? Szóval egy kis
                  nőnemü teremtés, akinek a „Heszperidák kertje” révén helye jusson az
                  irodalomtörténetben?</p>
					<p>- Senki! - szólt egykedvüen Szaplonczay.</p>
					<p>- Lehetetlen! - fakadt ki Korniss kétségbeesve. - Az eset páratlan volna az
                  irodalomtörténetben.</p>
					<p>- Eh, hagyj békén! Azok az irodalomtörténeti lányok és asszonyok! Ismerem őket.
                  Akik megcsalták vagy megkinozták a poétát, ők azok. Én nem hagytam magamat
                  megcsalni.</p>
					<p>- De hát ha szerettél?</p>
					<p>- Hát nem szerettem ugy. Kisérleti ideáljaim voltak, ahogy szokás. Kipróbáltam
                  rajtuk, hogy mennyire tudnék szeretni. Az igazit ezután várom.</p>
					<p>- És egy sem volt, akihez verseket irtál? Hát kinek szól az a lirai epizód a
                  „Heszperidák kertjé”-nek negyedik fejezetében? És kiről mintáztad a hősnődet?</p>
					<p>Szaplonczay lehuzta az egyik cipőt és babrált rajta a fénymázzal. Csak ugy
                  félvállról felelt:</p>
					<p>- Az igazat megvallva, senkiről.</p>
					<p>- De nekem adat kell, - könyörgött Korniss.</p>
					<p>- Hát ird oda, hogy egy vöröshaju lányra gondoltam, aki azóta férjhez ment.
                  Csakugyan ugy rémlik, hogy volt a helységünkben valami vörös lány és irtam is
                  hozzá verseket. Az ördög emlékszik rá. De hogy azóta férjhez ment, az körülbelül
                  bizonyos.</p>
					<p>Korniss ennyivel beérte s az ismeretlen vöröshajut mindjárt be is állitotta az
                  életrajzi sablonba. Tejfehér arcot adott neki s olyan szemeket, amiktől a halott
                  szeme is felnyilt még egy első, egy utolsó pillantásra, hogy lássa a vörös
                  tüneményt. Igy most már sokkal jobban tetszett neki az egész életrajz és bele is
                  fogott, hogy megirja több változatban. (Mert azt már el nem szalasztotta volna
                  Korniss Géza, hogy ebből az alkalomból minden heti lapnak meg ne irjon egy cikket
                  az ő hires barátjáról.) Két arckép is akadt s egyelőre talán az is elég lesz.</p>
					<p>Délután Szaplonczay meglehetős toiletteben indulhatott el hazulról.</p>
					<p>Korniss sok érzéssel ölelte át:</p>
					<p>- Menj szegény barátom és térj vissza gazdagon!</p>
					<p>Aztán egyedül maradt otthon. Az udvarra lassankint leereszkedett az alkony. Valami
                  szolgálóleány énekelt és Korniss már olyan kába volt az irástól, hogy
                  önkénytelenül is figyelt a nótára. Hallotta a szöveget és emlékezetből összerakta
                  magának:</p>
					<p>Kecskeméti legények,</p>
					<p> Tyúkot loptak szegények,</p>
					<p> Nem jól fogták a nyakát,</p>
					<p> Hej a nyakát, -</p>
					<p> Tyuhaj, a nyakát -</p>
					<p> S elrikkantotta magát.</p>
					<p>Azt mondta rá Korniss:</p>
					<p>- Mennyi elmésség van a nép naiv költészetében.</p>
					<p>S a nótát föl is jegyezte magának, hogy majd valami értekezésben talán fel is
                  használja.</p>
					<p>...Sötét lett. Kornissnak ugy rémlett, hogy a kapuhajlás alól az Angéla hangját
                  hallja. Hirtelen magára huzta a Szaplonczay rongyos cipőit, egy kendővel
                  begöngyölte a nyakát és kiszaladt a kapu alá.</p>
					<p>Angéla csakugyan ott volt. És a kis madárfejü tanárjelölt valami különös
                  melegséggel sugta a leánynak:</p>
					<p>- Ha én most meg merném magának mondani, amit remélek, amit érzek... De ez az
                  utolsó szomoru nap és holnaptól kezdve más világ lesz. Orgonavirágot hozok a
                  piacról és odalopom a maga ablakába. Fehér orgonavirágot, hogy beszéljen helyettem
                  és reggel és este mondja meg magának - -</p>
					<p>Hogy mit mondjon meg az orgonavirág, azt Korniss Géza már nem sughatta meg. A
                  kuckó ajtajából a házmesterné szólitotta Angélát.</p>
				</div>
				<div type="chapter">
					<head>
                 JÁKÓB LAJTORJÁJA.
               </head>
					<p>Korniss Géza kora hajnalban fölkelt és zsebrevágott egy könyvet. Mégis csak elment
                  az antikváriushoz. Érezte, hogy Szaplonczay Ádám a nevezetes itélethirdetés után
                  olvasni akarja majd az ujságokat, a minek mégis csak az a legjobb módja, ha valami
                  kávéházba mennek reggelizni. Ennek a költségeit kellett az antikváriustól
                  előteremteni. Korniss maga is kiváncsi volt. Amit Szaplonczay az éjszaka
                  sötétségében az akadémia tegnapi üléséről mesélt, az a szokatlanul meleg hang,
                  amelylyel az akadémia a „Heszperidák kertjé”-nek fiatalos hangulatáról, pikáns
                  és mégis mélyen járó thémájáról, költői frisseségéről és üde bájáról
                  megemlékezett, azonfelül az a jelenet, mikor Szaplonczay Ádám az itélet
                  kihirdetése után Hargitaynak s a többi akadémikusnak bemutatkozott, a karzati
                  ifjuság pedig rajongva tapsolt a hirtelen felbukkant poétának: módfelett izgatta
                  Korniss Gézát. Az ujságok százféle szineivel kiöltöztetve akarta meglátni a
                  csodálatos ülés képét.</p>
					<p>A torka szinte kiszáradt az izgatottságtól. De talán az éhségtől is. És amikor
                  pénzzel jött ki az antikvárius boltjából, nem tudta megállani, hogy legalább egy
                  ujságot ne vegyen izelitőnek.</p>
					<p>Égő szemekkel itta fel az akadémiai jelentés betüit.</p>
					<p>- Meg fogják választani a Kisfaludy-Társaságba!</p>
					<p>Ezt suttogta remegő ajakkal és fantáziája kifestette Szaplonczay Ádámnak azt a
                  ragyogó utat, a melyik Magyarországon közös utja minden hirtelen fölfedezett
                  poétának. Látta, hogy az irodalmi társaságok hogyan választják meg sorra; hogy
                  utolsónak miképpen tipeg a nyomukban az öreg akadémia is, melynek régi gyöngéje,
                  hogy az unalmas tudósok közé valami szépirót is válaszszon, aki aztán sohasem mer
                  elmenni a gyönyörü társaságba; hogy a kormány is megajándékozza egy olcsó
                  kerülettel, nehogy későbben maga a nép ajándékozza meg, ilyenformán az iró nem
                  volna bolond a kormány támogatói közé állni; hogy egy élelmes kiadó lapot csinál
                  neki. És igy tovább.</p>
					<p>Korniss ragyogónak látta ezt az utat s annyival is boldog volt, hogy gondolatban
                  ezen az egész pályán kisérhette Szaplonczay Ádámot.</p>
					<p>- A protektorom lesz a miniszternél. Irni fogok a lapjába. Legelőkelőbb vendége
                  lesz a szalonomnak.</p>
					<p>Mikor azonban egy órával később Szaplonczayval betért egy köruti kávéházba és
                  idegesen futotta át az ujságokat, egy kicsit megijedt. A legtöbb ujság ugyan
                  minden fentartás nélkül dicsérte az uj poétát, sőt akadt olyan ujság is, mely az
                  akadémiától sem sajnálta a jó szavakat. Haladásra képes lábakat fedeztek fel az
                  ódon organizmuszon, mert az akadémia végre számolt az ujkor szellemével és olyan
                  munkát is meg mert koszoruzni, melyet Boccaccio - ez a nem egészen akadémikus
                  klasszikus - sugalmazott. Hiába hangsulyozta az akadémiai jelentés, hogy a
                  „Heszperidák kertjé”-nek nem tárgyában van az ereje, az ujság ugy találta, hogy a
                  koszoru független a jelentéstől és annak az uj iskolának szól, mely lenyirta az
                  emberiség fejéről a copfot és az életvidám könnyelmüséget visszahelyezi
                  jogaiba.</p>
					<p>Az egyik ujság elragadtatva irta:</p>
					<p>„Meg kellene figyelni, hogy éjféli időben nem fog-e táncba az Akadémia szürke
                  kőpalotája? Valami babona fogta meg a nénikét és ujra meg tudja érteni, hogy az
                  emberek jobban rajonganak a szerelemért, mint a mathematikáért. Sőt nem
                  botránkozik meg, hogy a szerelemnek minden lépéséhez tapad valami gyönyörüség, még
                  a - ballépéséhez is. Hiszen a nénike most olyan munkát koszoruzott meg, amelynek
                  ez az előhangja.”</p>
					<p>És az ujság itt leközölte az előhang tiz strófáját.. Egy méltóságos kis legendát
                  az ájtatos Veronikáról, aki liliommal a kezében járja a szüz ártatlanság virágos
                  utját. Napfény fürdeti az uton, legyező lombok viszik arcába az illatos levegőt,
                  énekes madarak szállnak fölötte, a boldogság himnuszát fütyörészve. S im, a
                  csodás jelenségre kiváncsian buvik elő egy kődarab, hogy ő is lásson és csodáljon.
                  Veronika pedig, haladván napfényben és hajbókoló virágok között, éppen abban a
                  kőben botlik meg, mely őt csudálva bujt elő a földből. Az ájtatos Veronika
                  megbotlik és leejti kezéből a - liliomot. A természet siránkozva leplezi a leesett
                  liliomot. Az énekes madarak ott busongnak fölötte. A lombok összeborulnak, hogy
                  eltakarják. A napfény hirtelen elapad. A magasságból pedig egy égi hang hatol le
                  vigasztalva Veronikához: „Temesd fájdalmadat, ájtatos Veronika, a liliom mellé,
                  melyet elejtettél! És nem léssz egymagad, aki ez átkozott helyre siralommal
                  gondol! Mert valahány tiszta leányzó jövend, kezében a liliommal, utjában
                  találkozand ez átkozott kődarabbal és szintugy leejtendi a liliomot. Kelj fel és
                  járj tiszta szemekkel, ájtatos Veronika!”... S az előhang utolsó pár sora a
                  legendából a regényre átvezetve még csak ennyit mond:</p>
					<p>...S ma ottan áll a Bánky-kastély.</p>
					<p> Ha titkolnám is, jelzik a nyomok:</p>
					<p> Veronikák... leejtett liliomok...</p>
					<p>Sejtik-e már önök, (kiáltott fel a végin az ujság), mennyi bájos Veronika tünik el
                  a Bánky-kastély parkjának bejárója mögött? És miért mondja a pajkos poéta
                  „Heszperidák kertjé”-nek a Bánkyak parkját? Mert a kapunál minden Veronika leejti
                  a - liliomát.</p>
					<p>Más ujságok a részletek ötletességén lelkesedtek. Az egyik boulevardlapból szinte
                  kikiáltott néhány sor: „Ez az uj poéta megtalálta a népmesék festékes tégelyét.
                  Csudálatos szineket kever. Megfogná velük az embert akkor is, ha ezeket a pompázó
                  szineket egy darab kutyabőrre vesztegetné. Pedig a „Heszperidák kertje” théma
                  dolgában is meglepő. A felületes olvasó azt hinné, hogy pikáns théma, de mélységes
                  korrajz domborodik ki lassankint belőle, mint a Boccaccio borsos történeteiből.
                  Ilyen thémák és ilyen szinek megint divatba hozhatják a verses regényt.”</p>
					<p>Korniss boldogan tolta az ujságokat Szaplonczay elé.</p>
					<p>- Olvasd!</p>
					<p>De aztán akadtak maliciózus ujságok is. Az egyik gunyolódott Magyarország
                  önképzőkörein, amelyek könnyüvé tették az idén a diadalt egy - kezdőnek. („Az
                  akadémia, ez a vén dada, megint aranytejjel szoptatja a kisdedeket!” - végezte a
                  kis cikk.)</p>
					<p>Egy másik ujság kérdésekben és feleletekben referált a Huszár-pályázat
                  eredményéről. „Ki ismeri önök közül Szaplonczay Ádámot?” - „Senki.” - „Ki fogja
                  holnapután ismerni? - „Senki”. - Mert (minden jó lélek dicséri az urat) a hátára
                  van nyomva az akadémiai bélyeg.”</p>
					<p>Korniss lopva nézett fel Szaplonczay Ádámra.</p>
					<p>- Olvastad már ezeket a sületlenségeket?</p>
					<p>- Olvastam.</p>
					<p>- Galád dolog.</p>
					<p>- Bánja az ördög - morogta Szaplonczay és nyugodtan olvasta tovább az
                  ujságját.</p>
					<p>De Korniss ontotta magából a mérget.</p>
					<p>- Törvényt kellene csinálni az ilyen orgyilkosokra. Nem is ismerik a „Heszperidák
                  kertjé”-t és mégis beledöfik a mérgezett tollukat. Csupa lesipuskás. Ha két
                  éjszakán velük mulattál volna, most a „Heszperidák kertje” remekmű volna.
                  Disznóság.</p>
					<p>Azt mondta rá Szaplonczay:</p>
					<p>- Éppen azért nem bánt.</p>
					<p>Idegesen nézett az órára. Tiz óra volt. A kávéházban már csak megátalkodott
                  ujságolvasók ültek, akik a nyomtatott betükben fürödve, nem törődtek vele, hogy a
                  fejük fölött szellőztetésre nyitják az ablakokat, a lábuk alatt pedig takaritásra
                  hintik el a vizes fürészport. A főpincér akkor adta át a kávé-leltárt a
                  helyettesének, mert ő is távozni készült. A tüzilegény valami nagy vödörből egész
                  kis tócsákat loccsantott az asztalok alá, egy öreg asszony seprővel botorkált a
                  nyomában, egy frakkos gyerek a hetilapokat füzte a bőrtékákba.</p>
					<p>Korniss odaszólt Szaplonczaynak:</p>
					<p>- Most már elmehetnél a titkárhoz az ezer forintokért.</p>
					<p>- Gyere velem.</p>
					<p>- Minek?</p>
					<p>- Visszajövet kiöltözködünk. Éppen elég sokáig viseltük ezeket a rongyokat.</p>
					<p>Elindultak. Ragyogó, márciusi verőfény ömlött el az utcákon. A bérházak
                  tükörablakain a mesterinasok pajkosságával ugrándozott tova a napfény. Egy-egy
                  nyitott ablakszárnyon megpihent és olyankor vakitva, suhancosan villogott a sétáló
                  lányok szemébe, mint ahogy pajkos gyerekek szokták, ha üveglencséből céloznak a
                  felfogott sugarakkal. Csupa elevenség volt az egész nagy főváros és egymással
                  vetekedtek tavaszi kedvben: az utca, mely kibontakozott a hóból s a fiatal
                  lányok, akik először hámozták ki magukat a prémes kabátokból. Ruhaderékban,
                  megkönnyebbülve lélegzett az egész világ.</p>
					<p>Szaplonczay Ádám oldalvást ránézett barátjára.</p>
					<p>- Azt hiszem, nincs az egész fővárosban több ilyen lompos kutya, mint mi vagyunk.
                  Sohasem hittem volna, hogy az ilyen rongyokat ruhának is mertünk nevezni.</p>
					<p>- Ojjé, - vonta a vállát Korniss. - Még jóformán be sem léptél a vagyonos
                  osztályba és már is lenézed a kabátomat. Barátom! Ennek a kabátnak is két ujja
                  van, mint a városi bundának s annyi az egész, hogy az én kabátomban szabadabban
                  mozog a két karom, mintha városi bundát kellene cipelnie. Hanem azért, elvihet az
                  ördög, ha éppen rajongok a magam kabátjáért. Vivat sequens! - kiáltom azon kabát
                  felé, amely kabátot az akadémia lesz szives helyettem kifizetni.</p>
					<p>Szégyenkező melegséggel nézte Szaplonczay a boldog madárfejüt. Egy pillanatig
                  olyan érzése volt, mintha ez a kis emberke többet tett volna érte, mint az
                  anyatermészet. Az a föltétlen tisztelet és csodálat, a mivel Korniss a nyomoruság
                  keserves hónapjaiban hozzá fölnézett, az a bizalom, amivel benne a sikertelen
                  küzdelmek napjaiban is szakadatlanul hitt: talán jobb sarkantyu volt az ő kedvének
                  és tehetségének, mint az ihlet, vagy aminek éppen azt a pillanatot nevezni szokás,
                  amikor nem az iró rágja a tollát, hanem a toll az irót. Olyan mellékesnek találta
                  Szaplonczay most, hogy az esze voltaképpen nagyon kicsire taksálja ezt az emberkét
                  és olykor nevetségesnek is találja az ő csirke-látkörével és pirinkó vágyaival.
                  Neki mégis legerősebb támasza. És mindenki száraznak és meddőnek csufolhatja az
                  ostoba karót, csak az a szőllőgerezd nem, amelyik a karó nélkül elfonnyadna a
                  homokban.</p>
					<p>Valami érzékenység fogta meg Szaplonczayt. Ott az utca során karjába akaszkodott
                  Korniss Gézának és suttogva mondta:</p>
					<p>- A pályadijjal te fogsz rendelkezni. Én nem tudok a pénzzel bánni. Kiruháztatsz,
                  talán jobb lakást bérelsz s azontul minden a te dolgod. De ha egyszer azt látnám,
                  hogy magadról nem gondoskodol, akkor fiam, elválnak az utaink. Mert nincsen nekem
                  ezen a világon se rokonom, se barátom, aki közelebb volna a szivemhez tenálad.
                  Szégyelném magam, ha csak egy szóval is ellenkeznél.</p>
					<p>Korniss Géza nem is ellenkezett. Szaporán rakosgatta ki a maga kis terveit:</p>
					<p>- No a ruha az első, az természetes. Cilindert kapsz, fiu, angol cilindert. És
                  magamnak veszem a párját. A jobb szoba is meglesz. De, hogy megmondjam, a házból
                  nem mozdulunk ki, mert én most az ördögnek se tágitok Angéla kisasszony mellől.
                  Valamelyik emeleten ott is akad egy szép hónapos szoba, azt majd kibérlem. És a
                  többi pénzt elteszem. Az Istennek se engedem elherdálni. Csak olyan szüken élünk,
                  nem, egy kicsit mégis jobban, mint eddig. De telnie kell, mig az ezer forintocska
                  magához vonzza a második, a harmadik ezrest. Kibőjtöljük vele a szerencse
                  folytatását.</p>
					<p>Egy virágkereskedés előtt haladtak el éppen. Szaplonczay Ádámnak pajkos ötlete
                  támadt.</p>
					<p>- Visszajövet ide mégis betérünk. Bokréta nélkül nem megyek haza.</p>
					<p>- Ugyan?</p>
					<p>- A bokrétát nem engedem el.</p>
					<p>- Mi az ördögnek kell az a virág? Hogy a falon száradjon?</p>
					<p>Szaplonczay mosolygott.</p>
					<p>- Nem magamnak. Angéla kisasszonynak.</p>
					<p>A Korniss szeplői elmerültek abban a nagy vörösségben, mely most az egész arcát
                  elboritotta. Szaplonczay azt a hurt érintette, mely ebben a kicsi lélekben is csak
                  olyan fenségesen tudott rezegni, mint a legtökéletesebb férfi lelkében. Költőinek
                  és csodálatosnak találta az ötletet, egész szive felmorajlott miatta hálásan.</p>
					<p>- Ez szép gondolat volt, Ádám!</p>
					<p>Korniss szivében pedig rügyezni kezdett, virágba is hajtott a „szép gondolat”.
                  Hirtelen kigondolta, hogy talán mégis szegényesen csinálta meg terveit. A jobb
                  ruha és a szebb szoba talán mégsem minden. Ezekből semmi sem szól Angélának, aki
                  minden. Pedig akire gondolnia is elég volt, hogy aranyfüst ereszkedjék még a
                  nyomoruságra is, amelyben Szaplonczayval együtt tengődött, az a babafej
                  megérdemli, hogy boldogságukból viszont neki is juttassanak valamit. Ha egyebet
                  nem, egy kis aranyfüstöt legalább. De nem. Sokkal többet. Mert mindig a szegénység
                  fizeti a legdusabb kamatokat, a gazdagság nem is szorult rá, hogy kamatokat
                  fizessen.</p>
					<p>- Valami nagy örömöt kéne Angéla kisasszonynak szerezni, - motyogta izgékonyan, és
                  szinte táncolt az utcán a hevülettől.</p>
					<p>- Gondolj ki valamit - biztatta Szaplonczay.</p>
					<p>- Ajándék nem lehet, mert azt nem fogad el. Nagyon büszke az a lány. Pedig bolond
                  dolog volna, ha valami gyürüt vinnék neki. Nem drága és sokat mond. Egy gyürüt. De
                  nem fogadja el.</p>
					<p>Egészen elszomorodott.</p>
					<p>- Nem fogadja el.</p>
					<p>- Talán majd később, - vigasztalta Szaplonczay. - Korán is volna, hiszen még nem
                  tetted le a tanári vizsgát. Gondolj ki egyebet.</p>
					<p>Korniss zavartan gondolkozott.</p>
					<p>- Tudnék valami mást. Gyönyörüen férne meg benne minden, ami nekem kedves. Neked
                  is szólna, neki is, azonfelül pedig, mint a Jákob lajtorjája, megmutatná nekem az
                  utat a mennyekbe. Csupa angyalfej látszanék a lajtorjafokon és szemem belátna a
                  jövendőbe, a gyönyörüségbe. Vágyaim országa nyilnék meg csalogatva előttem. Mikor
                  az irodalmi és művészeti világ találkozik az én szalonomban. És Angéla ott ül az
                  asztalfőn. És beszél. Köröskörül nagyságok, akik nem léhaságokkal kergetik a
                  percet.</p>
					<p>- Nos? - faggatta Szaplonczay.</p>
					<p>- Borzasztóan sokba kerülne, - mormogta leverten Korniss. - Egy százas is rámenne
                  tán.</p>
					<p>Szaplonczay határozottan vágott közbe.</p>
					<p>- Széttépem azt a százast, ha föl nem használod. Az egész ezer forintban sem
                  telnék örömöm, ha azt a száz forintot sajnálod magadtól.</p>
					<p>Korniss felkacagott.</p>
					<p>- No, csak kiüt rajtad a gentry.</p>
					<p>- Miért?</p>
					<p>- Ahogy megint egy kis pénzhez jutsz, könnyelmü vagy. És százasokat akarsz
                  széttépni. Az őseid is ilyenek lehettek.</p>
					<p>Mélységes hála csillogott azért a Korniss apró szemében. Az első érzése az volt,
                  hogy ott az utcán átöleli Szaplonczayt. Majd a terv részleteit akarta
                  kigöngyölgetni. De valami pajkosság kapta el és nem engedte nyilatkozni. Maradjon
                  a dolog Szaplonczaynak is meglepetés. Hiszen az ezer forint ugy sincsen még a
                  kezükben és máris bolondság, hogy tépegetik a szirmait annak a virágnak, amelyiket
                  csak most akarnak elhozni az akadémia kertjéből. Korniss ettől a gondolattól
                  hamarosan meg is ijedt. Olvasmányaiból elébe lebegtek azok a nevezetes
                  plánum-gyártók, akik utközben már kirajzolgatják a nyereségük minden forintjának a
                  helyét, s aztán - nincs nyereség. Félelem fogta el, hogy talán még nem is olyan
                  bizonyos az az ezer forint.</p>
					<p>De ezt a félelmet a másik félóra szerencsésen elvitte. Akkor Szaplonczay már
                  lehozta az akadémia titkárától a pályadijat és a kuvertával egyetemben
                  begyömöszölte a Korniss rongyos kabátjába. Ijedten is kapott utána Korniss, mintha
                  valami fejetlen hajós egy lyukas csónakba ültette volna Angéla kisasszonyt.</p>
					<p>- Nem szabad az Istent kisérteni, - szólt egy kicsit remegve. És azontul a kezében
                  szorongatta a kincset. - Ebből a rongyos kabátból az is csoda, ha én nem esem ki.
                  S most ezer forintot bizzak rá? Olyan nincs!</p>
					<p>És következett a nagy vásárlás, az őrült költekezés. Két rend ruhát kapott a két
                  koldus s az angol cilinder is megjött. Nemkülönben cipőket is vittek már hónuk
                  alatt. Egy csomagban csudálatos nyakkendők szorongtak s volt köztük egy krémszinü,
                  olyan könnyü, mint a pihe és Korniss meg volt róla győződve, hogy csak egyszer
                  kösse azt meg Angéla kisasszony, minden ember rajta felejti majd a szemét.
                  Zsebkendők boritották el lágyan, selymesen a csudanyakkendőket s legfölül tarka
                  harisnyák pihentek, mintha nekik kellene őrizniök mindazt a sok finomságot, ami a
                  csomagban együtt volt. Egy másik csomag sokkal feszesebben lapult meg a
                  Szaplonczay hóna alatt. Kemény ingek és egyéb fehérnemü portékák nyujtózkodtak
                  benne spanyol gőggel és merevséggel.</p>
					<p>Nagy kincsek vitették ott magukat a két fiatal Krözussal. És Szaplonczay a
                  bokrétáról sem feledkezett meg. Betértek a virágkereskedésbe. Korniss válogatott s
                  hamarosan meg is pihent egy bokrétánál, a mibe sok volt a fehér orgonavirág. Az
                  éppen jó lesz Angéla kisasszonynak.</p>
					<p>- Most pedig menjünk haza, - sürgette Szaplonczay.</p>
					<p>Korniss egy kis zavarral küzdött.</p>
					<p>- Mondanék valamit Ádám, pedig a pénzügyminiszteri jó hiremet kockáztatom vele.
                  Hátha kocsit vennénk!</p>
					<p>- Bolond, ha idáig elcipelhettük ezt a sok cókmókot...</p>
					<p>- A cókmókot igen, de most bokrétát is viszünk. Azt se tudnám, hova tegyem ezt a
                  sok nadrágot meg harisnyát, mig a virágot átnyujtanám Angéla kisasszonynak. Aztán
                  meg tehetjük is. Nem gondolod, Ádám?</p>
					<p>Szaplonczay mosolyogva hagyta jóvá az ötletet. Azon csodálkozott volna inkább, ha
                  Kornisst ez a hiusági roham megkiméli. S ha voltak már, akiket egy pár leányszem
                  ingoványba is tudott csalni, még szerencséről beszélhet, akit csak egy bérkocsiba
                  csábit. S ahogy Szaplonczay meglátta a Korniss arcát, azt a néma könyörgést a
                  zavaros szemekben, dehogy is vitatkozott volna tovább. Elvégre, akik a
                  bérkaszárnyában laknak, nem szoktak éppen pálcát törni az emberi hiuságok fölött s
                  talán nincs is igaza, amikor kocsival szégyenkezik ott megállani, ahol rongyos
                  kabáttal mindennap besurrant a kapun. Az ilyen disztinkciók talán nevetségesek is
                  a külvárosban.</p>
					<p>- Kocsit veszünk, - szólt Kornisshoz.</p>
					<p>És a kis tanárjelöltnek megvolt az az öröme, hogy a Nemzeti Szinház tájékán egy
                  csapat friss szini növendékleány látta kocsin elhaladni. Talán ismerősei is voltak
                  köztük Angela kisasszonynak. És egyik-másik mondta is tán:</p>
					<p>- Nini... a Korniss Géza kocsikázik...</p>
					<p>Odahaza az egész cselédség kiállt a gangra, hogy megbámulja a nagy felvonulást. A
                  tanárjelölt arca ragyogott, ahogy a ropogó csomagokat fölvitte a játékszobába. A
                  hártyapapirossal leboritott bokrétát szinte magasra emelte, mint valami világitó
                  fáklyát. És rejtélyesen nevetett, mikor a házmesterné összecsapta a kezeit:</p>
					<p>- Jézusom, mi történt?</p>
					<p>- Mindjárt lejövök magukhoz, - szólt oda biztatva, majdnem leereszkedéssel.</p>
					<p>S nem is időzött sokáig a játékszoba zöld asztalai közt. Szaplonczayra hagyta,
                  hogy a bevásárolt portékának helyet csináljon, maga fölkapta a bokrétát és
                  sietett a kapuhajlás alá, a házmesterékhez. Ott már együtt volt az egész
                  bérkaszárnya cselédsége és mind leste a nagy titok megfejtését. A házmesternén
                  pedig meglátszott, hogy kétségbe van esve, de ezuttal ő sem tud többet s azt érti
                  legkevésbbé, hogy a kapuban még mindig nem jelentkeznek a rendőrök, akik a
                  tolvajokat kergetik. Mert hogy tolvajok, az bizonyos.</p>
					<p>- Wéberné, rohant elébe Korniss lihegve. - Wéberné, hát először is felmondunk.</p>
					<p>- Még ez is? - csapta össze tenyerét a házmesterné.</p>
					<p>De Korniss már tovább beszélt.</p>
					<p>- A házukból azonban nem költözünk ki. Találjon nekünk valami jó szobát, finomat,
                  akármelyik emeleten. Kiveszszük. Mert most már gazdagok vagyunk.</p>
					<p>- Gazdagok?</p>
					<p>- Ne csodálkozzék, Wéberné. Szaplonczay ezer forintot nyert.</p>
					<p>- A lutrin?</p>
					<p>- Nem a lutrin, az akadémián, - igazitotta ki némi felháborodással Korniss, mert
                  bántotta, hogy Szaplonczay Ádámot bárki is olyan embernek nézhesse, aki lutrin
                  játszik. Egy pár szót motyogott az akadémiáról meg a Szaplonczay
                  verses-regényéről, aztán mikor látta, hogy a kapu népe nem érti meg, hirtelen
                  megkérdezte a házmesternét, hogy itthon van-e Angéla kisasszony?</p>
					<p>- Nincsen.</p>
					<p>Korniss hirtelen kifejtette a hártyapapirosból a bokrétát, amelyen csillogva
                  remegtek a vizcsöppek. Suttogva, egy kis lázzal erőszakolta rá a
                  házmesternére:</p>
					<p>- Adja oda neki, Wéberné. Orgonavirág van benne, az Angéla kedvenc virága.</p>
					<p>Aztán egyet gondolt és kérdés nélkül bement a házmesterék lakásába. Letette a
                  bokrétát az asztalra s Wébernéhez, aki már utána jött, igy szólt:</p>
					<p>- Valami nagy dologra fogom megkérni, Wéberné. Csak azt szeretném, hogy Angéla
                  kisasszony is hallja. Minket nagy szerencse ért és ugy tessék nézni, hogy néhány
                  nap mulva a Szaplonczay arcképét fogja hozni valamennyi képes ujság. Mától fogva
                  hires költő Szaplonczay. Olyan költő, mint Petőfi Sándor, ha ismeri. Majd
                  megmagyarázza ezt magának Angéla kisasszony. Én most nem vagyok elég nyugodt
                  hozzá. Csak annyit mondok, hogy ezt az ezer forintot is egy versért kapta. És
                  többet is fog kapni. Már most nekem valami motoszkál a fejemben. Valami nagy
                  vacsora, amelyen mindenki ott legyen, aki örül a mi szerencsénknek. Talán egy
                  vendéglőben. És akkor el kell oda jönni Wéber néninek, Angéla kisasszonynak és
                  mindenkinek, akit szeretünk. Mit szól hozzá, Wéber néni?</p>
					<p>- Én már ettem egyszer vendéglőben! - mondta a házmesterné, aki hamarosan ennyit
                  értett meg a Korniss kusza beszédéből.</p>
					<p>Korniss lázasan beszélt tovább:</p>
					<p>- Bankett lesz és hal tartármártással. Okvetlenül külön szobában, mert nem akarom,
                  hogy zavarjanak.</p>
					<p>Hirtelen valami ötlete támadt. Körülnézett a lakásban.</p>
					<p>- Mi volna, ha itt rendeznők azt a bankettet?</p>
					<p>- Nincs nekem annyi eszcájgom, - jajveszékelt Wéberné ijedten.</p>
					<p>- Bah, eszcájg... A bankettet természetesen vendéglőből rendeljük, majd küldenek
                  onnan eszcájgot is. Szék van odaát a kávéházban elég. Asztalokat is
                  összeállithatunk. S akkor Angéla kisasszony sem restelkedhetik, mintha vendéglőbe
                  kellene jönnie. Igen... Ez lesz a legokosabb. És Angéla kisasszony meghivhatja a
                  barátnőit is, amit a vendéglőben nem tehetne. Wéber néni, meg kell hoznia ezt az
                  áldozatot.</p>
					<p>- Én meghozom, - mondta éneklő hangon a házmesterné, pedig jóformán meg sem
                  értette, hogy mi az az áldozat.</p>
					<p>Ebben a pillanatban Kornissnak ugy tetszett, mintha az ajtón illatozva lebegne be
                  a tavasz. Káprázó szemekkel nézett elébe és keskeny vállain valami hirtelen
                  remegés futott keresztül. Majdnem hangtalanul suttogta:</p>
					<p>- Angéla!</p>
					<p>A másik pillanatban reszkető kézzel nyujtotta át neki a bokrétát.</p>
					<p>- A mi legnagyobb boldogságunkban is önre gondoltunk, kisasszony!</p>
					<p>- Nem értem, - szólt csodálkozva a fiatal leány.</p>
					<p>Korniss ujból eldadogta azt a kusza históriát, amelyből a Szaplonczay megnyert
                  pályadija hámozódott ki, mint valami büvös aranykulcs, amely nekik megnyitja a
                  mennyek országát. A házmesterné megint ugy hallgatta, mint aki egy szót sem ért az
                  egész meséből, de az Angéla arca különös lángba borult. A szini-tanodás leány
                  gyorsan megértette az ezer forint jelentőségét. Az egyik szinésztanára jutott
                  eszébe, aki egy tragédiával csak száz aranyat nyert az akadémiától s nagy
                  tisztesség érte ennyivel is. Az ő hevülő fantáziája különben is gyorsan
                  beletalálta magát a véletlennek ilyen csudás játékába, mert maga is sürün
                  álmodozott a véletlenről, amelynek udvarias karján egykoron be fog sétálhatni a
                  hirnek országába.</p>
					<p>Csak nem igen mert hinni ebben a csudás véletlenben. S most, ime, ugy érezte,
                  mintha közvetlenül mellette suhant volna el.</p>
					<p>Csöndesen sóhajtott:</p>
					<p>- Akkor Szaplonczaynak gratulálni kell.</p>
					<p>- Nekem is, - könyörgött Korniss Géza. - A Szaplonczay szerencséje az enyém is és
                  mától fogva vigan készülhetek a tanári vizsgára. Az ujságomra is jobb napok fognak
                  virradni, s ha a diploma a kezemben lesz, az ujságommal pedig helyet vivtam ki
                  magamnak, akkor meg fogom várni a legszebb nyári estét... mert azon az estén egy
                  szavam lesz Angéla kisasszonyhoz.</p>
					<p>A leány talán nem is hallott minden szót. A másik szobába ment, hogy a kalapját
                  levesse. Wéberné segitett neki s közben siránkozva panaszkodott:</p>
					<p>- Én nem tudom, mit akar tőlünk Korniss ur...</p>
					<p>Korniss már ott volt a nyomukban.</p>
					<p>- Meg kell tennie, Angéla kisasszony. Azt akarom, hogy itt ünnepeljük maguknál a
                  Szaplonczay Ádám győzelmét. Bankettet csinálunk. Száz forintot szántam erre a
                  bankettre és nem lesz semmi alkalmatlanságuk. A vendéglős fogja szállitani az
                  ételeket és ami csak kell. Virágokat magam hozok. És Angéla kisasszonytól nem
                  kérek egyebet, csak hivja meg a barátnőit a tanodából és lásson minket is
                  szivesen. Mert nincsen a világon hely, ahol tisztább lehetne a mi első
                  gyönyörüségünk, mint ebben a kis fészekben, ahol csak öt lépésnyire vagyunk az
                  egykori nyomoruság tanyájától és másik öt lépésnyire ott láthatom azt is, aki
                  nekem a jövendő, az álom.</p>
					<p>A szemei megnedvesedtek, ahogy izgatottan beszélt. Az egész lelke ott ült a
                  szemeiben, az egyik könycseppel akár ki is gördülhetett volna. Az Angéla kis lábai
                  elé. (Nincs annál kivánatosabb hely a szerelmes lelkeknek).</p>
					<p>- Angéla kisasszony! - hangzott a homályban esdeklése.</p>
					<p>A kis leány különös zavarban hallgatott. Érezte magán az édes anyja fürkésző
                  szemét s az éles tekintet nyomán érezte magán azt a másikat is, amelyik a szerelem
                  balzsamával futkosott, hogy az anyai tekintet minden sebzését elcsillapitsa.
                  Angéla behunyta a szemeit és türte a pillantások tüzét. Egy kissé meg volt hatva
                  attól a hüséges ragaszkodástól, melylyel Korniss most már hónapok óta kisérte. Jól
                  esett neki, hogy ez az ember a maga nagy szerencséjében még érez valamit, aminek
                  teljesülését csak tőle várhatja. S egy szempillantás alatt átgondolta azt is, hogy
                  a házmesterék kuckójából nem sok egyenes ut viszen a becsületes világba, s az
                  olyan ember karját, aki nemsokára a diploma után nyulhat, nem illik csak ugy
                  könnyen eltaszitani. Csilloghat ugyan a messzeségben a művészpályának sok ragyogó
                  reménysége, de az ilyen reménységekből sokat elfuj a szél s Angéla nem most
                  gondolt rá először, hogy a tanodából vajmi kevesen jutnak el az igazi szinpadra.
                  Tiz leány valami türhető házasságba menekül, százat pedig elnyel az a bizonytalan
                  köd, amely mögött már nem is tudni mindig bizonyosan, hogy mit takar: szerelmes
                  sziveket-e vagy léha courtisane-okat.</p>
					<p>Angéla hirtelen fölnézett.</p>
					<p>- Talán megtehetnők, ugy-e, mama?</p>
					<p>A házmesterné habozva állt a leánya előtt, de Korniss már ujból ostromolta:</p>
					<p>- Meglássa, micsoda fényes bankett lesz. Öt hétig beszél róla az egész utca. És
                  nem lesz alkalmatlansága. Hogy fogunk mulatni!</p>
					<p>- Én nem bánom, - motyogta a házmesterné, - de mit mond majd Weber a dologhoz?</p>
					<p>- A papával majd eligazitom én, - nyugtatta meg Angéla s aztán kezet nyujtott
                  Kornissnak.</p>
					<p>- A bokrétát köszönöm, s ha mindent elrendezett, hát majd szóljon. Szaplonczay
                  urnak is szivemből gratulálok, mondja meg neki.</p>
					<p>Nem volt azontul boldogabb ember Kornissnál. Az egyik órában a vendéglősnél járt,
                  a másikban Angéla körül futkosott. S egészen boldog volt, amikor Angéla másnap
                  elmesélte, hogy öt barátnője igérkezett a bankettre s két férfi-növendék, aki az
                  akadémia nevezetes ülésén is ott volt, egyszerüen könyörgött, csakhogy a bankettre
                  eljöhessen.</p>
					<p>Korniss boldogan kiáltotta:</p>
					<p>- Jöjjön! És akit maga akar, az mind jöhet. Ennivaló lesz bőven, mert harminc
                  teritéket rendeltem. Azt gondolja, hogy nem lesz elég?</p>
					<p>- Huszan se férünk el ebben a két lyukban, - nevetett Angéla.</p>
					<p>- Hát összeszorulunk. Én boldog leszek, ha a maga lábaihoz kuporodhatom.</p>
					<p>- S a teritéket is az asztal alá tegyem?</p>
					<p>- Nem kell teriték. A lábait fogom csókolni.</p>
					<p>A házmesterleány jó kedvvel tette kezét a tanárjelölt vállára.</p>
					<p>- Tudom, hogy szeret.</p>
					<p>- Imádom!</p>
					<p>Már csakugyan olyan volt, mint egy hüséges kutya. Nem is beszélt emberi hangon,
                  csak morgott hizelkedve, mint az eb. És vékony teste remegett a gyönyörüségtől,
                  ahogy Angéla világos ruhájából feléje mosolygott. Ha most fölszivhatta volna ezt a
                  leányt egyetlen lélegzettel, sohasem lehelte volna ki többé. Megfulladt volna a
                  saját gyönyörüségében.</p>
					<p>- Mit csinál Szaplonczay? - kérdezte egyszer Angéla.</p>
					<p>- Az még csak a boldog ember. A Newton megvette a verses regényét és már nyomatja.
                  Ugy bizony, Angéla kisasszony, már megint kaptunk pénzt, ötszáz kemény forintot.
                  Szaplonczay egész nap a nyomdában ül és korrigálja az iveket. Nem lehet most avval
                  okosan beszélni.</p>
					<p>Szaplonczay csakugyan keveset tudott róla, hogy mi készül a bérkaszárnyában, a
                  kapu alatt. Az uj hónapos szobába, ahová már az első boldog napon áthurcolkodtak,
                  csak későn este jött meg és olyankor legszivesebben mindjárt leheveredett az
                  ágyba. A felső ablakokat kinyitotta, hogy jobban hallja a hatalmas udvar
                  lélegzését s a behangzó morajban órákig elálmodozott nyitott szemekkel. Kéjes
                  álmok kisértették, valami különös világba szöktették és sohasem hagyták egészen
                  magához térni. Az erős cigányfejét ilyenkor belefurta a párnákba és lihegve
                  figyelte a maga uj álomvilágát. Ugy rémlett neki, mintha igazán a Heszperidák
                  kertjét látná és a susogó lombok közül csodálatos asszonyfejek bólonganának
                  feléje. Édes vágyakozással, valami szemérmetes kacérsággal mosolygott reá a sok
                  asszonyfej és szolgáló sárkányok mindenkitől őrizték az eleven kincseket, csak
                  tőle nem. Ő barátságosan barangolt a buja kertben, asszonyok és sárkányok közt.
                  Egyik sem bántotta a veszedelmes vadállatok közül.</p>
					<p>Kornissal mostanában nem sokat törődött. Mikor a Newton igazgatója kifizette neki
                  a honoráriumot, az öt darab százast még átadta Kornissnak.</p>
					<p>- Tessék, pénzügyminiszter ur. Tessék elkönyvelni az uj jövedelmet is.</p>
					<p>De Korniss akkor már körülbelül elveszthette az érzékét a pénz iránt. Neki már az
                  ezer forint is olyan sok volt, hogy a több nem igen ingerelte. Azonfelül egészen
                  természetesnek is találta, hogy ezentul mindig csurogni fog a pénz az ő kis
                  kincstárukba, mert a szerencse nem is volna szerencse, ha éppen csak egy kurta
                  vizitet tenne az ő választottjánál.</p>
					<p>Mindenek fölött pedig egész gondolkozását lekötötték most a bankett előkészületei.
                  Mindennap ott járt a vendéglősnél és csodálkozva rázta a fejét, hogy két nappal a
                  nevezetes dátum előtt a vendéglős még semmit sem tudott felmutatni. Hol egy tepsi,
                  amelyben az ő pecsenyéjük fuldokol a zsirban? Hol egy kondér, amelyben az ő
                  halaik uszkálnak utóljára? Hol egy torta, amely szemérmetesen pirul a mélyen
                  tisztelt megrendelő láttára? Semmi, de semmi nyoma a nagy megrendelésnek.</p>
					<p>Korniss félénken tapogatózott. A vendéglős pedig szánakozással nézett le
                  hozzá:</p>
					<p>- Uraságod is sokat érthet az ételekhez. Hát azt hiszi, hogy harmadnapos sültekkel
                  fogom a társaságot traktálni? Azt ugy frissiben nézze meg majd...</p>
					<p>- Persze, persze, - motyogta Korniss ijedten.</p>
					<p>Majd megint a Wéberék lakásán keringett. Itt sokkal inkább meg volt elégedve.
                  Wéber bácsi a legényével lassankint átvitte minden fölösleges butorát a néhai
                  játékszobába s visszajövet már hozta magával az asztalokat, a székeket. A hátulsó
                  szobában már össze is volt állitva az asztalsor fele, az ablak mellett várakoztak
                  a székek is, hogy szép sorba állitsák az asztal mellé s ezt már egy kis
                  fantáziával láthatta az ember a hófehér teritővel leboritva, minden tiz araszon
                  egy-egy bokrétával (természetesen sok közte az orgonavirág), két oldalt pedig a
                  nagy vendéglői tányérokkal, a sulyos evőeszközökkel s ami még a teritett asztal
                  ékességéhez való. Az első szobát Wéberné még csak akkor surolta fel és állandóan
                  fecseghetett, mert ahány cselédleány arra vetődött, mind megállott az ajtóban egy
                  kis beszélgetésre.</p>
					<p>- Holnap este kilenc órakor lesz, - magyarázta Wéberné.</p>
					<p>Az előkészületek most sokkal gyorsabban folytak. A vendéglős kiküldte a maga
                  emberét „helyszini szemlére”. Az elegánsan öltözött pincér egy kicsit felszivta az
                  orrát, mikor a házmesteri kuckóban a csatateret kimérte. Angéla kisasszonynak ugy
                  rémlett, mintha ennek az embernek az arcáról olvashatná le, hogy nem igen tud
                  magának valami hires bankettcsatát ebben a kis lyukban elképzelni. A délutáni
                  órákban mégis fölengedett a pincér hideg arca. A Korniss virágbokrétáit nagyon jól
                  tudta a hosszu asztalon elhelyezni s terités közben néhányszor felpillantván
                  Angéla kisasszonyra, ugy találta, hogy ez a kis leány is elég csinos disz lehet az
                  asztalnál. A házi cselédség tagjait is sorra megismerte és - ember az ember, ha
                  pincér is, - lassankint megbarátkozott azzal a gondolattal, hogy késő éjszakáig
                  ebben a társaságban kell majd apró szolgálatokat tennie. S alkonyat idején már
                  teljes ambicióval rendezte az asztalt.</p>
					<p>Angéla, Wéberné és az ura a néhai játékszobában csináltak toilettet.</p>
					<p>Hat óra után Korniss beszólt az ajtón:</p>
					<p>- Szaplonczayt csak délben invitáltam meg. Hogy meg volt lepetve! Egészen
                  belevörösödött. De eljön s akkor fog még csak igazán belevörösödni.</p>
					<p>Angéla kiszólott hozzá:</p>
					<p>- Hallja, Korniss, maga megy el a leányokért.</p>
					<p>- Elmegyek, - felelte jókedvvel Korniss. - Elhozom, az egész iskolát a
                  hátamon.</p>
					<p>Ott settenkedett órahosszat az udvaron s megvárta, mig Angéla kiöltözködve jött
                  elébe. Csipkés, könnyü ruha volt rajta, bársony diszszel, a szép kis feje ugy
                  gömbölyödött ki belőle, mint levélbokrétájából a hamvas rózsa. Wéberné is egész
                  takarosan festett, csak a nagy vörös kezeivel nem tudott mit csinálni. Viszont
                  Wéber urat ilyen csekélységek nem hozták ki a sodrából. Ő is bosszankodott az első
                  pillanatban, hogy éppen olyan nadrágot talált kapni, amelyiken csak hátul voltak
                  zsebek, de aztán gyorsan elhatározta magát. Egyszerűen a hátsó zsebekbe dugta a
                  kezeit és ugy járt egész este. Olyan volt, mint valami fizető-pincér, aki ki nem
                  veszi kezeit abból a kis bőrtáskából, ahol a pénzét kell csörgetnie.</p>
					<p>Korniss megcsókolta az Angéla kezeit.</p>
					<p>- Nincs több ilyen leány a világon.</p>
					<p>Ő is ki volt már öltözködve. A fekete szalonruhában valamivel vékonyabbnak
                  látszott még, de a hófehér ing, az a bizonyos krémszinü nyakkendő, a lakktopán s
                  első sorban a fényes angol cilinder, határozottan formát adott neki. Majdnem
                  elegáns volt. S ahogy karját nyujtotta Wéber néninek, hogy az átvarázsolt kuckóba
                  vezesse, még Angéla kisasszonynak is feltünt. Nem is volt most olyan csunya. Mikor
                  pedig az egész kis társaság megállott a „csatatéren” s ámuló szemekkel nézte,
                  milyen csudát művelt a pincér avatott keze a kis lakásban, akkor csak rá kellett
                  nézni Korniss Gézára. Szép volt. A sikernek vannak ilyen csudálatos szépitő
                  szerei, hogy még a Kornissokat is ujjá tudja varázsolni.</p>
					<p>Ragyogó arccal állott meg az ajtóban. Egy pillanatra még a lélegzete is elállt. A
                  két nagy függőlámpa alatt csudálatos kertnek látszott az a hosszan nyuló asztal. A
                  fehér orgonabokrétákon villogott a nedvesség s három hatalmas üvegtartóból délnek
                  minden gyümölcse kacagott elő. Két oldalt nyulfejek voltak kirakva hófehér
                  asztalkendőkből a tányérokba, amelyeknek peremén apró, lilaszin virágok néztek fel
                  a kis nyuszikákra. Eszcájg is volt, kétfajta minden teriték mellett s a sok
                  különböző pohár szinte kápráztatott, ahogy egyenes vonalban szegélyezte a hosszu
                  asztalt. A kis lakás szürke falai, ugy nézte az ember, ijedten bámultak le a
                  tündérkertre.</p>
					<p>Angéla véletlenül odanézett Kornissra. Annak az arcán a megvalósult álmok egész
                  mesés gyönyörüsége ült. A melle lázasan emelkedett s abban a pillanatban, Isten
                  soha se rójja fel bünéül, talán még Angéla kisasszonyt sem látta.</p>
					<p>A házmester azt mondta:</p>
					<p>- Fene szép!</p>
					<p>Wéber néni a kezeit csapta össze:</p>
					<p>- Jézusom! És ezt a szépséges asztalt mi el fogjuk rontani.</p>
					<p>Angéla semmit sem szólt, hanem megfogta a Korniss kezét.</p>
					<p>- Mire gondol?</p>
					<p>Nagyot sóhajtott Korniss Géza. Megfogta az Angéla karját s majdnem lázzal
                  suttogta:</p>
					<p>- Nézze! Nézze ezt az asztalt! Nem olyan, mintha egy macska nyujtaná el hosszan a
                  testét, hogy most mindjárt ki fog futni az ajtón minden édes terhével? Én legalább
                  nem tudok szabadulni a félelemtől, hogy egyszer csak ez az egész tündérmese
                  kiszökik a szobából. Pedig szeretem. És ugy érzem, mintha ezzel a mesével kötném
                  magamhoz az én vágyaim leányát is. Oh, Angéla, Angéla! Ma este ne hallgasson reám,
                  ha beszélni fogok, mert lázban fecsegem ki minden titkát szivemnek s talán nem is
                  jó, hogy azt maga mind meghallja. Csak a szemembe nézzen és olvasson belőle
                  annyit, amennyi kedves a szivének. És ha rám fog egyszer mosolyogni, elbódulok a
                  gyönyörtől. Mert akkor szemeim jól beszéltek helyettem.</p>
					<p>A legokosabb leány is sziv egy kis mámort a szerelem bolondos szavából. Angéla is
                  melegedni érezte az okos kis fejét. Ha egyedül vannak, talán oda is ejtette volna
                  a fiatal ember vállára. Igy is nagyon melegen suttogta:</p>
					<p>- Mosolyogni fogok magára.</p>
					<p>Ennyitől Korniss megrészegedett már a bankett előtt. S karon vezette ki Angélát az
                  udvarra. Selymes leplével ereszkedett már le az est, csak egy csomó csillag
                  tündökölt ki rajta, mintha angyalok szemei volnának, akik a kárpit nyilásain
                  kiváncsian kandikálnak le, hogy mit is csinálnak odalenn a házmesteréknél. Az
                  udvaron csend volt, csak az utcáról hangzott be a villamos kocsik berregése,
                  csöngetése s valahonnan az emeletről gyöngyözött le egy szomoru népdal
                  melódiája.</p>
					<p>- Angéla! - suttogta Korniss.</p>
					<p>S a leány csudálatos nyugalommal tudott beszélni.</p>
					<p>- Ugy képzelem néha, hogy valahol a pincében van a gyökerem és ahol egy csöpp
                  napfény szürődik be az ablakon, arra indulok, hogy felkússzam a falon, csak ki a
                  napvilágra. Mi mind igy törekszünk fel a pincékből a napvilágra. Én is, maga is.
                  És még nagyon sokan. Álmodunk egymásról, holott alig ismerjük egymást. De
                  másképpen lesz valamikor. És találkozni fogunk, talán már közel is vagyunk
                  egymáshoz. Csak egyszer kijussunk a napfényre! Én tele vagyok bizalommal, Korniss.
                  Mintha már érezném, hogy melenget a napfény s alattam marad a pince. Bizzék maga
                  is.</p>
					<p>- Bizom.</p>
					<p>Talán félt a maga boldogságától. Nem mert tovább beszélni. Az estét nézte, mely
                  már sürün boritotta a nagy bérházat. S izgatottan szorongatta a leány kezét.</p>
					<p>- Most pedig megyek. Elhozom a maga barátnőit.</p>
					<p>- Jó lesz! - hagyta rá Angéla és megmondta a cimeket. Két érzékenyebb leányt
                  szemelt ki, aki a formákra is hiu. A többi három eljön majd magába is. Azok is
                  csak - pincevirágok és keresik a napfényt, ha egyelőre egy házmesteri lakásból
                  csalogatja is őket. Jó leány különben mind az öt s nem is rosszaságból siettek a
                  tanodába, ha tehetség dolgában nem is voltak éppen kiválóak. De vigye el az ördög.
                  Angélával együtt (és annyi sok más szegény leánynyal együtt) ők is megérezték,
                  hogy ez a világ mostanában kirakatokra rendezkedett be. Portékákból azt veszi, ami
                  a kirakatokból csábitja. S a leányoknak körülbelül legalkalmasabb kirakat a
                  szinitanoda. Mert a bál, a korcsolyapálya meg a többi, le is járt és nem is való
                  szegény leánynak. De a tanoda jó hely, csak egy kicsit veszedelmes. No, nem baj.
                  Azért, hogy szegények, mégis elég okosak azok a leányok, a pincékből valók.</p>
					<p>Korniss még visszakisérte a bankett-szobába Angélát.</p>
					<p>Végignézett a mesés asztalon. S minden álma, minden reménysége ott táncolt
                  egyszerre a függőlámpák alatt, a melegedő levegőben. Igen, egy ilyen karosszékbe
                  fog megbujni s akkor kialakul káprázó szemei előtt a Jákob lajtorjája, minden
                  fokán egy-egy angyalfej fog mosolyogni s legfölül hófehér szárnyakkal inti
                  magához Angéla, hogy jöjjön fel, siessen abba a megálmodott menyországba, amely az
                  övé s ahol találkozik az egész irodalmi és művészi világ. Csak föl bátran, a
                  tündérkapu nyitva s őt várja az az egész nagy társaság, amely irodalomról és
                  művészetről vitatkozik. Csak föl bátran, Angéla vár, a tündérkapu nyitva...</p>
				</div>
				<div type="chapter">
					<head>
             TÜNDÉRMESE.
               </head>
					<p>Tiz óra után volt s a vendéglői pincér a kappanpecsenyét hordta körül.</p>
					<p>Wéber néni azt sugta a szomszédjának:</p>
					<p>- Az ember ugy jóllakott már a hallal és a marhapecsenyével, hogy rá se tud nézni
                  a kappanra. Pedig ugy szeretem. Egyszer már ettem és emlékszem, hogy mennyire
                  megkivántam volna máskor is. De az ember gyomra nem fáskamra. Ha meggondolom, hogy
                  azok a nagy urak hány ételt tudnak egymásután megenni! De nem is értem, micsoda
                  gyomruk lehet.</p>
					<p>A szomszéd egy nagyon pirinkó ember volt és szabó. Az ő leánya is a szinitanodába
                  járt s azt kellett ide kisérnie a bankettre, mert az asszony nem jöhetett. Éppen
                  betegágyban feküdt. (De az egyszerüen csoda azokkal a szabónékkal, mindig
                  gyermekágyban fekszenek!) A szabó roppant érdeklődéssel figyelte a házmesterné
                  panaszát és minden szóra bólintott a fejével, hogy messziről szinte ugy festett,
                  mintha valami porcellán-pagodli feje mozogna szakadatlanul. A szabó feje különben
                  is olyan fényes-fehér volt, mint a porcellán.</p>
					<p>Vékonyka hangon sugott vissza Wébernének:</p>
					<p>- No, de ilyet! Minden szót a szivemből olvasott ki, nagysád! Tessék elhinni, hogy
                  rá se tudok nézni arra a kappanpecsenyére. Ha legalább papirosba göngyölhetné az
                  ember, hogy hazavihetné a beteg feleségének. De nincs is rendjén. A feleségem
                  fekszik gyermekágyban s én egyem a csirkepecsenyét.</p>
					<p>- Kérem, pakkoljon be legalább egy darab combot, - biztatta egész csöndben a
                  házmesterné.</p>
					<p>A szabó röstelkedett. A hosszu asztalon véges-végig, minden szem a pecsenyés-tálon
                  csüngött. Egy kis tréma mutatkozott a fölhevült arcokon, mintha a vendégek már
                  tul szeretnének lenni azon a nehéz pillanaton, mikor azzal a nagy kétágu villával,
                  minden baleset nélkül kell kiszedniük a kappan valamelyes részét. A tanodások
                  különösen vigyáztak. Ők még elegánsak is akartak lenni, ahogy ez illik a jövendő
                  idők művészeihez és művésznőihez. S éppen a tréma miatt nem tudtak boldogulni. Egy
                  hosszu, beretvált képü, frakkos növendékszinész éppen abban a kritikus percben
                  ejtette le a kétágu villáról prédáját, amikor már majdnem biztonságba hozta. S a
                  zsiros combrész lecsuszott a tányér széléről, lebukfencezett a fekete nadrágon s
                  egyenest odalapult a szabó leányának ruhájára. S a leány félig sikoltva, félig
                  nevetve ugrott fel s majdnem fellökte a felszolgáló pincért. A hosszu növendéknek
                  eszébe jutott, hogy ő bonvivan-szerepekre készül, tehát sohasem szabad zavarba
                  jönnie. Ugy tett, mintha semmi sem történt volna. S mély hajlongással bókolt a
                  szabó leányának:</p>
					<p>- A lábaihoz esett. Adta fickója! Az ember föl se tenne ennyi udvariasságot egy
                  kappantól.</p>
					<p>És nevetett. A leány sem mert haragudni, minthogy az ő hirtelen mozdulata sem volt
                  elegáns, amelylyel a pincért fellökte. Ellenben a társaság többi tagjára különösen
                  hatott a baleset. Akik már vettek volt a kappanból és most észrevették a pincér
                  arcán a megvetésnek azt az egész zuhatagát, amivel a bankett társaságát titokban
                  elöntötte, hangosan fölnevettek. A többiek ellenben most kezdtek csak igazán
                  trémázni s az asztal alsó felén már feltünően sokan akadtak, akik előre
                  megsugták, hogy az istennek sem tudnak többet enni. Egy vörösképü kőműves, aki
                  szintén a leányát gardirozta, egyszerüen kijelentette, hogy megveri azt az embert,
                  aki még valami ételt akar belediktálni. Az a korcsmáros pedig, aki a Wéber bácsi
                  külön vendégeként ült az asztal végén, közfeltünést keltett. Mert fölkelt a
                  helyéről és hangosan magyarázta mindenkinek, akihez csak közel jutott:</p>
					<p>- Nem kell magát szégyelnie. Hát mire való a két keze? Fogja meg! Igy!</p>
					<p>És ott mindjárt megkapta kezével azt a darab fehérhust, amelyik éppen a tál szélén
                  feküdt. Ugy tette le egy kövér asszonyság tányérjába. A kövér asszonyság erősen
                  szabadkozott, de mikor a hus már szerencsésen a tányérjában volt, mégis megette. A
                  korcsmáros pedig magyarázva és lázitva vándorolt tovább.</p>
					<p>- Csak nem hagyjuk meg annak a nagyhasunak az egész kappant. Elég sokba kerül,
                  tessék hozzányulni!</p>
					<p>S hogy elüljárjon a jó példával, egész kis tornyot rakott ki a maga tányérjára. A
                  társaság egy kicsitt morajlott, ami megbotránkozás lehetett, de talán helyeslés
                  is. Kivált a kövér asszonyság mozgatta erősen a fejét, aki hatalmas étvágygyal
                  pusztitotta már a véletlenül kapott fehérhust.</p>
					<p>- Igaza van, elég sokba kerül, - motyogta teli szájjal.</p>
					<p>Odafönn az asztalfőn Korniss Géza meglátta, hogy Szaplonczay arcára egy kis árnyék
                  borul. Angéla is pirosabb volt, mint amennyire a bor és a levegő igazolhatta
                  volna. S mivel ugyis a pecsenyénél tartottak, az ő fejében pedig már reggel óta
                  motoszkált az a felköszöntő, amelyikben elmésen fonódott össze a Szaplonczay nagy
                  sikerének rajza azzal a sikerrel, amely felé lelkének minden tehetségével
                  iparkodik az itt összegyült irodalmi és művészeti kolónia, Korniss Géza elszánta
                  magát, hogy ezzel a felköszöntővel szebb világba ragadja a már-már kellemetlenül
                  feszengő asztaltársaságot.</p>
					<p>Hirtelen fölemelkedett.</p>
					<p>- Hölgyeim és uraim!</p>
					<p>A korcsmáros zavartalanul magyarázta tovább, hogy ami a tálban van, az a társaságé
                  s ugy vehet magának belőle, ahogy neki tetszik. A kövér asszonyság sem érezte
                  magát találva a „hölgyeim” megszólitástól, hanem megelégedett arccal intette a
                  korcsmáros felé a maga helyeslését. A szabó és a kőműves, ha már nem ehettek a
                  kappanból, hangosan kocintották össze a poharaikat. Wéber néni átkiáltott az
                  asztal tulsó végére (ami persze a másik szobában volt), hogy Angéla igazitsa meg a
                  csipkét a nyakán, mert a melegben egészen lehajolt. Az a hosszu növendékszinész,
                  akit az imént baleset ért, fejtegetni kezdte a szomszédjának, hogy egészen más az
                  élet s egészen más a szinpad, mihez képest a szinpadon a pincérek is sokkal
                  ügyesebbek. Azonfelül pedig, fejtegette tovább, a szinpadon még azt is legalább
                  huszszor próbálja az igazi művész, hogy miképpen veheti ki legelegánsabban a
                  kappancombot. A leány azt mondta rá, hogy persze. És hogy el tudja képzelni, hogy
                  a művésznők az életben esetleg cérnát sem tudnak a tűbe huzni. Mert egészen más az
                  élet s egészen más a művészet.</p>
					<p>Korniss Géza hangosabban ismételte:</p>
					<p>- Hölgyeim és uraim!</p>
					<p>A tanodás leányok és az egyik növendékszinész most már elkiáltották magukat:</p>
					<p>- Halljuk!</p>
					<p>Az élet és a szinpad különböző voltáról vitatkozók hirtelen elhallgattak. Wéber
                  néni is alázatosan elnyelte megjegyzéseit. A szabó olyan vigyázva kortyolta a
                  borát, mintha ez is zavarhatná a csendet. Csak a korcsmáros csodálkozott. A
                  szemével kérdezte a kövér asszonyságtól:</p>
					<p>- Mi lelte ezeket?</p>
					<p>De az asszonyság már nem mert válaszolni. Még a szemével sem. A hosszu asztalon
                  végig most már csupa porcellán-ember volt, aki vigyázott magára, mintha a
                  legkisebb mozdulattól összetörhetne. A lakás nyitott ajtajában kiváncsi leányfejek
                  bukkantak fel; a kapu alá gyült cselédek akartak meggyőződni, hogy mi okozza azt a
                  nagy csöndet.</p>
					<p>S Korniss Géza harmadszor ismételte:</p>
					<p>- Hölgyeim és uraim! A siker is olyan, mint Mátyás király s álruhában szeret
                  ellátogatni a szegény nép kunyhóiba. De álruhában is király marad és a Szaplonczay
                  Ádám sikere akkor sem volna királyibb, ha diadalát az irodalom és a művészet
                  fejedelmi alakjai ünnepelnék, nem pedig ez a kis fogékony társaság. Különben is
                  szentelt helylyé vált még az a jászol is, ahol királyok jelentek meg a Megváltó
                  üdvözlésére. És jöhet majd idő, amikor áhitatos hivők zarándokolnak ide, mert
                  tábla jelöli a helyet, ahol Szaplonczay Ádámot először ünnepelték az ő
                  tisztelői...</p>
					<p>A felköszöntő itt hirtelen megszakadt. A két növendékszinész belekiáltott:</p>
					<p>- Éljen Szaplonczay!</p>
					<p>De nem ez hozta ki sodrából Korniss Gézát. Erre inkább számitott is. Hanem a feje
                  fölött, hamarosan észre se vette, hol, éles csöngetés hallatszott.</p>
					<p>Az egész társaság ijedten nézett fel. De már akkor Wéberné felugrott és az ajtóhoz
                  sietett. Wéber pedig morogva nyugtatta meg a társaságot, hogy nincs semmi baj. A
                  kapun csöngetett valaki, aki most jött haza. Annyi az egész.</p>
					<p>A porcellánszabó vékonyan nevetett:</p>
					<p>- Milyen érdekes!</p>
					<p>A társaságon is derültség futott végig. Csak ott fenn, Szaplonczay oldalán, az
                  Angéla kis arcán maradt valami csunya árnyék.</p>
					<p>Korniss tovább beszélt. A házmesterné ezalatt már kinyitotta a kaput. A füszeres
                  segédje jött haza, aki a második emeleten lakott a gazdájánál. Nevetve nézte, hogy
                  mi történik a kapu alatt s azt bizony érdemes volt megnézni. Mert az a hetes, aki
                  a pincér mellé volt kirendelve szolgálatra, a kapu alatt külön bankettet
                  rendezett a maradékokból. Ugy, ahogy a pincér kihozta a tálakat, a hetes felkapta
                  mindegyiket és a vendéglőben ellesett pincér eleganciával hordta körül a
                  cselédleányok közt. S meg kell mondani, hogy a kapu alatt nem történt semmi baj. A
                  cselédleányok ugyan az öt ujjokkal nyultak a tálba, de nem is ejtettek el semmit.
                  Pedig nem egyszer megtörtént, hogy a hetes megfeledkezett a köteles eleganciáról s
                  mig balkarján kifogástalan finomsággal tartotta a tálat, jobbkezével erősen
                  megcsipte a leányokat. De egy jaj, ha hangzott, más baj nem történt. A hetes
                  határozottan jobban volt megelégedve a társaságával, mint odabenn a pincér. Az
                  egyetlen baleset a Lencsi bakájával történt, aki a halra egy kicsit megszomjazott
                  s hogy bort nem talált, azt a korsót kapta fel, amelyben a tartár-mártás maradéka
                  volt. Azt bizony kiitta a baka.</p>
					<p>- Ökör! - mondta neki a hetes.</p>
					<p>De a baka azt felelte:</p>
					<p>- Engem ucscse, jobb volt, mint a hal.</p>
					<p>Két kutyát is odacsalt az ételszag. A hetes a csontokat dobta oda nekik s ez
                  alkalommal azt mondta a Lencsinek, akit nyilván el akart hóditani a bakájától:</p>
					<p>- Lássa, lelkem, ugy megy ez sorba. Odabenn a nagy kutyák csak megnyalogatják az
                  ételt. Mi idekünn megeszszük. De ez a két kutya meg is szolgál érte, mig a
                  csontokkal végezni tud.</p>
					<p>Igy mulatoztak a kapu alatt. Wéber néni nevetve fenyegette meg őket s magához
                  hivta Lencsit. Neki adta a kulcsot, hogy azontul ő nyissa ki a kaput, ha megint
                  csöngetnének. Különben pedig megintette a leányokat, hogy csöndesebben vihogjanak,
                  mert különben még eszébe jut valamelyik lakónak, hogy leüzenjen. S az már igazán
                  forditott világ volna, ha a lakók figyelmeztetnék a házmestert, hogy éjfélután nem
                  szabad lármázni. Ámbár azt próbálja csak meg valamelyik lakó! Mert az se fog ebben
                  az esztendőben tiz órán tul poroltatni...</p>
					<p>Wéber néni hirtelen elhallgatott.</p>
					<p>Vad éljenzés dörgött ki a lakásból. A vörös kőműves hangja ugy csattogott ki
                  belőle, mint az ágyuszó. A porcellánszabó sem hagyta magát s annál magasabbra
                  srófolta a cérnahangját. De elég tisztességesen orditott mind a vendég.</p>
					<p>A házmesterné aggódva nézett fel az alvó emeletekre:</p>
					<p>- Vigyen el az ördög, ha le nem fognak üzenni. Ők sohase mernének igy
                  lármázni.</p>
					<p>Csóválta a fejét, ahogy a vihogó cselédek csoportján keresztülvágva, visszament a
                  társasághoz. Az ajtóban egy pillanatra megállott. Jóformán rá sem ismert most a
                  lakásra, melyből csak az imént távozott. A két kis lyuk levegője átizzott az
                  ünnepiesen szorongó társaságtól, mely most már reszketni látszott, ahogy a
                  függőlámpák alatt párákkal és gőzölgéssel megtelve, hullámzott a levegő. Valami
                  piszkos vörös fátyol ereszkedett az alakokra s hamarosan nem látszott ki alóla
                  egyéb, csak a leányok világos ruhája s a korcsmáros verejtékes feje, mely a maga
                  kopaszságában ugy ragyogott, mint egy villamos lámpa tejgolyója. A porcellánszabó,
                  a kőműves, a vörös asszonyság s az a pár fiatal ember legkivált, aki az asztalfő
                  tájékán ült, egyszerüen elveszett a rengő vörös fátyol alatt. Csak a lárma, az
                  edények és üvegek csörrenése hangzott most még sokkal erősebben.</p>
					<p>- Éljen Szaplonczay! - kiáltotta némiképpen megkésve, de csöppet sem félénken a
                  hosszu növendékszinész, s mikor a társaság egy kicsit csodálkozva nézett rá, csak
                  ugy ültében morgott hozzá valami felköszöntőt is, amiben emlités történt bizonyos
                  jövendőről, amikor az ünnepelt poéta a szinpadnak is dolgozni fog.</p>
					<p>- Mert mégis csak a dráma a legfönségesebb műfaj, - orditotta bősz lelkesedéssel a
                  hosszu növendék.</p>
					<p>Korniss Géza erősen bólintott a fejével. Szaplonczay Ádámhoz fordult, aki halkan
                  beszélgetett Angélával és erős cigányfejével jóformán árnyékba boritotta a leány
                  kedves arcocskáját. Ugy tetszett, mintha abban a pillanatban ez a két teremtés
                  egészen más világokban kalandoznék. A társaságtól egészen elfordulva, egymás
                  szavát figyelve ültek ottan és Korniss Géza meg sem tudta érteni azt a két ijedt
                  arcot, mely az ő megszólitására feléje meredt.</p>
					<p>- Csak azt akartam mondani, - szólt a kis tanárjelölt, - hogy a mi művészbarátunk
                  mond valamit s előbb-utóbb csakugyan meg kell majd próbálkoznod a drámai műfajjal
                  is.</p>
					<p>Szaplonczay és Angéla ugy nézte, mintha egy szót sem értene.</p>
					<p>- Akkor Angéla kisasszony is játszani fog a darabodban, - folytatta Korniss.</p>
					<p>A leány szemén valami különös fény reszketett. Ő hamarabb megértette Korniss
                  szavait, de mintha neki is jól esett volna, hogy Szaplonczay, miután egy
                  mosolylyal válaszolt barátjának, tovább egy szóval sem érintette az uj thémát.
                  Csak folytatta, ahol a Korniss megszólitásánál elhagyta és beszélt a maga
                  nyomoruságos ifjuságáról, amelyből még az ifjuság árán is jól esik menekülni. Mert
                  az a nyomoruságnak a legcsunyább természete, hogy meg tudja rontani még az
                  ifjuságot is, mint ahogy egy csöpp sav megrontja az izét a forrás friss vizének.
                  Ki kell önteni a vizet. Futni kell az ifjuságtól. Csak ki belőle - akárhova. S a
                  Szaplonczay hangjában mintha valami utálat remegett volna, ahogy a maga futását
                  mesélte. Angéla pedig alig mert lélegzeni, mert a fojtott szavakból a saját
                  érzései lüktettek feléje. Ugyanaz a nyomoruság s ugyanaz az őrült vágy, hogy az
                  első nyiláson kivánszorogjon a pincelevegőből a napfényre. Csak ki belőle -
                  akárhova.</p>
					<p>S ami ezt a kis leánylelket legjobban megfélemlitette: hogy ezen az estén
                  minduntalan megszállta már az érzés, mintha a Szaplonczay erőteljes beszédéből a
                  maga lelkének sikoltását hallaná. Szakadatlan találkozása a két léleknek. Ahol a
                  társaságnak minden tagja az eleven tündérmesét vélte látni és egyszerüen felolvadt
                  az ünnep gyönyörében, Angéla odalenn, szive legmélyén, reszketve takargatta
                  ösztönszerü undorát. Legjobban szeretett volna menekülni attól a gyülevész
                  társaságtól, mely az ünnepi köntösben s a ragyogó asztal körül még sokkal inkább
                  elárulta nyomoruságát. Édes apja, aki a házmesterek durva habitusában, minden
                  szögletességével és darabosságával is kedves volt az ő szemének, most a fényes
                  fekete ruhában föllázitotta. Valami természetellenesnek érzése bántotta, mintha
                  meglett emberek éppen ünnepi pillanatokban kezdenének komédiázni. S ezek a koldus
                  emberek, akik talán csak ugy kölcsönözték a viseltes fekete ruhát, de mégis
                  beleöltözködtek, - mintha csupa csizmás kandur volna. De nem, ez még járja a
                  mesében. Ezek a kandurok a valóságban bujnak csizmába. S aztán le kell ülniök egy
                  uri teriték mellé, ami nem is eshetik jól nekik, mert nincs az a kedvenc étel,
                  amit jóizüen tudna megenni a szegény ember, ha a király nézné, mikor eszik. Az
                  embereknek megvan a maguk ruhája és másik nem való nekik. Az étellel pedig ugy
                  vannak, hogy olykor a környezet fontosabb az ételnél. S ezeket valami ünnepi
                  alkalom, amit nyilván meg sem értenek, kicsalta a ruhájukból, a környezetükből.
                  Szögletesebbek, mint hétköznapon és nevetségesebbek, mint a rongyaikban. Csak az a
                  jó isten tudja, micsoda öröme telhetik ilyen mulatságban némely embernek.</p>
					<p>Angéla már egész este érezte ezt az undort. S az első pillanatban szinte
                  megrémült, amikor Szaplonczay csöndes megjegyzéseit meghallotta. A szivéhez
                  kapott, hogy talán nyitva felejtette, mert ez az ember egyszerüen olvas belőle.
                  Mi ez? Nem értette.</p>
					<p>- Szaplonczay ur! - szeretett volna felsikoltani. De csak az ajka remegett
                  meg.</p>
					<p>S akkor Szaplonczay egy kérdéssel fordult hozzá:</p>
					<p>- Hiszi-e, Angéla kisasszony, hogy vannak emberek, akik öreg lélekkel jöttek a
                  világra? Akik ezzel az öreg lélekkel olyan fáradtan botorkálnak fel az idő
                  lépcsőin, mint az aggastyánok az emeletre? Minden lépcsőn megpihennek,
                  körülnéznek. Én pedig az én ifju lelkemmel három lépcsőt szeretnék egyszerre
                  átugrani és a világért se néznék a lábaimra, hova lépnek, hanem csak föl,
                  messzire, a magasba. S ha öregek vannak mellettem, elfárasztanak a maguk
                  fáradtságával.</p>
					<p>- Mit akar ezzel mondani?</p>
					<p>- Hogy az én vágyam nagyon messzi jár s ez a társaság megöl vele, hogy ilyen
                  kényelmesen helyezkedik pihenőre már az első lépcsőn. Maga nem érzi ezt a
                  fáradtságot.</p>
					<p>Angéla nehezen lélegzett. Ez az ember megint szavakba tudta foglalni, nevén tudta
                  nevezni az ő kimondhatatlan bágyadtságát. Valami különös félelem fogta el. Mintha
                  egy titkos kéz mindig leszakitaná a kapcsokat ruhájáról s ő a remegő kezeivel már
                  alig tudná megakadályozni, hogy azok a puha ruhadarabok le ne omoljanak égő
                  testéről. Lelkének szemérme fellázadt és hasztalan. Az a fekete ember ott mellette
                  csak ránézett, és megnyiltak előtte a leánylélek parányi ablakai: mindent
                  kiolvasott belőle.</p>
					<p>- Igen, fáradt vagyok, - suttogta a leány remegve.</p>
					<p>S hirtelen megemelte a hangját:</p>
					<p>- De talán magam vagyok az oka. Egészen lefoglaltam magamnak Szaplonczay urat,
                  mikor ezek mind hallani szeretnék. De ilyen önző nem is voltam még soha s most meg
                  is büntetett. Megértettem. Én vagyok az, aki a magam ostobaságával önt is
                  kifárasztom. A társaság fölviditaná.</p>
					<p>Lelkendezve kapaszkodott ebbe az együgyü mentségbe. Egészen belepirult. S ahogy
                  zavartan mosolygott Szaplonczayra, majdnem elszédült a férfi hideg pillantásától.
                  Nem tudta sokáig állani. Lesütötte a szemét és majdnem sirva fakadt.</p>
					<p>Szaplonczay azt mondta:</p>
					<p>- Jó. Vegyüljünk a társaságba.</p>
					<p>S a leány remegve, gépiesen nyögte utána:</p>
					<p>- A társaságba.</p>
					<p>A társaságnak akkor már egészen más volt a képe. A porcellánszabó, a kőmüves,
                  Wéber bácsi s az öreg asszonyságok nyilván nagyon elunták magukat, hogy az
                  ünnepelt feléjük sem nézett s mikor Korniss Géza is nagyon belemelegedett az
                  irodalmi és müvészeti kérdések vitatásába, akkor az alsó asztal már nagyon
                  kellemetlenül feszengett. A kapu alól szinte csábitva hangzott be hozzájuk a
                  mellékbankett fesztelen lármája s a szabadszáju korcsmáros megint eltalálta a
                  társaság titkos gondolatát:</p>
					<p>- Odakünn sokkal jobban mulatnánk.</p>
					<p>Mindjárt meg is adta a példát. Kiszökött a kapu alá s néhány perc mulva bedugta
                  vigyorgó fejét az ajtón. Mintha azt mondta volna a társaságnak, hogy csak tessék
                  utána szökni, mert a kapu alatt csakugyan jobb világ van. A porcellánszabó nagyon
                  értelmes emberke volt s hamarosan kiszökött. A kőmüves sem váratott magára
                  sokáig. A vörös asszonyság már nevetve kapaszkodott a karjába s bár ugy tett,
                  mintha csak egy percre akarná kielégiteni a kiváncsiságát, meglátszott rajta,
                  hogy bizony vissza nem jön egyhamar ebbe a furcsa társaságba. Aztán a házmester is
                  ugy tett, mintha valami dolga volna a kapu körül s utóljára már csak Wéberné volt
                  benn az öregek közül. Vagy öt percig még ott keringett a leánya körül s mikor
                  látta, hogy a nagy vitában észre sem veszik, szépen kisompolygott ő is a kapu alá.
                  Sokkal jobban mulattak ők ott a cselédséggel s a szökevényeknél jobban senki sem
                  nevetett a Lencsi bakájának, aki valósággal remekelt a sok komédiában, csakhogy a
                  hetes ki ne vesse a nyeregből. És Lencsi csakugyan régen nem tapasztalt
                  olvadékonysággal simult a bakához.</p>
					<p>A bankettasztal körül pedig magukra maradtak a fiatalok.</p>
					<p>A szót Korniss Géza vitte. Kis madárfeje fényes volt a nagy gyönyörüségtől. Ott
                  látta maga körül az irodalmi és müvészeti világot, ha egy kicsit soványka volt is.
                  A hosszu növendék-szinész majdnem áhitattal leste az ő tanitásait, a kis tanodás
                  leányok is az ajkán csüggtek s Korniss ugy érezte, mintha valami magaslatról
                  hirdetné az igét, mialatt köröskörül a völgyekből zuhogna a tanitásra szomjas
                  ifjuság, csakhogy a mester szavát hallja. Olyan erős volt a gyönyörüsége, hogy nem
                  is látta az arcokat, csak azt a kivánatos képet, mely álmaiban már annyiszor
                  kisértette. Az irodalmi és müvészeti világot látta s a központban önmagát, a
                  mestert, a körülrajongott és mindenkitől tisztelt irodalmi prófétát. Egy kicsit
                  rendszertelenül, de annál buzgóbban beszélt a szinmüvészet titkairól s nyilván
                  nagyon elröstelte volna magát, ha figyelmes hallgatóságából valaki megkérdezi,
                  hogy volt-e már valaha szinházban? Mert nem volt, soha. De olvasott róla sokat,
                  mint ahogy minden tudása ugy szövődött lassankint vékonyka szálakból, amik
                  különböző könyvekből ágaztak be az ő kis madárfejébe.</p>
					<p>Csak egyszer jött zavarba. A hosszu növendékszinész szólt akkor közbe:</p>
					<p>- A Turgenyev följegyzéseiben olvastam, hogy a müvészet törvényeit jóllakott
                  emberek csinálták; azért kivánatosabb nekik a festett pecsenye, mint az igazi.
                  Lássa, tanár ur, én sohasem tudtam megérteni, hogy éppen iróember mondhasson
                  ilyet! Mert, ha valami hentes mondaná...</p>
					<p>Korniss Géza nem tudott hamarjában felelni. Zavartan nevetett s felugorva a
                  helyéről, azt motyogta:</p>
					<p>- Irói szeszély... egy kis elméskedés...</p>
					<p>S hogy ne kelljen a thémára visszatérnie, egyszerre odafordult Szaplonczayhoz:</p>
					<p>- Ádám, ha lehoznád a „Heszperidák kertjét!” Hogy egy részletet felolvass a
                  társaságnak!</p>
					<p>A fiatal emberek zugva helyeseltek. A leányok szeméből édes könyörgés szólt
                  Szaplonczayhoz. Angéla valahol az árnyékban állt, de égő szeme szinte beszélt
                  Ádámhoz, aki már egész este érezte ennek a szemnek delejes tüzét. S most, amikor
                  hirtelen körülfogta az egész társaság és a fiatal leányok szava meleg esőként
                  paskolta, most is csak az Angéla szemét látta, a hogy a homályból esdekelve tapad
                  hozzá. Mintha az a szem azt mondta volna neki, hogy fojtsa el magában az undort,
                  amit azoknak közönséges kiváncsisága kelt benne s tegyen meg mindent az ő
                  kedvéért, aki messziről, csak a szemével kéri.</p>
					<p>- Hozza le a „Heszperidák kertjét!”</p>
					<p>- Lehozom.</p>
					<p>- Éljen! - orditott lelkesen a hosszu növendékszinész.</p>
					<p>Szaplonczay szédült egy kicsit. Ugy tetszett neki abban a pillanatban, mintha
                  Korniss Géza odatérdelt volna Angéla elé. Pedig csak olyan kicsinek látszott a
                  sugár leányalak mellett. De ez már nem volt képzelődés, hanem valóság, hogy milyen
                  csodálatos alázat ült a boldog tanárjelölt arcán. A kevlaari boldogaszony előtt
                  térdelő anya nézhetett igy fel Máriához, mikor szivből könyörgött hozzá. Talán egy
                  szót sem szólt Korniss Géza, de az arca olyan hangosan beszélt, hogy a távolabb
                  álló Szaplonczay is jól hallotta minden szavát.</p>
					<p>- Semmi sem vagyok nélküled, Angéla! Egy darab kő vagyok és ha kezed hozzám nyul,
                  fenséges szobor is lehetek, Angéla! Sötétség vagyok és ha szemed rám veted,
                  világitani fogok, Angéla! Oh állj mellém, nyulj hozzám, nézz reám...</p>
					<p>A társaságból talán senki sem látta. Talán Angéla sem. Szaplonczay Ádám látta és
                  kisietett a szobából. A kapu alatt egy pillanatra megakadt a vihogás, hogy az
                  ünnepelt váratlanul künn termett. De aztán vigan viháncoltak tovább, mert
                  Szaplonczay eltünt az udvar homályában. Kábultan ment fel a lépcsőkön, hogy
                  lehozza lakásából a „Heszperidák kertjé”-nek kéziratát. De alig gyujtott gyertyát,
                  levette lábáról a szédülés. Egy zsöllyébe esett s néhány percig nem tudott
                  semmiről. A zaj, mely a nyitott ablakon behallatszott a bankettező társaságból,
                  alig érintette. Csak olyanforma zugás volt, a minőt a viz alá bukó hall.
                  Gondolatok nélkül, ahogy a zsöllyében ült, a szemeit behunyva: azt hitte volna az
                  ember, hogy alszik. Csak a gyertyalángnál látszott, hogy fénylik a feje a
                  verejtéktől.</p>
					<p>De csak percekig tartott. Akkor felugrott. Már az asztalnál volt, hogy a sok
                  kézirat alól kiássa a „Heszperidák kertjét!” De ahogy a kék füzet a kezében volt,
                  hirtelen valami érzésroham fogta el.</p>
					<p>Hogy ő most odalenn felolvassa munkáját! Mikor minden gondolata másutt jár és
                  nincs lelkének olyan paránya, amely a „Heszperidák kertjé”-vel törődnék! És szeme
                  a betüket nézze, mialatt lelki szeme előtt egészen más betük kavarognak! Hogy
                  ismét lesiessen a társaságba, mely kétségtelenül ünnepelni akarja, de voltaképpen
                  csak kinozza és marcangolja! Hogy szavaljon és tapsokat halljon, mikor egész lelke
                  a más hangját szomjazza!</p>
					<p>Lecsapta a „Heszperidák kertjét”.</p>
					<p>Mi történt vele? Olyan boldog és olyan nyugodt volt még ma reggel. Ha járt, ha
                  pihent: azt a melegséget érezte, mely a fiatal dicsőség napjából sugárzott reá.
                  Álmok keresték fel és nem szálltak el akkor sem, ha már fölébredt. De talán nem is
                  volt ébren azóta, hogy a szerencse utólérte. Csak ugy ringatózott ezekben az
                  álmokban, mint a mesebeli rózsakirályné a habokon: hagyta magát vinni a gyönyör
                  szigete felé. Könnyünek, fiatalnak érezte magát, nagy utra könnyü szivvel
                  indulónak, hiszen a hir, a nagyság intett feléje biztatóan. És sehol egy
                  közönséges érzés, mely terhével le akarta volna huzni. Még a szerelem sem
                  tartóztatta röpülésre kész szivét. S most? Tekintete odaesett a „Heszperidák
                  kertjé”-nek kéziratára. Igazán boldogitani tudta a dicsőség reménye? Ő volt az,
                  aki az Akadémia koszorujától is mámorossá tudott lenni?</p>
					<p>Ugy érezte, hogy ajka kiperseg a láztól.</p>
					<p>Hirtelen eloltotta a gyertyát. Aztán odaállt a nyitott ablakhoz és lenézett a
                  sötét udvarba. Csak a kapuhajlás tájékán látott valami világosságot derengeni,
                  máskülönben sötét volt. De véges-végig hömpölygött az udvaron az a morajlás, mely
                  a házmester-lakásból áramlott kifelé. Olykor ugy tetszett Szaplonczaynak, mintha a
                  morajlásból a saját nevét hallaná ki. Talán éljenzik odalenn.</p>
					<p>S akkor népesedni látta a sötétséget. Mintha az egész vidám társaság kiperdült
                  volna az udvarra, hogy ott keringőzzék a sötétségben. A porcellánszabó vezeti
                  Wébernét, a bátor korcsmáros egyszerre két szinitanodai növendék-leányt is
                  táncoltat, Wéber bácsi a kapukulcscsal keringőzik s a hosszu szinészfiu egymagában
                  forog. Másutt három leány fogózkodik össze és ugy libeg körül az udvaron.
                  Nyomukban, mint az agarak, szimatolva futkosnak a társaság fiatal férfiai. Még
                  Korniss Géza is ott látszik egy hordó tetején, mintha dirigálná a táncot és
                  mozgatná taktusra a karjait.</p>
					<p>- Egy... kettő... forduljatok...</p>
					<p>Valahonnan pedig egy tüzsugár vetődik egyszerre a Szaplonczay szemébe. Elébb csak
                  akkora, mint egy gombostü feje, de nő, udvarosodik és már égeti Szaplonczayt.
                  Szinte megvakul tőle. S mégis nyitva tartja a szemét: hadd égjen ki attól a
                  sugártól. Hiszen az Angéla szeme. Az a csudálatos, folyton változó szem, amelyik
                  félénken néz az egyik pillanatban, de utána már támad, éget, csábit.</p>
					<p>- Elvesztettem az eszemet - morogta Szaplonczay. - Bizonyos, hogy azok odalenn
                  fecsegnek az asztal körül és én bolondul künn látom őket táncolni az udvaron.
                  Képzelődöm, csakhogy azt a leányt is magam elé varázsolhassam. Hát mit akarok én
                  azzal a leánynyal?</p>
					<p>Heves bosszuság fogta el. Mintha már nem is az a türelmetlen legény volna, akit
                  kifárasztanak az öregek a maguk fáradtságával, holott hármasával szeretne
                  felszökni az idő lépcsőin. Mintha meglankadtak volna a szárnyai, melyek még az
                  imént is csudás gyorsasággal vitték, vonták fölfelé. Mintha röptében már nem is
                  szivesen nézne a magasba, ahol a dicsőség csalogatja, hanem inkább vágyakozó
                  szemekkel bámulna maga alá, ahol a völgyben egy kis ostoba leány csak hallgat,
                  ábrándozik s még csak a kis ujját sem mozgatja ugy, hogy őt intse magához. Olyan
                  kicsinek, nevetségesnek, bábnak érezte magát, amilyennek idáig Korniss Gézát
                  látta. Az is minden gondolatába belesző egy álmot és egy leánynevet. S amiért
                  Kornisst nyiltan kinevette, titokban pedig talán meg is vetette, most magát is
                  rajta kapta, hogy a sötétségben is lát egy ragyogó leányfejet s minden kapkodása
                  dacára folyton az ajkára szökik egy név. Amelyet bolond áhitatból nem is mer
                  kimondani.</p>
					<p>Nem, ez nem Szaplonczay Ádám többé. Valami istentelen érzés kiforgatta magából. Ő
                  is Korniss Géza lett és le tudna ülni egy pár kicsi láb elé, hogy ostoba álmokat
                  szőjjön valami puha fészekről, ahol ketten turbékolnak és csak turbékolnak. S
                  akárhogy ágaskodik, ez az uj érzés lekapja a lábáról, játszik vele s
                  rákényszeriti, hogy mindenről megfeledkezve, csak ábrándozzék. A homályból, a
                  semmiből, a saját gondolatainak mélységéből is elébe hoz egy verőfényben sugárzó
                  lányfejet.</p>
					<p>Ugy tetszett neki, hogy az udvarról a nevét kiáltja valaki.</p>
					<p>- Türelmetlenek már - suttogta magában Szaplonczay, de tovább is csak azt a fejet
                  bámulta, mely mozdulatlanul látszott ki a homályból.</p>
					<p>- Ádám! - hangzott most erősebben az udvarról.</p>
					<p>Az ablakhoz sietett. A sötétben is megismerte Korniss Gézát s minden vére az
                  arcába szökött, mert meglátta mellette Angélát is. Nem lehetett más. A felforró
                  vére bizonyitotta, hogy csak Angéla lehet, akihez Korniss olyan közel simul. És
                  Szaplonczay abban a pillanatban ugy érezte, hogy be kellene zárkóznia szobájában.
                  Magára kellene zárnia az ablakokat is, hogy még a hangjukat se hallja, ha szólni
                  akarnának hozzá. Olyan kinos fájdalmat érzett, hogy egymáshoz simulva látta azt a
                  két ismerős alakot.</p>
					<p>Már hallani vélte a lépcsőről léptük kopogását. Tehát feljönnek.</p>
					<p>S most egyszerre valami különös hidegséget érzett Szaplonczay. Nagyon
                  nevetségesnek találta magát. Józanul tudta elgondolni, hogy ez a pár ember milyen
                  különösen fog ránézni, ha sötét szobában, gondolkozásba merülve, valószinüleg
                  feldult képpel találja. Még leolvasnak valamit az arcáról. Talán meg is sajnálják.
                  Korniss Géza és Angéla őt!</p>
					<p>Soha!</p>
					<p>Amit az esze, fellázadó gondolata hiába próbált, csodát müvelt a hiusága. Nem
                  akart kicsinek látszani azok előtt, akik nem is próbálták titkolni, milyen nagyra
                  nézik. S egy pillanatra megmozdult benne valami hideg büszkeség is. Hogy ő
                  Korniss Gézától hóditson el valakit! Nem!</p>
					<p>Majdnem kacagva mormogta:</p>
					<p>- Nagyon összeillenek! Az egyik kritikus akar lenni, a másik müvésznő. Nagyon
                  összeillenek!</p>
					<p>Sértegette őket, akik miatt szenvedett. S ez jól esett neki. Meggyujtotta megint a
                  gyertyát s kinyitotta az ajtót, hogy elibük siessen. Már hideg volt és
                  nyugodt.</p>
					<p>- Azt hittük, hogy elaludtál - nevetett feléje Korniss.</p>
					<p>- Sötétben ültem. Az ember megkivánja ezt a kis csendet, ha olyan zajból szökik
                  el.</p>
					<p>- Korniss ránézett Angélára. Hamiskásan nevetett:</p>
					<p>- Hátha mi is beülnénk egy kicsit. Elolthatnád azt a gyergyát, Ádám.</p>
					<p>- Ahogy parancsolod.</p>
					<p>Angéla halkan szólt közbe:</p>
					<p>- Ne!</p>
					<p>Szaplonczay csak most nézett jobban a leányra. Ugy látta, hogy egész testében
                  remeg. Mintha egész lelke fellázadna miatta, hogy ezen a helyen s ilyen
                  környezetben kell lennie. A libegő gyertyavilágnál szinte fehér volt.</p>
					<p>S hevesen, ujjongva szólalt meg valami Szaplonczaiban:</p>
					<p>- Nem szereti! Nem szereti!</p>
					<p>Egy pillanatra ugy érezte, hogy le kellene dobnia a lépcsőkön azt az embert, aki
                  kezén meri fogni Angélát. Hát nem látja, hogy kinozza a leányt, hogy terhére van a
                  jelenlétével, a szerelmével, a szavával is? És Szaplonczay szinte gyülölettel
                  fordult lakótársa felé.</p>
					<p>Az, szegény, maga is reszkett. Olyan volt, mint a mámoros. Gyöngéden szerette
                  volna a szobába vonszolni Angélát és nem tudta. Az arca ezenközben fényleni
                  kezdett s az ember nem tudhatta, az érzéstől-e vagy a pezsgőtől? De mégis inkább
                  az érzéstől. Mert a hangtalanul mozgó ajkak, a nedvesedő szemek, a megrángó vállak
                  nem tudtak titkot tartani. Észre kellett azt venni, hogy ez az ember irtóztatóan
                  erősködik, csakhogy a lába elé ne essék a leánynak. És Szaplonczay, aki
                  világosabban látott a Korniss lelkében, mint a magáéban, nagyon megsajnálta
                  most.</p>
					<p>- Géza! - szólt rá csöndesen.</p>
					<p>S Korniss majdnem sirva dőlt a karjaiba.</p>
					<p>- Olyan boldog vagyok! - motyogta és csak ugy messziről nézett a leányra. Benne
                  volt tekintetében a vágy, hogy magához rántsa Angélát és benne az a gyávaság, hogy
                  ujjal sem merné érinteni. Mintha azt mondta volna a szemével: „engedd, hogy
                  csöndesen sompolyogjak utánad, a kutyád - és ne tarts tőle, hogy bántsalak, hiszen
                  a kutyád vagyok!”</p>
					<p>Szaplonczay besietett a szobába s kihozta a kéziratát.</p>
					<p>- Menjünk le! - mondta aztán, hogy végét szakitsa a jelenetnek, mely kinozni
                  kezdte.</p>
					<p>Angéla rámondta:</p>
					<p>- Menjünk le:</p>
					<p>Egy szót sem szóltak. Korniss megint karon vezette a leányt és Szaplonczay
                  csöndesen haladt mellettük. Most, hogy szinte érezte maga mellett a leányt,
                  csudálatos módon nem izgatta ugy, mint amikor a távolból kellett maga elé
                  képzelnie. Féloldalt nézett le hozzá s már minden gyülölet nélkül is el tudta
                  gondolni, hogy összeillenek. A szerelmében porig alázkodó férfi s a melegséghez
                  nem szokott leány. A tanárjelölt, akinek álmaiban elválhatlanul szövődött már
                  össze az irodalmi és müvészeti szalon az Angéla alakjával és a kis szinészleány,
                  aki elkivánkozik a pincéből: mindegy, akárhová, csak fel a napvilágra. Talán
                  csakugyan kellenek egymásnak.</p>
					<p>- Igen, erősitgette magában Szaplonczay, szükségük van egymásra.</p>
					<p>Talán nem is gondolt reá, hogy voltaképen magát akarja csak erősiteni a
                  lemondásra. Szaplonczay jól érezte magát, hogy ezzel a gondolattal egymáshoz
                  kötötte Kornisst és Angélát. S ahogy ezen a gondolaton tul volt, megint
                  szabadabbnak érezte magát.</p>
					<p>A kapu alatt már táncoltak. Kiáradt oda a bankett zaja, világossága.</p>
					<p>Megállt egyszerre Korniss.</p>
					<p>- Nagyon boldog vagyok, Ádám! Sohasem mertem volna hinni, hogy az álmok igy
                  megvalósulnak. S az élet még szebb is tud lenni álmainknál. Ha még azt az egyet
                  megengednéd, hogy a Heszperidák kertjét én olvassam fel a társaságnak.</p>
					<p>Szaplonczay átadta neki a kéziratot.</p>
					<p>- Olvasd fel. Ugyis fáradt vagyok.</p>
					<p>Korniss Géza tuláradó örömmel futott a szobába és ugy lobogtatta a koszorus
                  költemény kéziratát, mint valami zászlót. A társaság ugyan lefogyott egy kicsit,
                  mert a többség a kapu alatt leste a táncoló cselédséget, de odabenn legalább
                  válogatott társaság maradt együtt. Növendékszinészek és szinésznők. Müértők, a
                  hogy a boldog tanárjelölt konstatálta. S ez a kis társaság igazán mélységes
                  áhittal helyezkedett el, hogy meghallgassa a „Heszperidák kertjét.”</p>
					<p>Csönd volt. Korniss Géza belefogott az előhangba. És most fölmagasztosulva,
                  áhitattal olvasott.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - </p>
					<p>A füst vörösre szivta magát a világosságból és körülfogta az egész társaságot. A
                  porcellán-szabó, a korcsmáros, a kövér asszony és a Wéber-pár, ha olykor megjelent
                  az ajtóban, hogy meglesse, mit müvel a fiatalság: alig tudta őket ebben a vörös
                  gőzben egymástól megkülönböztetni. Korniss Gézának elveszett a feje a füstben és
                  csak a hadonázó jobb karja látszott, ahogy szavalás közben hevesen gesztikulált
                  vele. A hosszu növendékszinész, aki szakadatlanul magyarázta a szomszédnőjének,
                  hogy Kornissnak fogalma sincs a szavalás törvényeiről és Bercsényi tizenhétszer
                  megbuktatná az akadémián, mert a jelzőket sohasem nyomja meg eléggé, ugy nézett ki
                  az előre hajtott fejével, mint valami elnyult madár, aki szinte összefolyik a
                  felhővel, amely alatt röpül. A többi növendék egyszerüen meg sem látszott s csak a
                  szavuk hallatszott ki, ahogy néha kiszaladt az ajkukon:</p>
					<p>- Gyönyörü... ez szép volt...</p>
					<p>S az asztal végén Szaplonczay nem hallott, nem látott egyebet, csak egy jelenést:
                  mintha sugármezőben feketén rajzolódnék ki valakinek az alakja. Mert ahogy Angéla
                  az asztal mellé könyökölt és az egész lelkével itta a költemény szavait, a
                  vörnyeges világosság körülfolyta alakját s igazán olyannak látszott, mintha glória
                  övezné. Valami csudálatos lágyság volt most alakjában s olykor szinte olvadni
                  látszott a világosságban. És Szaplonczay már nem tudta, hogy ő reszket-e vagy a
                  leány.</p>
					<p>Ujra megfogta az az elüldözött érzés. Ahogy a leány háta mögött meghuzódott, azt
                  mondta magának, hogy Angéla most az ő szavain lelkesedik, ha a Korniss Géza
                  hangjából hallja is a szavakat. S keserüség fogta el, ha elgondolta, hogy ez
                  mindig igy lesz. Korniss fog a leányhoz beszélni, s a leány talán mindig be fogja
                  hunyni a szemeit, csakhogy mégis a poéta szavait vélje hallani. És soha, de soha
                  nem másithat a soron. Nem beszélhet Angélához, csak a Korniss hangján keresztül,
                  mert Korniss hamarabb szerette a leányt és istentelen gonoszság volna, ha tőle el
                  akarná hóditani. Mindenét neki adta az a fiu: az ifjuságát, a hódolatát, az
                  önérzetét - s most cserébe ő vegye el tőle mindenét, a legszebb álmát!</p>
					<p>Odanézett Kornissra. Az tűzzel szavalta a „Heszperidák kertjé”-nek verseit s
                  közben egyre Angélát nézte. Csak neki olvasott, csak neki lelkesedett. Mintha a
                  maga mámorát akarta volna átoltani Angélába. Azt mormolta maga elé
                  Szaplonczay:</p>
					<p>- Becstelen vagyok, hogy ilyen gondolatokat hagyok magamban lázadozni. Nem.
                  Soha.</p>
					<p>Valami vad orditás furódott hirtelen a szobába. A kapu alatt valami nagy kavarodás
                  kerekedett. Abban a percben vége volt a szent áhitatnak, amivel Korniss
                  felolvasására figyeltek. A hallgatóság felugrált és Korniss reszketve hagyta abba
                  az olvasást, mert sorra szöktek a hallgatói. Ki a kapu alá, ahol mind nagyobb
                  lármával ment a cécó. Sivalkodás, dühös orditozás hangzott be.</p>
					<p>A dolog ugy esett, hogy késő éjszaka megszaporodott a kapualjának társasága. A
                  Lencsi asszonyának, egy hentesnének a tizennyolc esztendős kamasz fia jött le
                  váratlanul. A história kötelessége marad, hogy kideritse, miként vette a kamasz
                  észre, hogy Lencsi nincs odafönn a konyhában és az ágya üresen áll. Annyi szent,
                  hogy mikor Lencsit nem találta odafönn, magára kapta a ruháit és lesietett a kapu
                  alá. Nem szabad ráfogni, hogy a legjobbkor jött. Lencsi bizony kissé csapodárnak
                  tetszhetett abban a pillanatban. Nagyon ki volt pirulva s mig a jobb karjával
                  átölelte a baka nyakát, a balkezét nem minden kedvtelés nélkül pihentette a hetes
                  kezében. Az ember egy kis jóakarattal elképzelheti, hogy a kamasz valami nyilalást
                  érzett a szive táján.</p>
					<p>De azért goromba volt.</p>
					<p>- Takarodjék fel, Lencsi! - kiáltott a leányra. A mama már egy órája keresi, maga
                  meg itt hejehujáz. Takarodjék!</p>
					<p>Reszketett a kamasz a felindulástól. De Lencsi is kijött a flegmájából.</p>
					<p>- Velem ne gorombáskodjék az ifiur és föl se megyek. Azt is tudni tetszik, hogy a
                  ténsasszony keres. Nem keres az engem éjszaka! Tudom én, amit tudok.</p>
					<p>- Lencsi! - orditott a kamasz.</p>
					<p>- Ujjé! - sivalkodott Lencsi. Még tán meg is ver!</p>
					<p>A fiu csakugyan ilyen hajlandóságot mutatott. Egész testében reszketett a
                  méregtől, de fenyegetve közeledett Lencsihez. A karja nagyon gyanusan
                  emelkedett.</p>
					<p>De még ez talán nem vitt volna katasztrófára, ha ki nem habzik ajkán a düh:</p>
					<p>- Az egész házat fellármázzák. Ilyen söpredék nép. Majd lesz rá gondom, hogy a
                  rendőrség is tudjon róla. Ki látott ilyet?</p>
					<p>Akkor már forrni kezdett a kapualja. A hetes lovagias érzésekben kapta magát,
                  amiktől ökölbe gyürődött a keze. De még szó nélkül tartotta az urfi orra alá s
                  csak olyanformán morgott, minha meg akarná fricskázni. A baka nem akarta alább
                  adni és szemtelenül szorongatta a panganétját. Wéber bácsi is fenyegetve állt meg
                  az urfi előtt. A vendégek és a cselédek morogtak. Csak Wéber néni motyogta
                  babonásan:</p>
					<p>- Mondtam, hogy semmi jó sem lehet belőle, ha a házmesterék csinálnak egyszer
                  lármát.</p>
					<p>Az urfit ette a méreg.</p>
					<p>- Az egész csordát ki kellene tenni az utcára.</p>
					<p>Abban a percben valami történt. A hetes felkapta az urfit, mint egy zsákot.
                  Meglóbálta maga fölött a levegőben és erősen biztatta Wéber bácsit, hogy csak elő
                  azzal a kapu-kulcscsal. Most már az urfit kell az utcára tenni. A baka egészen egy
                  véleményen volt vetélytársával s hogy mégis valami utravalót is adjon a kölyöknek,
                  katonás barackot nyomott a fejére. A porcellánszabó már bátorságban érezte magát
                  és azt kiáltotta: „szemtelen pimasz!” A kövér asszonyság a saját hasát ütötte és
                  ugy sipitott: „de ilyet!” A korcsmáros ugy érezte, hogy különb viharokat is látott
                  s különösen is a tettek embere volt. Betuszkolta tehát Wébert, hogy hozza ki a
                  kapukulcsot. De már a Lencsi nyujtogatta is. Ki kell tenni a fickót. Hadd hüljön
                  le!</p>
					<p>Az urfi pedig orditott:</p>
					<p>- Mama!</p>
					<p>Lencsi kinyitotta a kaput. A hetes röhögve vitte kifelé a kapálózó kamaszt s éppen
                  akkor hajitotta az utcára, mikor az emeletről csakugyan hallatszott már a hentesné
                  rémült sikoltása. A fiát szólitotta, csak ijedten elébb, harsogva azután. De már
                  becsapódott a kapu s csak a veszekedett dörömbölés vegyült az iszonyatos lármába.
                  Az egész udvar teli lett. A bankett társasága elállta a hentesné utját, sikoltás
                  és fenyegető kiabálás kavarodott össze, huszan orditoztak egyszerre s a gangokon
                  már mutatkozni kezdtek az álmukból kizavart lakók.</p>
					<p>...Benn a házmester-lakásban csak hárman voltak: Angéla, Korniss és
                  Szaplonczay.</p>
					<p>A leány fehér volt, mint a fal.</p>
					<p>- Ugy szégyellem magam - suttogta lázasan.</p>
					<p>Korniss mámoros szemekkel dült elébe s mintha semmit sem hallana az udvar
                  rikoltásából, meg-megakadva, részegen, tuláradva morogta:</p>
					<p>- El akarlak vinni Tündérországba, az én vágyaim és álmaim hazájába. Hogy a
                  királyném légy és a lábaidhoz borulva csókoljam a cipőd hegyét. Ha reggel azt
                  fogod mondani, hogy korán jött a nap, befüggönyözök minden ablakot és ott
                  folytatod az álmodat, ahol legszebb volt. Ha este azt fogod mondani, hogy ez szép
                  nap volt, felgyujtom az egész világot, hogy megcsaljam az éjszakát és ne mulhasson
                  el a nap, mely neked tetszett. Leszek a férjed és a szolgád, ahogy akarni fogod.
                  Csak azt ne akard soha, hogy ne szeresselek. Mert akkor meghalok. Óh Angéla,
                  Angéla - megmondtam neked, hogy ne hallgass rám, ha ma este beszélek hozzád, mert
                  tele van a szivem és mind ki talál ömölni, amit titokban, édes félelemmel
                  tartogatok neked. Ne hallgass rám és mégis érezd, amit mondok. Álmodd velem azt a
                  tündérmesét az én álmaimról és öltsd karod a karomba, hogy elmenjünk oda, oda. Az
                  irodalmi és művészeti világ...</p>
					<p>Még motyogott szerelmesen, mámorosan.</p>
					<p>Angéla reszketve hallgatta s hirtelen fölnézett Szaplonczayra. A szeme
                  megnedvesedett, de a könynyeken keresztül tisztán olvashatta Szaplonczay, hogy ez
                  a leány vár valamit. Egy szót, egy intést. Valamit, ami a maga határozottságával
                  irányt adjon az ő vergődésének. Hogy megsejthesse legalább, merre vegye utját.
                  Kapaszkodjék-e a Korniss karjába, vagy várjon? Valamire. Akármire. Mindez
                  világosan szólt ezekből a nedves leányszemekből és várt, kérdezett, ostromolt.
                  Mintha égő ház ablakából nézné a vergődő szűz: a mélységbe vesse-e magát vagy
                  jön-e az angyal, aki a magasságba vonja?</p>
					<p>Hirtelen sirva fakadt Angéla. Korniss reszketve próbált a haján babrálni. De az a
                  lányhaj égette. Elkapta hát a kezét és maga is reszketve, siráshoz közel várt.</p>
					<p>Szaplonczay ugy érezte, hogy ég az agyveleje. Szédülés fogta el. Átjárta az Angéla
                  szeme, mely nedves fénynyel csüngött rajta. De látta Korniss Gézát is, az egyetlen
                  barátját, lelkének tüzelőjét és nyomorának társát. Ott állott a leány előtt és
                  reszketett a szó miatt, amelynek boldogsággal vagy pusztulással kellett
                  rászakadnia. És aztán behangzott erősebben az udvar forradalmi lármája és
                  elöntötte, mint valami hideg zuhany.</p>
					<p>Akkor Szaplonczay rekedten szólt Angélához:</p>
					<p>- Géza nagyon szereti magát, Angéla. Maga az ő legszebb álma. S olyan becsületes,
                  olyan szeretni való, olyan jó fiu. Szeresse...</p>
				</div>
			</div>
			<div type="group">
				<head>
               MÁSODIK KÖNYV.
            </head>
				<div type="chapter">
					<head>
                  DANCZKAI ÜGY.
               </head>
					<milestone n="1" unit="startSubChapter"/>
					<p rend="head">I.</p>
					<p>A „Heszperidák kertje” jól beütött. A ragyogó versei, a finom pikantériák s az
                     akadémiai protekció kelendővé tették. De a maga jó tulajdonságaival még se
                     csinált volna karriért, ha szerencsére ügy is nem keredik belőle. Amiből ügy
                     kerekedik, az a legjobb tőke Magyarországon, a kamataiból is holtig meg lehet
                     élni.</p>
					<p>A Szaplonczay verses regénye pedig heteken át foglalkoztatta az ujságokat. Nem
                     maga a regény, hanem az a furcsa forradalom, melyet keltett s mely az ujságok
                     révén „A danczkai ügy” nevet kapta.</p>
					<p>Furcsa kis forradalom volt. Nem akkora, hogy a história goromba rostáján
                     keresztül ne hullott volna. A história bizony nem fogja megőrizni az emlékét.
                     De elegendő nagy, hogy a hétköznapok krónikája egyideig az érdekességek közt
                     emlegesse. A sajtó csakugyan régen kapott olyan pikáns thémát, mint a danczkai
                     ügy volt s a közönség csak ugy falta. Az a kis mezőváros, melyet odáig a kutya
                     sem ismert, néhány nap alatt nagyot nőtt s az ujságok jellemző adatként
                     jegyezték fel, hogy a bizonytalan gyermekeket az ország egyes vidékein nem is
                     hivják másképpen, csak „te danczkai!”</p>
					<p>Maga a forradalom lassan bontakozott ki a homályból. Előbb csak annyi
                     szivárgott ki a nyilvánosságra, hogy Danczkán a kaszinó tagjai nyilvánosan
                     elégették a Szaplonczay Ádám regényét. Akkor egyes ujságok még csak azt
                     jegyezték meg a danczkaiakról, hogy nevetségesen prüdek. De mikor valahogy
                     kitudódott, hogy Szaplonczay Danczkán született és ott is nevelkedett, egy
                     fürge riporternek az az ötlete támadt, hogy leutazzék Danczkára. Sejtése volt,
                     hogy a saját szülővárosa nem égetné el a poéta koszoruzott regényét, ha valami
                     pikantéria nem rejlenék a dolog mögött. A riporter senkinek sem szólt, de
                     magában azt gondolta, hogy rendes viszonyok közt a danczkaiak inkább büszkék
                     volnának, mikor egy danczkai gyereket igy felkap a hir. Valami bibinek kell
                     tehát lennie Szaplonczayban, a regényében vagy Danczkában. Akármelyikben is
                     legyen, egy utazást megér. A riporter tehát vonatra ült és ott termett
                     Danczkán.</p>
					<p>S aztán jöttek a furcsa hirek a kis mezővárosból. A danczkai ügy kezdett
                     dagadni, áradni és egy-két nap alatt elöntötte az országot.</p>
					<p>Jelentéktelen kis helység volt Danczka. Ha gróf Danczkay György, a sportvilág
                     ismert alakja, nem hivja oda nyaranta a mágnás barátait vadászatokra, a világ
                     talán nem is tud a városkáról. A gróf kastélya és vadaskertje mégis ráterelte
                     olykor a figyelmet. A lakosság hálás is volt érte a grófi családnak. Mondják,
                     hogy a danczkai ember idegen helyen nem azt mondta a városáról, hogy a Suhogó
                     vize mellett fekszik, (mert ugyan kinek mesélt a geográfia a Suhogó
                     folyócskáról?), hanem ugy emlegette, hogy ott van a Danczkayak ősi kastélya a
                     hires vadaskerttel. Erről mégis többen emlékeztek a városkára, a vadaskert
                     után valahogy eligazodtak.</p>
					<p>Ugy elveszett a város a vadaskert mellett, hogy még a vasut is a kertnél állott
                     meg. Ennyi érdekelte Danczkából.</p>
					<p>A danczkai emberek tehát nem is voltak tulságosan büszkék. Tudták és bele is
                     nyugodtak, hogy a vadaskert szarvasain és vadkanain tul nem tehetnek, azokkal
                     nevezetességben föl nem vehetik a versenyt. Élték inkább azt a csöndes, jámbor
                     életet, melynek az is esemény, ha valaki születik vagy valaki meghal. A városi
                     igazgatás abból állott, hogy a kapitány minden délelőtt bejárta a nagy piacot s
                     elmesélte a kereskedőknek meg az asszonyaiknak, mit olvasott az ujságból. Neki
                     ugyanis járt egy ujság. Máskülönben szürkék voltak a napok, jelentéktelenek az
                     esték, a kaszinóba pedig csak vasárnap délután jártak el az emberek kuglizni.
                     Egyebet ott sem csináltak, mert kártyaparti csak egy volt, már ősidők óta s a
                     danczkaiak szentségtelennek tartották volna, hogy egy másik partival
                     megbontsák a harmoniát. Négyen játszottak s aki nem kuglizott, az kibicz volt.
                     Körülbelül husz év óta. Valamikor ugyan volt a városban egy világlátott
                     kereskedősegéd, aki a kaszinóban fölvetette az eszmét, hogy a tagok
                     szórakoztatására jó volna néhány ujságot járatni. Akkor meg is bizták a
                     világlátott kereskedősegédet, hogy a kulturális cél hangoztatásával iparkodjék
                     az ujságoktól állandó tiszteletpéldányokat szerezni. De a szétküldött
                     leveleknek nem volt eredményük s akkor a kaszinó elnöke kellő felsőbbséggel
                     cáfolt a világlátott kereskedősegédre.</p>
					<p>- Méltóztatnak látni, mennyit jelent a reformpárt egész akciója. Beszélni
                     tudnak, de mihaszna. Az ujságoknak nincs érzékük a kulturális misszió iránt,
                     melyet kaszinónk teljesit.</p>
					<p>A reform-párt, akarom mondani, a világlátott kereskedősegéd beadta a derekát s
                     mikor egy szerencsés véletlen következtében (a füszeres meghalt) megüresedett
                     egy hely a kártyapartiban, egész lélekkel csatlakozott az uralkodó párthoz. A
                     kártyapartihoz. Azt az egyetlen ujságot pedig, mely a reform-párt akciójának
                     kései eredményeképpen nagysokára járni kezdett a kaszinóba, lefoglalta magának
                     a városi kapitány, s minthogy délelőtt ugyis mindent elmesélt belőle a piacon,
                     nem is reklamálta tőle senki a lapot. Nála van az a legjobb helyen.</p>
					<p>Ez az ujság csinálta pedig később az egész danczkai forradalmat. (Igy tessék
                     átbocsájtani a határon az ujságokat! Egy is forradalmat csinál belőlük a
                     romlatlan városkában).</p>
					<p>Ugy esett ugyanis, hogy a kapitány egy délelőtt rákvörösen járta be a
                     piacot.</p>
					<p>- Olvasták?</p>
					<p>- Mit?</p>
					<p>- Az ujságot. (Eszébe se jutott, hogy ujság csak neki jár s a danczkaiak nem
                     szoktak olvasni.) Hát ez kérem, hálátlanság. Sőt merem állitani, hogy
                     disznóság.</p>
					<p>Tizen is tudakolták:</p>
					<p>- Micsoda?</p>
					<p>- Hát az a Szaplonczay-gyerek! Felviszi az Isten a dolgát s nem tud okosabbat
                     cselekedni, mint szülővárosát agyonrágalmazni. De mindig ilyen komisz népség
                     volt a Szaplonczay.</p>
					<p>- Mit csinált?</p>
					<p>- Versbe irt minket. Meg a grófunkat. És hogy? Világcsufja lesz már a danczkai
                     ember.</p>
					<p>A piacsoron az emberek még nem fogták fel valami nagyon tragikusan a dolgot. De
                     már a patika - az intelligencia főhadiszállása - fellázadt. Mikor a patikus,
                     aki különben is dühös volt, hogy ez a hir nem az ő konyhájáról került ki, hanem
                     a kapitány halászta ki az ujságból, elolvasta a Heszperidák kertjéről irott
                     kritikát és megértette belőle, hogy a névtelen kritikus véleménye szerint
                     Szaplonczay Ádám körülbelül intim ifjukori emlékeket dolgozhatott fel verses
                     regényében: egyszerüen kijött flegmájából. Pedig a kritikus még többet is
                     mondott. Bőven fejtegette, hogy Szaplonczay Ádám talán a szülőhelyén is
                     láthatta azt a bizonyos kastélyt, amelynek kapuja előtt annyi szűz ejtette el a
                     liliomát. Ugyis sok olyan városka van Magyarországon, ahol az apró házakra
                     veszedelmesen nehezedik egy ősi kastély. Valamikor az ilyen kastély
                     kiszipolyozta az egész városka munkaerejét, de mióta a jobbágyságot eltörölték
                     s a házikókban már szabad emberek laknak, legalább az asszonyokra és a
                     leányokra veti vágyó tekintetét a kastély népe. Azt mondta a kritikus, hogy van
                     Magyarország némely vidékén helység, ahol századok óta
                     feltünően hasonlitanak egymáshoz az emberek. Azok az oligarhák teszik,
                     akik a kastélyból fürkészve néznek szét a városkában lakó asszonynép közt.</p>
					<p>A patikus lecsapta az ujságot:</p>
					<p>- Hallatlan disznóság!</p>
					<p>A kapitány emlékezett valamire. Az a Szaplonczay-gyerek, mikor még iskolába
                     járt Danczkán, egyszer valóságos piaci forradalmat csinált a gyerekek közt.
                     Valahogy maga ellen tüzelte az iskolatársait, s mikor azok üldözőbe vették,
                     futva kiáltotta vissza nekik:</p>
					<p>- Ha nyugton nem hagytok, panaszra megyek az apátokhoz a -
                     kastélyba.</p>
					<p>A kapitánynak eszébe jutott, hogy akkor Danczka néhány hétig nagyon kellemetlen
                     fészek volt. A férjek, akik hallottak valamit a Szaplonczay esetéről,
                     megkövetelték az iskola igazgatójától, hogy fogja vallatóra a szemtelen
                     fickót. S nemsokára kiszivárgott a kaszinón keresztül, hogy Szaplonczay mit
                     vallott az igazgató előtt. Nem is próbálta elütni a dolgot. Egyszerüen
                     elmesélte, hogy az apai háznál akárhányszor hallotta, mikor a cselédség nevetve
                     mondta, hogy Danczkán nem sokat keresgél a gólya, mindig a grófi kastélyra
                     száll. A danczkai gyerekek mind hasonlitanak egymáshoz és tiszta véletlen, hogy
                     amibe az orrukat törlik, a zsebkendőn nincs kivarrva a koronás monogramm.</p>
					<p>- Amit a cselédek tudnak, én is tudhatom! - mondta a Szaplonczay-gyerek
                     megátalkodottan.</p>
					<p>S megesett, hogy Danczkán sokáig maradt üresen a kaszinó. A férjek nem igen
                     mentek el hazulról s mondják, hogy alig volt ház, ahol apróbb csetepaték ne
                     estek volna a házasfelek közt. Ahol két ember találkozott, nem minden zavar
                     nélkül beszélgettek s abból az időből maradt fenn az egyetlen danczkai szálló
                     ige. Valami kereskedelmi utazó mondta akkor, hogy „a danczkai ember olyan
                     meglepetve nézi a legjobb barátját is, mintha azon gondolkoznék, vajjon hol
                     látta már egyszer ennek az embernek az arcát!”</p>
					<p>De aztán titokban, ahogy keletkezett, el is mult a kis forradalom. Talán
                     megnyugodtak valahogy a danczkaiak, hogy mégsem hasonlitanak egymáshoz, vagy
                     másképp nyugodtak meg, de annyi szent, hogy két hónappal később helyre volt
                     állitva az egyensuly Danczka életében. Talán nem is maradt az incidensből egyéb
                     emlékeztető, csak némi idegesség. Nem igen szerették, ha valaki a kastély után
                     kérdezősködött.</p>
					<p>Most ez jutott eszébe a városi kapitánynak.</p>
					<p>De a patikus gondolata se járt sokkal messzibb. Mély indignációval fakadt
                     ki:</p>
					<p>- Megint gázol a becsületünkben.</p>
					<p>- Ezt nem lehet türni. Valamit tenni kell! - fakadt ki később a patikusból a
                     közvélemény.</p>
					<p>S a patikán táborozó főhadiszállás elhatározta, hogy tenni fog valamit.
                     Elsőbbed is elhatározta, hogy anyagi áldozatok árán is meghozatja Budapestről
                     a Szaplonczay könyvét. A kapitány véleménye szerint ugyanis mégis jobbnak
                     látszott, ha előbb elolvassák a könyvet. Tudni kell, világosan és pontosan,
                     meddig terjed annak az embernek arcátlansága. Csak a tényállás teljes
                     ismeretével szabad a döntő lépést megtenni. Elhatározta tehát a főhadiszállás,
                     hogy a verses regényt megrendeli. És pedig a kaszinó költségén. Mikor pedig a
                     könyv megjött (az se tudta szegény, hogyan téved arra az ismeretlen
                     földdarabra, melyet Danczkának neveznek!), a patikus este becsukta a boltajtót,
                     de égve hagyta a lámpát, mert a városkapitány, a boltos, az iskola-igazgató, a
                     pap és a patikus szives közreműködésével haditanácsot kellett tartani. Először
                     is a pap felolvasta az inkriminált regényt. A hallgatóság ezalatt részben
                     felháborodott, részben ivott. Éjfélkor pedig, mikor a pap elkészült a
                     felolvasással: valamennyien felháborodtak és valamennyien ittak. Egyikben sem
                     ismertek mértéket. De az eredmény is egyhangu megállapodás volt. Elhatározták
                     ugyanis, hogy Szaplonczay Ádám könyvét a kaszinóban nyilvánosan megégetik s
                     erről az aktusról a pap kötelessége leszen a fővárosi sajtót hitelesen
                     értesiteni.</p>
					<p>Ezt a riporter, mikor Danczkára ért, lassankint kiszimatolta és
                     összeállitotta.</p>
					<p>Az volt ugyanis a szerencséje, hogy jókor jött. Danczka piaczán és utczáin még
                     végigzugott a forradalom szele s az emberekben még erősebb volt az indulat,
                     semhogy hallgatni tudtak volna. Még találkozott olyan emberrel, aki megállott
                     vele a piactéren s a sétáló férfiakra, asszonyokra és gyermekekre mutatva,
                     felháborodással kérdezte:</p>
					<p>- Hát ez mind hasonlit egymáshoz? Nincs itt kicsi ember, nagy ember, szőke
                     ember, barna ember, csunya ember, szép ember s ahogy már ezt másutt is találni?
                     És nem gonoszság, ha valaki azt meri leirni, hogy „ez a kis városka a világ
                     legnagyobb kolostora, mert nyolcezer - testvér lakik benne?” Szabad egy várost
                     igy pellengére állitani? És ez neveztetik irodalomnak? Regénynek? Amit az
                     akadémia meg is koszoruz? Pfuj!</p>
					<p>A riporter jegyzett és küldte a leveleket. Már harmadik napja.</p>
					<p>S akkor a városkapitány egy napon kiejtette kezéből az ujságot. A városka
                     lakosságával együtt ő is azt hitte, hogy micsoda szenvedélyes tiltakozásokat
                     küld majd az az ujságiró a lapjának! Tönkre fogja silányitani Szaplonczayt, aki
                     egy tisztességes várost mert megrágalmazni. S amit aztán az ujságban talált,
                     azt a legnagyobb jóakarattal sem nézhette szenvedélyes tiltakozásnak.
                     Ellenkezőleg. A kapitány urnak ugy tetszett, hogy az ujság betüiből az egész
                     ország harsogó kacagását hallja. És mindenütt nevetnek Danczkán, csak
                     Danczkán.</p>
					<p>Még csak nem is kételkedhetett a saját itéletében. Mert a riporter cikke végén
                     a következő maliciát engedte meg magának:</p>
					<p>„A danczkai vadaskert sokkal nagyobb, semmint általában hiszik. És a szarvasok
                     sohasem fognak kifogyni belőle. Itt csudálatos természeti erők dolgoznak s
                     minden szarvasvadászat után - szaporodnak a szarvasok. Ilyen a „danczkai
                     ügy”.</p>
					<p>Ezt már nem lehetett félreérteni.</p>
					<p>A kapitány ijedten tette meg szokásos körutját. Mire a patikához ért, a fél
                     Danczka már lázban volt. De ez még csak a tehetetlen csőcselék volt. Az
                     intelligencia a patikában tudta meg a merényletet. A kapitány felolvasta a
                     riporter cikkét s az intelligencia képe változott, mint a hold. Előbb valami
                     szenvedélyes pirosság gyult ki az arcokon, de ez a pirosság szinte kékes
                     szinnek adott helyet, mig végre halálos sáppadtságra vált. Az intelligencia
                     egyszerüen elvesztette a fejét:</p>
					<p>S a patikus rekedten szólalt meg:</p>
					<p>- Hisz ez borzasztó!</p>
					<p>Ebben egyébként az egész intelligencia egyetértett. Valami homályos érzés kapta
                     meg, hogy Danczka kiesik régi jó hiréből. (Ezt inkább ösztönből érezték, mert
                     Danczkának addig semmilyen hire sem volt. Jó sem.) A patikus, a kapitány, az
                     igazgató és a pap tehetetlenül bámult ki a patikából s ahogy a piacon elnézve,
                     meglátta a lázasan csoportosuló népet: immár az egész intelligencia tisztában
                     volt vele, hogy valami nagyot kell cselekednie, különben Danczka fenekestül
                     felfordul s a vezérlet is kiesik az intelligencia kipróbált kezéből.</p>
					<p>A kapitányban dolgozni kezdett a rendőrvér.</p>
					<p>- Elfogatom azt a pesti zsiványt.</p>
					<p>Az intelligencia, mely hiába törte magát egy becsületes ötletért, mohón kapott
                     a kapitány erélyes nyilatkozatán.</p>
					<p>- El kell fogatni az ujságirót és kényszeriteni kell, hogy szivja vissza a
                     cikkeit.</p>
					<p>A patikus most már szenvedélyesen vitte a szót.</p>
					<p>- Le kell venni a lábáról, móresre kell tanitani. Bizonyosan zsidó a kutya. Ha
                     észreveszi, hogy erélyes emberekkel van dolga, inába száll a bátorsága.</p>
					<p>- Menjünk a szállodába! - adta ki a csatakiáltást az iskolaigazgató.</p>
					<p>- Menjünk! - kiáltotta az egyesült intelligencia.</p>
					<p>S a piacon suttogó forradalom bámulva látta, hogyan vonul el az intelligencia
                     tömör sorokban, fényes nappal - a tettek mezejére. Senkinek sem volt annyi
                     bátorsága, hogy csak egy röpke kérdéssel is tartóztassa az elszántan masirozó
                     intelligenciát. Csak nézték a néma, az elkeseredett táborkart és Danczka népe
                     forradalmi hangulatban is bizonyos megnyugvást érzett, hogy ilyen erélyes
                     kezekben látta sorsát. Szinte büszkeséggel nézte a kapitányt, a patikust, az
                     igazgatót és a papot. Egy irodalmi műveltségü kárpitos a forradalmi nép
                     sorából büszkén kiáltotta el magát:</p>
					<p>- Nincs még veszve Lengyelország!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>A riporter bölcsen tudta, hogy neki Danczkán csak addig lehet maradása, mig a
                     posta meghozza az első ujságot az ő tudósitásával. S ezen a napon már korán
                     reggel elment a szállodából. De nem a vasutra. Valami járt a fejében, hogy a
                     munkát csak félig végezné, ha elutazása előtt föl nem keresi még a danczkai ügy
                     első szereplőjét is. Kiment tehát a városka alá s a Suhogó-part mentén elindult
                     a grófi kastély felé.</p>
					<p>A rétekről feléje lengett a sarjadzó fü szaga. A nyári égen apró, tejfehér
                     foszlányokban uszott néhány felhő. A Suhogó vizében lovakat itattak a
                     parasztok.</p>
					<p>- Csak idehaza legyen Danczkay, - biztatta magát a riporter.</p>
					<p>A vadaskert sarkától lefelé vitt az ut. Gyönyörü, fehér országut kigyózott le
                     egészen a kastély hatalmas kapujáig. Az egyik oldalán a Suhogó folydogált olyan
                     lustán, mintha itt ő is a gróf cselédjének érezné magát, a másikon virágos
                     domboldal tartotta a hátán azt a fehérre festett vasrácsot, melylyel az egész
                     vadaskert körül volt keritve. S erről a kankalinos domboldalról szinte zuhogni
                     érezte az ember a szakadó verőfényt. Mintha a zuhogás hangja is elömlött volna
                     a néptelen uton.</p>
					<p>A riporter visszanézett Danczka felé és nevetett.</p>
					<p>- Nem hiszem, hogy engem valaha bandériummal várjanak ide. Alighanem
                     megharagusznak rám ezek a kedves népek. De vigye a macska, hát bántott engem
                     valaha az ambició, hogy a danczkaiak várjanak bandériummal? Az a fő, hogy
                     nevetnek-e majd odafenn az eseten. És muzsikus legyek, ha nem fognak
                     nevetni.</p>
					<p>Jó kedvvel bandukolt lefelé a fehér országuton s egyelőre nem bántotta egyéb
                     gond, csak hogy a grófot otthon találja. Egy kavicsért hajolt le s aztán
                     feldobta a levegőbe.</p>
					<p>- Ha két lépéssel elérem, itthon van Danczkay.</p>
					<p>Megtette a két lépést s a kinyujtott kezével elérte a kavicsot. Ez elég jól
                     ütött ki, morogta csöndesen s ahogy megint fölegyenesedett, az ut végéből
                     közeledő fogatot vett észre.</p>
					<p>- Ha éppen Danczkay ülne benne!</p>
					<p>Felszökött a kankalin közé, a domboldalra. És csak lassan botorkált előre, hogy
                     messziről figyelhesse a közeledő fogatot. Azzal hamar tisztában volt, hogy csak
                     a kastélyból jöhet és okvetlenül a kastélyból hoz valakit. Valami ösztöne
                     támadt, hogy magát a grófot. S kétszáz lépésnyire már bizonyosra is vette, hogy
                     a fogat Danczkayt hozza. Megismerte az erős fejéről s arról a feketén aláfutott
                     fehér hajról, mely a turfon is annyiszor feltünt az asszonyoknak.</p>
					<p>Most már csak a haditervet kellett megcsinálni, hogy megállitsa a gróf
                     fogatát.</p>
					<p>Eszébe jutott egy ujságiró-bankett, amelyen véletlenül éppen gróf Danczkay
                     György mellett ült. Ott hallotta tőle, micsoda bolond ötletei vannak néha az
                     asszonyoknak. Pezsgő mellett a jókedvü gróf elmesélte, hogy valamikor egy
                     asszonynyal volt ismeretsége, aki megkivánta tőle, hogy amikor hozzájön,
                     háromszor kiáltsa el az ajtóban: Antahurazovics! Ha
                     egyszer elfelejtette, az asszony szóba se állt vele. Az ördög tudja miért?
                     Szeszély volt csak, vagy igazán hivtak ugy valakit, akiről az asszony egykor
                     álmokat szőtt? Sohse tudta meg a gróf. De azt a bolond nevet meg kellett
                     magának jegyeznie, mert az asszony megkérte.</p>
					<p>Akkor mondta gróf Danczkay:</p>
					<p>- Azt hiszem, holtan is hegyezni fogom még a fülemet, ha valaki rám szól:
                     Antahurazovics!</p>
					<p>Hát most jó lesz kipróbálni a gróf ur megbizhatóságát, gondolta magában a
                     riporter s mikor a fogat már egészen közel hajtott, kiágaskodott a kankalinos
                     domboldalról és elkiáltotta magát:</p>
					<p>- Antahurazovics! Antahurazovics! Antahurazovics!</p>
					<p>Aztán várakozással nézett vissza. A fogat már elhajtott mellette s eleinte ugy
                     tetszett, hogy a gróf nem is hallotta a kiáltást, mint ahogy a köszöntést sem
                     vette észre. De hirtelen a fogat elé fogott paripák ágaskodni kezdtek és a
                     riporter meglátta, hogy a gróf fölállott kocsijában. Fürkészve nézett körül s
                     hogy a riporter ujra köszönt, Danczkay egy ugrással az uton termett.</p>
					<p>- Honnan az ördögből ismeri maga Antahurazovicsot? - kérdezte a riporterhez
                     közeledve.</p>
					<p>- Nem ismerem, ahogy a gróf ur sem ismeri. De ha az a név kulcs lehetett egy
                     szép asszony szobájához, talán arra is jó, hogy nekem utat nyisson a gróf
                     urhoz.</p>
					<p>S már bemutatta magát. Danczkay emlékezett rá, sőt a nevető arca mutatta, hogy
                     az összefüggésből is sejt valamit.</p>
					<p>- Maga figurázta ugy ki az én danczkai barátaimat?</p>
					<p>- Engedelmével, gróf ur.</p>
					<p>- Meg fogják verni.</p>
					<p>- Oh, gróf ur, Danczkán sem verik el az embert, amig meg nem fogták.</p>
					<p>Danczkay karon fogta a riportert s a fogathoz vezette.</p>
					<p>- Nos, fiatal barátom, miben lehetek szolgálatára? Megszöktessem vagy
                     elbujtassam?</p>
					<p>- Ohó, - nevetett a riporter, - nekem még dolgom van itt. Nincs kedvem egyelőre
                     megszökni. De ha a gróf ur megajándékozna egy félórával és természetesen az
                     egész bizalmával, nagyon hálás volnék.</p>
					<p>Danczkay beült a kocsiba s intett a riporternek, hogy üljön melléje.</p>
					<p>- Hát csak ki vele.</p>
					<p>- Először is, méltóztassék felelni arra a kérdésemre, hogy olvasta-e már a
                     „Heszperidák kertjé”-t?</p>
					<p>- Olvastam. El se hinné, de igazán olvastam. Valaki nagyon unatkozhatott a
                     kaszinóban és kék ceruzával karikázta meg azokat a pikáns verseket, amelyekről
                     maguk is firkálnak most. Az ördög tudta volna, hogy ki is nyomtatnak ilyen
                     bolondságokat, de hát nekem megküldték s az ember kiváncsi állat. Meg hiu is.
                     Magam se hinném, ha más mondaná, de igazán elolvastam a „Heszperidák
                     kertjé”-t.</p>
					<p>- És haragszik?</p>
					<p>- Miért haragudnám?</p>
					<p>- Csak ugy gondolom. Talán nem is igaz a dolog, legalább is tulzás. És aztán
                     vannak dolgok, amiket az ember megtesz, de nem szivesen olvassa magáról
                     nyomtatásban. Danczka is haragszik.</p>
					<p>A gróf nevetett.</p>
					<p>- Danczka bolond. Hiszen az a Szaplonczay, vagy minek hivják, elég diszkrét
                     uriember. Se Danczkát, se engem nem emlit. Amilyen ostoba vagyok, soh’sem jövök
                     rá, hogy rólam van szó, ha maguk nem firkálják. De hát maguk firkálnak, a
                     kaszinó locsog s most már szamár volnék, ha nem hinném magam is. S miért
                     haragudnám? Mondok magának valamit, de ki ne irja rólam, mert dühbe jövök. Én
                     elég büszke vagyok az őseimre és meg is érdemlik tőlem. Akármilyen kicsiny
                     legények voltak, többet tettek nálam. De azért nincs az a pennaforgató, aki
                     husz esztendő alatt annyi érdekest tudna kisütni az én őseimről, mint amennyit
                     csak én is tudok don Juanról, aki pedig nagyon közönséges nemesi familiából
                     származott. Miért? Mert az a don Juan ezer és egy asszonyt tudott megcsalni.
                     Nem olyan kis dolog az. A magunkfajta fráter, jó, ha egyet meg tud csalni és
                     azt is feleségül kell előbb vennie, hogy megcsalhassa. Don Juant soh’sem szabad
                     elfelejteni. Mert ő nagyobb volt. Olyan nagy, hogy az a Szaplonczay, vagy
                     minek hivják, el is felejti a hősénél, hogy más ősei vannak, csak azt mondja
                     róla, hogy az őse: Don Juan. No, ő a legnagyobb. Az egyetlen, aki halhatatlan.
                     És ha egy ilyen verzifeksznek eszébe jut belőlünk don Juant csinálni, még meg
                     is haragudjunk érte? Ugyan. Hát mondhatna rólunk szebbet, kedvesebbet?</p>
					<p>Fölnézett a gróf. A szép mandulaszin szemében égett most valami.</p>
					<p>- Nem haragszom, barátom. Busulok. Nézze a hajamat, hogy mossa fehérre az idő.
                     Maholnap az a bácsi leszek, akit minden leány megcsókolhat. És a szerelem,
                     aminél nincsen édesebb bolondság, már csak bolonditani fog. Ellenségem lesz,
                     nem szövetségesem. Busulok, barátom, mert az a poéta fiatal s én öreg vagyok.
                     Az édes tenger kidobott a partra s én fehér fejjel járok sziklák között. Sehol
                     virág, sehol szerelem. S ha visszanézek, akkor is busulok. Ki tudja, igazán don
                     Juan voltam-e? Hiszen éltem és élveztem, de lassankint elveszti az ember hitét
                     a multjában is. Ez a szomorubb. Mikor már azt se merem hinni, hogy én
                     szakitottam a rózsákat... Ah, fiatal barátom, talán jobb lett volna, ha azt a
                     könyvet el nem olvasom.</p>
					<p>Az a Szaplonczay, vagy minek hivják, beszél a vadászomról, aki hüséges emberem
                     volt, ügyes és buzgó; elmondja róla, hogy elveszettnek nézte a napot, mikor
                     friss virág nélkül jött hozzám. Milyen igaz! De milyen igaz! Az az én vadászom
                     csakugyan hozott nekem friss virágot minden nap. De ő is fiatal volt. És érzem,
                     hogy harag kalapálja az agyvelőmet, mikor visszagondolok. Hiszen ő volt a
                     fiatalabb, a szebb, az ügyesebb? Hátha igazában ő volt a don Juan s én csak
                     ostoba voltam, mert hittem!</p>
					<p>A kocsisra nézett, aki fülelni látszott. Danczkay György hirtelen
                     fölkacagott.</p>
					<p>- No, nézze meg az ember, még szentimentális leszek. Lássa, hogy nincs bennem
                     semmi don Juanból, hiszen el tudok érzékenyedni. Ne higyjen nekem. Annyi az
                     igaz, hogy elolvastam a Heszperidák kertjét és nagyon jól esett. Nem is
                     tagadom. De ha ezt is ki meri irni az ujságba, összetöröm a csontjait, kedves
                     barátom. Csak ki akartam magamat fecsegni, s az ördög sugta magának, hogy
                     emlegesse a megboldogult Antahurazovicsot, aki szegény meghalt, pedig
                     valószinüleg nem is élt. Hát fecsegtem, de maga legyen okosabb és
                     hallgasson.</p>
					<p>A riporter valahogy maga is ugy találta, hogy a gróf beszélgetése nem az
                     ujságnak való. Egészen más volt, mint amit várt. Nem illett a danczkai ügybe.
                     De azért érdekes volt.</p>
					<p>- Köszönöm, gróf ur. És hallgatni fogok.</p>
					<p>A kocsis hátraszólt:</p>
					<p>- Városiak jönnek a kastély felé. Ezek aligha sántikálnak jóban.</p>
					<p>A gróf mosolyogva nézett a riporterre. Az nevető szemmel viszonozta tekintetét.
                     Valami megkapó léhasággal szólt aztán:</p>
					<p>- Nagyon csodálnám, ha azokat az urakat köszönő küldöttségnek kellene
                     tekintenem. Nyilván számonkérés a szándékuk. Meg kell azonban vallanom, hogy
                     nem ismerem egészen a danczkai helyi szokásokat s egyáltalában nem vagyok vele
                     tisztában, szökjem-e vagy sétáljak a deputáció elé? Egészen a gróf urra bizom
                     magamat. Tessék megszöktetni vagy eléjük vinni.</p>
					<p>- Azok bizony nem lovagias szándékkal járnak, - kacagott a gróf. A danczkai
                     krónika szerint több a valószinüség, hogy megverik.</p>
					<p>- Azt nem teszik, - szólt nyugodtan a riporter.</p>
					<p>- Annyira bizik a lábaiban?</p>
					<p>- A gróf ur lovaiban bizom. Volt már szerencsém kijelenteni, hogy egészen a
                     gróf ur védőszárnyai alá helyezem magamat és sehol nyugodtabb nem volnék, mint
                     ott.</p>
					<p>Danczkay György nevetett.</p>
					<p>- Igaza van. Átkozottul keveset használna önnek Danczkán a lovagiasság.
                     Elvernének ezek bizony engemet is, ha nem félnének tőlem. De valaki
                     megmondhatta nekik, hogy mindig revolverrel járok s ilyenformán én csak a dühös
                     morgásukat ismerem. A fogukat nem. Kocsis, hajts vissza a kastélyba.</p>
					<p>S két másodperc mulva porzott az ut a robogó fogat nyomán. Danczkay György
                     egész szeretetreméltóságát kimutatta vendége iránt, akinek még a léhasága is
                     tetszett neki. Fölvezette otthon a szalonjába és szobát is nyittatott neki. S
                     mintha semmi sem történt volna, ott folytatta intim vallomásait, ahol az uton
                     abbanhagyta.</p>
					<p>- Szeretném ismerni azt a Szaplonczayt, vagy minek hivják.</p>
					<p>A riporter ismerte a poétát s nyugodtan felelte:</p>
					<p>- Meg fogja ismerni, gróf ur. Szép, cigányfejü gyerek, s a télen már minden
                     valószinüség szerint divatos ember lesz. Talán képviselő is, ha valami kerület
                     időközben megüresedik. Nagyszerü fiu ám!</p>
					<p>- Megszoritnám a kezét. Elvégre az ember egy kis hálával érzi magát adósának,
                     mikor ilyen veszettül jó hirét költötte.</p>
					<p>A komornyik jelentette, hogy a danczkai urak keresik a gróf urat. Danczkay
                     György némán intett vendégének, aki egy zsöllyébe helyezkedett kényelembe. Nem
                     látszott azon a legcsekélyebb nyugtalanság sem. A gróf kastélyában teljes
                     biztonságban érezte magát. S Danczkaynak ez is tetszett benne.</p>
					<p>Kiment a deputáció elé.</p>
					<p>Odakünn az udvarban hihetetlen zavarral állottak a danczkai intelligencia
                     férfiai. A szállodában, ahol a riportert keresték, megtudták, hogy a kastélyba
                     jött s bár egyelőre nem is sejtették, hogy miért, utána jöttek a kastélyba.
                     Talán egymástól szégyelték, hogy minden eredmény nélkül menjenek haza. Hogy
                     pedig az országuton felismerték a riportert s látták, hogy a gróf egyenest a
                     kastélyba viszi, a patikus megkötötte magát:</p>
					<p>- Most már mindenképpen utána megyünk. Legrosszabb esetben megkérdezzük a
                     grófot, hogy mit kéne tenni. A követünk volna, vagy mi? És mikor szorultunk
                     inkább a jó tanácsára, mint most?</p>
					<p>A kastély udvarán mégis zavarba jöttek. Átkozottul kényes a dolog és ember
                     legyen, aki a helyzethez illő szavakat megtalálja. Talán a pap vihetné a szót,
                     vélte a patikus. De a pap a kapitányra szerette volna sózni a vezérséget és
                     hivatkozott rá, hogy ő pap és az egész danczkai ügy őt érdekelheti legkevésbbé.
                     Éppen azért, kapott rajta a kapitány s egyhangulag meg is egyeztek, hogy a pap,
                     mint nem érdekelt fél, legbátrabban beszélhet a gróffal. Az egyhangu megegyezés
                     aztán levette a papot a lábáról és szólt a komornyiknak, hogy értesitse a
                     grófot a látogatásról.</p>
					<p>A pap hallgatag volt és szavakat keresett. De Danczkay nevetve közeledett és
                     kimentette a zavarból.</p>
					<p>- No, maguk csinos szamárságot csináltak, - mondta már messziről.</p>
					<p>- Méltóságos uram, - köszörülte torkát a pap.</p>
					<p>- Mire volt az jó, hogy elégették a kaszinóban a Szaplonczay könyvét? Bántotta
                     az magukat? Megharapta?</p>
					<p>A patikus is mondani akart valamit. Hevesen fogott a szóba:</p>
					<p>- De kérem...</p>
					<p>- Ugyan, - vágta el szavát a gróf. - Akinek nem inge, mért vette magára! Emliti
                     az a Szaplonczay vagy minek hivják, valahol Danczkát? Emliti magukat? Mond csak
                     egy szót is, amit ne lehessen másra érteni, csak éppen Danczkára? Az egész
                     országban minden falu elégethette volna olyan jusson a könyvet, mint
                     maguk.</p>
					<p>- Az igaz, - motyogta észbe kapva a patikus. - Nem emliti Danczkát. Sehol.</p>
					<p>A pap és a kapitány elkeseredett a patikus köpenyegforgatásán.</p>
					<p>- Hiszen te proponáltad a nyilvános elégetést!</p>
					<p>- Én proponáltam, hát én proponáltam. Hát nem lehettem én szamár is? Mért
                     mentetek belé? Mire való a pap meg az igazgató, ha nehéz órákban sincs eszük?
                     Proponáltam az elégetést és a gróf ur első szavára belátom, hogy ostobaságot
                     proponáltam.</p>
					<p>A pap a helyzet magaslatára próbált emelkedni.</p>
					<p>- Tudni kellene, hogy mit lehessen rebus his circumstantibus csinálni? A faktum
                     az, hogy a fránya ujságiró világgá kürtölte ostobaságunkat és ország-világ
                     kacagni fog rajtunk.</p>
					<p>A gróf kapott a kedvező fordulaton.</p>
					<p>- Si fecisti, nega! Az ujságiró csak ujságiró, de egy város lakossága mégis
                     valami. Nyilatkozni kell, hogy az egész pletykából egy szó sem igaz. Az
                     ujságiró ugyan kapálózni fog, a jegyzeteire, tanukra fog hivatkozni, de hát
                     hol talál olyan danczkait, aki az intelligencia hiteles nyilatkozatával szemben
                     neki adjon igazat?</p>
					<p>- Az igaz, - pattant ki megint a lelkesedés a patikusból. - Nyilatkozni
                     kell.</p>
					<p>A kapitány is érzett olyasmit, hogy ez nem megvetendő tanács. A pap és az
                     igazgató titokban már a nyilatkozatot próbálta fejből megfogalmazni. A gróf
                     pedig verte a vasat.</p>
					<p>- Holnapra föl kell küldeni a cáfolatot. Minden lapnak. Pista legyek, ha a
                     saját ujságja is el nem csapja azt a hazug ujságirót.</p>
					<p>- Ugy van, - dörögte a patikus lelkesen.</p>
					<p>De a papnak eszébe jutott valami.</p>
					<p>- Tudomásom szerint méltóságod vendégének látja azt a „hazug” ujságirót.</p>
					<p>- Az más, - ütötte el a ravasz megjegyzést Danczkay. Mint házigazda, nem
                     lehetek udvariatlan s elvégre, magunk közt talán megvallhatom, hogy nem is
                     olyan hazug az az ember. De önöknek, mint képviselőjüknek, kötelességem
                     megmutatni az egyetlen utat, mely ebből a csávából kivezet.</p>
					<p>A danczkai intelligencia megadta magát. A dolog csakugyan plauzibilisnek
                     látszott. Ha egy város intelligenciája egyértelmüen nyilatkozik a „galád
                     rágalmak” ellen, annak okvetlenül sulya lesz és lenyomja a serpenyőben a kis
                     riporter pikáns leveleit. És nyilatkozni, mikor megvan az egyértelmüség, nem
                     éppen nehéz. A danczkai forradalom, a kaszinói autodafé, a piac felháborodása,
                     az általános elkeseredés: csupa rágalom. Egy felizgatott riporteri agy
                     fantazmagóriája. Egy bötü sem igaz belőle. Mi bizonyithatjuk, egy szálig
                     valamennyien: Danczka mezőváros egész intelligenciája, mint e nyilatkozat
                     aláirói. És mi aláirjuk a nyilatkozatot, sajátkezüleg: a kapitány, a pap, az
                     igazgató, a patikus, a boltos és ahányan még irni tudunk.</p>
					<p>Megköszönték a grófnak a jó tanácsot és hazafelé indultak. Danczkay még utánuk
                     kiáltotta:</p>
					<p>- Si fecisti, nega!</p>
					<p>Aztán visszament a vendégéhez s előhozván a legjobb cognacot, kocintott
                     vele:</p>
					<p>- Én bizony bemártottam magát, kedves barátom. A danczkai intelligencia közös
                     nyilatkozatban fogja kijelenteni, hogy amit maga irt, abból egy árva szó sem
                     igaz. Az ördög vigyen el, ha el vagyok ragadtatva az ötletemtől. De nem
                     tehettem másként. Koccintsunk barátom! És elvégre, még el lehet viselni Danczka
                     mezőváros megvetését, ha danczkai Danczkay György megszoritja a kezét és a
                     keblére öleli. Nem vagyok szerény, barátom, de ezen a danczkai határon mégis
                     csak én érek legtöbbet. Hát vigasztalódjék...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>A nyilatkozat megjelent a fővárosi ujságokban s most a danczkai kaszinóban
                     egészen uj áramlat jelentkezett. Az intelligencia talán a lelkiismeretét akarta
                     megnyugtatni, hogy bizonyos dolgokat egyszerüen letagadott, de talán az az
                     érzés is dolgozott benne, mely a primitiv embereket hajszolja, hogy a kénytelen
                     hazugságot legalább utólag próbálják megvalósitani. S a kaszinóban mindennap
                     jobban megérlelődött a meggyőződés, hogy valami nagyszerü tüntetéssel kell
                     kimutatnia, mennyire nem haragszik Szaplonczayra. A patikus néha már ugy
                     emlegette Szaplonczay Ádámot, mint Danczka hirneves szülöttjét, aki egy
                     csapással nevezetessé tette szülővárosát. A pap sem akart a ravasz patikus
                     mögött maradni és elvétve nyilvánosság elé merészkedett azzal az ötlettel,
                     hogy talán valami emléktáblával lehetne megjelölni a házat, ahol Szaplonczay
                     született. De nem sok hive akadt az ötletnek, mert az a ház zsidókézre jutott
                     s az intelligencia háta borsódzott a gondolattól, hogy ilyen tisztesség éppen
                     zsidót érjen. Az igazgató már sokkal szerencsésebb volt. Az iskola annáleseiben
                     kutatván, megtalálta a Szaplonczay Ádám bizonyitványait s miután egy-két
                     érdekes epizódot is tudott melléjük hazudni a költő iskolai életéből: sikerült
                     az egészet néhány fővárosi lapba csempésznie. Ezzel aztán szerényen elkérkedett
                     a kaszinóban.</p>
					<p>Az uj áramlat elragadt az asszonyokra is. Eleinte csak abban nyilatkozott a
                     danczkai asszonyok hódolata, hogy aki csak tehette, hozatott egy diszkötésü
                     példányt a „Heszperidák kertjé”-ből. Abban az időben nem vetődhetett idegen a
                     danczkai szalónokba, hogy az asztalon különböző nippek között meg ne találta
                     volna Szaplonczay verses regényét. Később azonban nevezetesebb formában is
                     jelentkezett a Szaplonczay-kultusz.</p>
					<p>Történt ugyanis, hogy valamelyik asszony - véletlenségből vagy unalomból - el
                     is olvasta a Szaplonczay könyvét és fölfedezte, hogy a poéta valami ideálról
                     emlékezik meg a strófák közt s szerelmes lágysággal dalol a vörös eszmény szüzi
                     ártatlanságáról. Az asszony gondolkozni kezdett, hogy ki lehet az a vörös
                     eszmény. Tulajdonképpen tulzás is azt mondani, hogy gondolkozni kezdett, mert
                     Danczkán csak egy vörös asszony volt: az iskola-igazgató felesége. Egy kicsit
                     molett, de egészben szemrevaló asszony, aki idáig csak arról volt nevezetes,
                     hogy két esztendő óta versenyez a patikárusnéval az elsőség pálmájáért. Nem
                     látszott nagyon valószinünek, hogy valamikor a poéta ideálja lett volna, de a
                     Szaplonczay-láz jól megművelte a talajt s minthogy a Heszperidák kertjének
                     egyetlen női olvasója különben is haragosa volt a patikus feleségének, szivesen
                     élte bele magát abba a gondolatba, hogy az igazgató feleségében lássa a vörös
                     eszményt.</p>
					<p>Még azon este fölkereste az igazgatónét.</p>
					<p>- Tudod-e Liza, hogy Szaplonczay téged is megénekel?</p>
					<p>Liza asszony az első percben még jobban elvörösödött. Az uj áramlat dacára is
                     féltek attól Danczkán, ha a Heszperidák kertjéből valaki rájuk vélt ismerhetni.
                     És Liza asszony még nem tudhatta, hogy mit énekel róla a költő. De mikor
                     meghallotta, hogy őt sejtik a „vörös eszmény” alakjában és asszonyi észszel
                     átgondolta, hogy micsoda erkölcsi haszna nőhet a felfedezésből, csudálatos
                     módon maga is kezdett emlékezni, hogy Szaplonczay diákkorában csapta neki a
                     levet. Sokat járt az ablaka alatt, de persze nem mert nyilatkozni. Hiszen
                     kölyök-gyerek volt, a földből is alig látszott ki. De bizonyosan miatta sétált
                     annyit az ablak alatt. Ki is lehetne más a „vörös eszmény?”</p>
					<p>- Hajh, akkor még szép voltam! - sóhajtott Liza asszony és a szemeit
                     törülte.</p>
					<p>- Most is te vagy a legszebb asszony Danczkán, - bókolt neki látogatója. - És
                     ha rájönnek, hogy te vagy a „vörös eszmény”, a költő ideálja: akkor a porba
                     sujthatod azt a gőgös patikárusnét. Liza, én szép idők hajnalát érzem.</p>
					<p>A fölfedezés hire elszivárgott a városkában. A patikárus felesége is hallott
                     róla és kézzel-lábbal iparkodott a hatást elrontani. Szükségből ő is rászánta
                     magát, hogy a Szaplonczay verses regényét elolvassa és mohón kereste a
                     bizonyitékokat, hogy a „vörös eszmény” nem lehet az ő vetélytársnője. És
                     hiveinek körében haragos gunynyal mondogatta:</p>
					<p>- Neki volnának egérfogai? Lizának? Ha egyszer a város lapátja elvész, csak a
                     Liza fogaiból kell egyet kölcsönkérni. És oda is fogja adhatni. Nem fog
                     különösebb akadályba ütközni.</p>
					<p>De meddő volt az erőlködés, a guny. A Szaplonczay-kultusz sokkal mélyebben
                     gyökerezett már a danczkai hangulatban, semhogy kapóra nem jött volna az
                     érdekes fölfedezés. Közszükség volt, hogy találjanak valakit vagy valamit,
                     akiben vagy amiben Szaplonczay iránt való kivételes hódolatukat
                     személyesithessék. S még a férfiak is valami hallgatag egyetértéssel kezdtek
                     bucsut járni a „költő ideáljához”. Hiszen ez a legvilágosabb bizonyiték, hogy
                     ők egy pillanatra sem érezték magukat találva a Heszperidák kertjének pikáns
                     verseitől. Már maguk is kezdték hinni, hogy a riporter hazudott, mikor a
                     danczkai forradalomról mert fecsegni. Forradalom Danczkán? És Szaplonczay
                     ellen? Mese az. Még a köveket is felkutatjuk, amelyeken valaha járt. Az ideálja
                     pedig, a „vörös eszmény”, Danczka város irodalomtörténeti nevezetességévé van
                     avatva. Városi látványosság, amelyet minden idegennek látni kell. Mert Danczkán
                     járni s a „vörös eszményt”-t nem látni: - micsoda őrült közöny volna az?</p>
					<p>A patikus felesége még egy utolsó kisérletbe öntötte fellázadó haragját.
                     Vasárnap este, mikor tele volt a patika alja az intelligenciával, megint
                     kikezdte vetélytársnőjét. Most más oldalról.</p>
					<p>- Szegény Szaplonczay! - igy kezdte. - Milyen ártatlanul vádolták, hogy
                     Danczkát akarta volna gunyolni. Én egy percig sem hittem volna az ostoba
                     vádban. Mert ha azt irja, hogy egyetlen vöröshaju Veronika bolyong a fák alatt
                     és azt sem a vörös hajáról lehet megismerni, hanem a liliomáról, melyet - nem
                     ejtett el: akkor nem gondolhatott Danczkára. Nincs itt olyan vörös Veronika,
                     aki a liliomát nem ejtette volna el.</p>
					<p>Ez a kisérlete is balul ütött ki. Maga a patikus forrázta le a feleségét:</p>
					<p>- Belőled a düh beszél. Haragszol a költő ideáljára, annyi az egész.</p>
					<p>S attól fogva tárgya volt a terjedő Szaplonczay-kultusznak. Liza asszony egyre
                     nőtt a tiszteletben s megváltozott egész viseletében. Valami szelid lemondást
                     tükrözött az arca és hangjának bánatos rezgéséből egész Danczka kihallotta a
                     zokogást. Hisz ez a nő hivatva volt a költő oldalán átélni az életet és sorsa a
                     danczkai elemi iskola igazgatójához láncolta. Hódolattal járultak eléje az
                     emberek s ha ki valami hirt tudott a költőről, ugy hozta meg neki hüségesen,
                     alázkodva. A lakása is muzeummá vált a futó napokkal. Az asztalon ujságok -
                     Szaplonczayról szóló cikkekkel; a falakon arcképek - a Szaplonczay arcképei,
                     gyermekkorától kezdve, ahány fajtát csak fel lehetett hajszolni; és mindenütt
                     apróságok, amiknek Szaplonczayra kellett emlékeztetniök. A régi
                     bizonyitványai, egy penecilus, melyről az iskola öreg szolgája mesélte, hogy
                     Szaplonczaytól kapta valamikor, egy padrészlet, amelybe Szaplonczay belefaragta
                     a nevét, mikor a negyedik elemibe járt, és igy tovább.</p>
					<p>Ugy volt, hogy az igazgató ur voltaképpen sokalta is a muzeumot a saját
                     lakásán. De Liza asszony az egekhez sirta fel panaszát:</p>
					<p>- Hát az emlékét sem szabad tisztelnem? Ti mondjátok meg, óh egek!</p>
					<p>Az igazgató lenyelte mérgét és sietett a kaszinóba. Mert ott megélénkült most
                     az élet s nem mehetett intelligens ember számba, aki a mindennapos
                     konferenciákról elmaradt. Ha a férfiak megváltozott hangulata az első napokban
                     elragadt az asszonyokra, most visszaszármazott a férfiakhoz és egyszerüen
                     elforgatta a fejüket. Már alig emlékeztek a kellemetlen ügyre, mely a riporter
                     ellennyilatkozatával forma szerint letünt a napirendről s minden danczkaiban
                     dolgozott a láz, hogy monumentális módon nyilatkozzék meg Szaplonczay iránt
                     szülővárosának hangulata. Mikor pedig hire jött, hogy az irodalmi társaságok
                     tagjaik közé fogják választani a költőt, Danczka nem birt magával.</p>
					<p>- Mért nincs most követválasztás! - fakadt ki a patikus elkeseredve.</p>
					<p>- Ha még sohasem buktatott grófot, most megcselekedné Danczka! - toldotta meg a
                     kifakadást az intelligencia többi tagja.</p>
					<p>S hogy a titkos vágy igy kipattant, azontul nem is próbálták többet véka alá
                     rejteni. A kaszinóban, a patika előtt, a piacon s ahol csak találkozott az
                     intelligencia, nem esett szó másról, csak a jövő választás idejéről, mikor
                     Danczka meg fogja mutatni a világnak, hogyan kell tisztelni a város nagy
                     fiait.</p>
					<p>Még a kapitány is elszólta egyszer magát.</p>
					<p>- Grófot eszünk!</p>
					<p>A kastélyt pedig hiába óvta a vaskerités, csak beszivárgott a mozgolódás hire.
                     Danczkay György nevetve hallgatta s egyszer felkiáltott:</p>
					<p>- Vigyen el az ördög, ha kedvem nem volna lemondani! Csak ismerném azt a
                     poétát, hogy még jobban szerethessem. Hátha igazán jól esnék neki az a
                     mandátum? Legalább tőlem kapná s nem ezektől a szamaraktól.</p>
					<p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - - - </p>
					<p>Fönn, a fővárosban Szaplonczay Ádám annyit tudott a danczkai ügyről, amennyit
                     annak idején az ujságok irtak róla. A leveleket, amiket később küldözgettek a
                     danczkai tisztelői, bizony a városi lakásán lepte a por, mert ő már május
                     derekán átköltözött a Margitszigetre. Semmiről sem akart tudni. Amióta kergette
                     a dicsőség, már sokkal kevésbbé érdekelte. Legjobban szeretett volna maga elől
                     is elbujni. Bujdosott is a sziget fái között, mint az üldözött. Pedig csak egy
                     álom üldözte. De az ott pihent a szivében és nem akart elszállani. Meg nem
                     irott, csak átérzett dalok zsongtak a pihenő álom körül és testőrökként
                     őrizték. A margitszigeti rózsák pedig illatozva várták jöttét és mindennap
                     elébe küldötték illatukat.</p>
					<p>S a városi lakásban gyültek, gyültek a levelek.</p>
					<p>Nehéz paksaméták, amik talán föl nem fedezett verses regényeket hoztak a
                     szerencsés poétának, hogy most már ő fedezze fel őket. Hivatalos külsejü
                     levelek, amik talán irodalmi társaságok vagy csak asztaltársaságok elismerését
                     hozták. Keresztkötésből (mint valami pólyából) kimosolygó ujságok, amikben
                     kétségtelenül dicsériádák lesték, hogy mikor szerencsélteti a poéta őket az
                     elolvasással. Aztán különböző szinekben, kisebb parfümös levelek, amikben az
                     utcák naivái kopogtatnak sejtelmesen vagy világosan a kitünő költő kegyeiért. S
                     garmadában a szürke levelek, amikben az ismeretlen ismerősök jelentkeznek
                     sorra, hogy hiszen „mi már régen ismerjük egymást és szemtelen kutya volnék, ha
                     elsőnek nem sietnék a gratulációmmal!”</p>
					<p>Por rakódott a levelekre. A házmester sem zavarta.</p>
					<p>Mert Szaplonczay Ádám, mielőtt a szigetre költözött, határozottan meghagyta,
                     hogy ne merjék utána küldeni a leveleit. Neki éppen elég volt az a nyitott
                     boritékkal küldött, sablonos levél, amelyet május derekán kapott. Az utolsó,
                     melyet még elolvasott. Abban volt megirva, hogy „Korniss Géza eljegyezte Wéber
                     Angéla kisasszonyt...”</p>
					<milestone n="3" unit="endSubChapter"/>
				</div>
				<div type="chapter">
					<head>
                  A VÖRÖS EPIZÓD.
               </head>
					<milestone n="1" unit="startSubChapter"/>
					<p rend="head">I.</p>
					<p>Van ugy az ember, hogy esztendőkön át álmodik egy álmot s eleped a vágytól,
                     hogy azt az álmot egyszer megvalósulva lássa. Mikor aztán az álom teljes
                     pompájában kibontakozik előtte, az embernek még sem telik benne öröme. Nem,
                     mintha ostoba lett volna az álom, oh nem, akár elülről álmodná most is megint -
                     de valami zavaró porszem tapadt hozzá, vagy egy kis folt esett rajta és ez a
                     porszem, ez a kis folt a husz esztendős várakozás után is meg tudja rontani az
                     élvezetet. Ki nem hallott például a mese gyermekéről, ki reggeltől estig
                     dülledő szemmel csüngött egy barackon, mert hamvaspiros volt és csábitóbb
                     mindennél? A gyermek érezte, hogy a torkát száritja a vágy és az alkony
                     köpenyege alatt ellopta a barackot. Aztán pedig sirva dobta messzire, mert a
                     barack másik oldala még egy kicsit éretlen volt. Már nem kellett neki. Pedig a
                     barack is szép volt és ő is éhes volt.</p>
					<p>Szaplonczay Ádám nem érezte szive körül azt a jótékony melegséget, melyet a
                     sikertől várt. Pedig minden ugy volt, ahogy lázas éjszakákon megálmodta.
                     Szerencsésen kiásta magát abból a sokszoros rétegből, amivel az ismeretlenség,
                     az önmaga iránt való bizalmatlanság, a szakadatlan kételkedés boritja el a
                     küzködő tehetséget. Verőfény zuhogott reá, ismerősen mosolyogtak feléje a
                     legismeretlenebb arcok, értelme volt minden suttogásnak, melyet a háta mögött
                     hallott és a fiatal leányok, akikkel a Margitszigeten megismerkedett, mindjárt
                     olyan arccal nézték, melyről a kiváncsiságon és érdeklődésen felül valami
                     csodálatosan meleg vágy is tükröződött. S nem volt másképpen a férfiakkal sem.
                     Olyan száraz emberek, akik száz lépésnyiről elárulták, hogy a matematika a
                     bibliájuk, egyszerre fölmelegedtek, ha a Szaplonczay nevét hallották.</p>
					<p>- Ah, önről sok szépet olvastam! - mondta egy bankigazgató, aki csak esténkint
                     járt ki családjához a Margitszigetre.</p>
					<p>S ha akadt is egyik-másik, aki hasonló felkiáltás után azt kérdezte
                     Szaplonczaytól, mikor lép fel ujra az operában, még ez is csak a sikerről
                     mesélt a költőnek. Érezte, hogy a nevét már megtanulták, ha máskülönben az
                     emberek nem is szoktak még rá az olvasásra. De ahhoz csudának is kellene esnie,
                     hogy a magyar ember olvasásra szokjék. Az is sok tőle, ha egy nevet megjegyez
                     magának. Sokszor kell azt neki a fülébe kiáltani, hogy el ne feledje.</p>
					<p>A bizalmatlanságon és tépelődésen is tul volt. A gondolataiba és az érzéseibe
                     beleszivódott az a határozottság, mely csak a siker nyomán nő meg. A tréma már
                     nem bántotta. Egészséges asszony csak az első gyermeknél remeg. Azontul nem
                     ijeszti sem a láz, sem az émelygés, sem a fájdalom; tudja, hogy ez mind csak
                     muló érzés és túl kell rajta esni, hogy az a diadalmas apróság világra
                     jöhessen. S nem ijesztették már Szaplonczayt sem a fájdalmas pillanatok, mikor
                     a gondolatok készülnek világra jönni. Minden teremtésnek megvannak a fájdalmas
                     percei s nem kell miattuk kétségbeesni. Ha estenden elbarangolt a szigeten,
                     olyan boldogan cipelte fájdalmait, mint aki érzi, hogy szent fájdalmak
                     hordozója. Csak éppen a magányt kereste ilyenkor, az éjszakát és a fákat: jó,
                     ha az ember künn bolyong egy kicsit az éjszakában, a fáknak van a
                     legvigasztalóbb beszéde.</p>
					<p>Csak a teremtő perceken tul ne rohanták volna meg a kinok! De magány, éjszaka
                     és fa: mind megboszulta magát rajta, mihelyt a gondolatoktól megszabadult. Egy
                     lányfejet ringattak előtte s egy nevet suttogtak - honnan is tudták, hogy ugy
                     megkinozhatják vele?</p>
					<p>Megesett, hogy Korniss Géza ellátogatott hozzá a városból. Csupa mentegetőzés
                     volt, hogy olyan kevés időt szentelhet barátjának, jóltevőjének. De aztán meg
                     csupa boldogság is csurgott a szavaiból. Hiszen tanul, vizsgára készül és
                     junius végén már tanár is lesz, hogy oltárhoz vezesse Angélát. Mennyit tudott
                     erről a nagy készülődésről fecsegni! A délelőttök bizony egy kicsit hosszuak,
                     mert akkor tanul; de annál rövidebbek az esték, mert akkor beül a Wéberék belső
                     szobájába és az Angéla lábainál álmodozik, mig a kis menyasszony szaporán
                     toldja az öltéseket. A staffirungját varrja. Lassan varrja, mert álmok
                     keverődnek az öltések közé és sok álmot kell elkergetni, mig egy olyan kis
                     fehér szoknya elkészül. Szerelmes szavak és bolondos játékok is elállják utját
                     a tűnek. A vőlegény egy kicsit mohó s alig tudott megalkudni a
                     menyasszonynyal. Bizony csak minden ötvenedik öltés után szabad egyszer
                     megcsókolnia Angélát. Pedig, amilyen halovány, az ember szakadatlanul
                     csókolni szeretné, hogy kipirosodjék.</p>
					<p>A madárfejü tanárjelöltnek remegett a hangja:</p>
					<p>- Nem tudom, mért olyan halovány? Hivogatom, hogy menjünk ki a szigetre, jó itt
                     a levegő és tudom, hogy jól esett neki mindig, ha veled beszélgethetett. De nem
                     akar jönni. Azt mondja, hogy nem szabad lustának lenni. A vőlegény tanul, mint
                     egy kis diák, hát a menyasszony is szorgalmaskodjék, mint egy varróleány. És
                     különben is Wéber mama beteges, mama nélkül pedig nem mehet sehová.</p>
					<p>Szaplonczay rámondta:</p>
					<p>- Angélának igaza van.</p>
					<p>- De olyan halovány, - siránkozott Korniss. - Mikor összeállitom a Kritikai
                     Szemlét (mert Wéberéknél irom most a cikkeket), csak elnézem, hogy milyen
                     vékony, milyen átlátszó az én kis menyasszonyom.</p>
					<p>- Siess a tanulással, - próbálta elvágni a beszélgetést Szaplonczay. - Nincs
                     jobb orvosság a menyasszonyok halványsága ellen az esküvőnél. A nászut még
                     minden menyasszonyt kigyógyitott.</p>
					<p>Valahogy nehezére esett Szaplonczaynak, hogy ezeket mondta. Árnyék ült az
                     arcára s olyan idegesen gyorsitotta lépteit, hogy Korniss Géza alig tudta
                     követni. Szokatlanul keménynek látta most a költő arcát és olyan érzése volt,
                     mintha Szaplonczay futni akarna tőle. Nem is először bántotta ez az érzés. Az
                     eljegyzés óta akárhányszor járt a szigeten, mindig ilyen idegesnek, ilyen
                     futásra késznek látta barátját. Azt a régi, minden nyomoruságon diadalmaskodó
                     vidámságot, a lakótársak édes fesztelenségét, kettejüknek egymásba olvadt lelki
                     életét: hiába kereste már. Mintha elszakadtak volna bizonyos szálak, amióta
                     Szaplonczay előbb külön lakást bérelt, hogy a tanárjelölt nyugodtabban
                     tanulhasson s aztán még onnan is átköltözött a szigetre. Korniss eleinte
                     gyanakodott, hogy Szaplonczayban a jómód talán mégis fölébresztette a bősz
                     gentryt s már nem szivesen látja maga mellett lakótársát, aki a nyomoruságra
                     emlékezteti. De mikor egyszer célozni próbált gyanujával, Szaplonczay olyan
                     dühösen szamarazta össze, hogy Korniss megnyugodott. De az ismétlődő
                     idegességet még kevésbbé tudta megérteni.</p>
					<p>- Téged bánt valami, Ádám! - fordult most tapogatózva Szaplonczayhoz.</p>
					<p>A romok tájékán barangoltak. A fák ott part irányában egy kicsit ritkábban
                     sorjáznak s széles tükrével feléjük csillogott a Duna. A gőzhajó ott prüszkölt
                     el mellettük. Közvetlenül a part táján a kotrógép kattogása zavarta csak a
                     csendet.</p>
					<p>Szaplonczay visszafordult Kornisshoz:</p>
					<p>- Ha azt mondanám neked, hogy visszaálmodom néha a mi aranyos nyomoruságunkat
                     és legédesebb éjszakáim azok, amiket álmodva a néhai játékszobában tölthetek,
                     ugy-e kinevetnél?</p>
					<p>- Nem vagy boldog? - kérdezte ijedten Korniss.</p>
					<p>- Boldog? De talán az vagyok. Ámbár szivesen kezdeném elülről, ha bizonyos
                     volnék benne, hogy a szerencse megint csak fölkeresne. Mert tisztára bolond
                     volnék, ha elhazudnám a gyönyörüséget, mit a siker nyomán érzek. A siker nagyon
                     jól esett s bizonyára megéri azt a különös gyötrelmet is, amitől szabadulni nem
                     tudok. Mégse tehetek róla, azért a gyötrelemért sokszor elátkozom boldogságomat
                     is. Ugy kell lenni, hogy valahol elhibáztam a dolgot, vagy ugy esett életembe
                     egy kis hiba, hogy nem tudok nyomára jönni, hol van. Csak hordozom ezt a kinzó
                     hibát, mint olyik ember a golyót viseli testében, mert a doktorok nem mernek
                     hozzányulni. S aztán csak az időjárástól függ, hogy az az ember érezze a
                     testében maradt golyót. Én meg azt a hibát érzem, pedig talán csak az időjárás
                     az oka.</p>
					<p>Korniss elgondolkozott.</p>
					<p>- Nem tudlak megérteni - mondta végre.</p>
					<p>- Hisz én se értem magamat, - kacagott most már Szaplonczay. - Meglehet, hogy
                     holnap egy kis szellő kerekedik, más lesz az idő s akkor már jókedvü leszek és
                     boldog.</p>
					<p>Egy ágat tört le Szaplonczay s nevetve szólott:</p>
					<p>- Ostobaság, Géza, hidd el, hogy ostobaság. Ha az embert elkényeztetik a
                     boldogsággal, éppen olyan nyügös lesz, akár egy gyerek. Valószinüleg az a
                     bajom, hogy nincsen semmi bajom. Légy okosabb nálam és sohse kérdezd, mért
                     vagyok ideges? Talán a kérdésed tenne éppen azzá. A bolondot futni hagyják s az
                     neki a legjobb orvosság.</p>
					<p>Ilyen erőltetett szentenciák után Szaplonczay sokkal vidámabbnak látszott és
                     megint jókedvüen sétált a kavicsos utakon. El tudta bolonditani Korniss Gézát
                     mindenféle kérdéssel, hogy van-e már sok munkatársa a Kritikai Szemlének,
                     mutatkoznak-e már a tanitványok, akik a szerkesztő urban látják a jövendő
                     mestert és korán állnak az udvarába, küldi-e már minden kiadó a nála megjelent
                     könyveket és van-e már sulya a Kritikai Szemlének? Ezek a kérdések nyilván arra
                     voltak szánva, hogy Kornissnak igen jól essenek s mindenek fölött más irányba
                     tereljék a beszélgetést. S a kis tanárjelöltet olyan könnyü volt velük lekapni
                     a lábáról. Szivesen áradozott a maga kicsi dolgairól és igazán hálás tudott
                     lenni, hogy Szaplonczay azóta tüntetően sokat irt a Kritikai Szemlébe, ami
                     természetesen sokat lenditett a lapocskán. Azt sohasem fogja elfelejteni
                     Korniss Géza, hogy a gőgös egyetemi tanárok személyesen kérték meg, küldené
                     nekik is a Kritikai Szemlét. Azok is tudták, hogy az uj poéta szivesen keresi
                     fel verseivel a kis tanárjelölt lapját.</p>
					<p>- Oh, - áradozott ilyenkor hálásan Korniss Géza, - több vagy te az én lapomnak,
                     mintha az egész akadémia irna bele. Képzeld csak, a vidékről is kapok már
                     előfizetőket, s a könyvkereskedők is kérik. És én tudom, hogy csak miattad.
                     Aztán a tanárok! Hidd el, Ádám, annyit sem aggódom már a vizsgám miatt, mint
                     régente az ebédért. Hogy engem mernének megbuktatni? Olyan nincs. És a
                     miniszternek sem lesz bátorsága, hogy engem a vidékre nevezzen ki. Itt vagyok,
                     itt maradok.</p>
					<p>A homloka egészen kivörösödött a boldogságtól.</p>
					<p>- Már nincs messze az idő, mikor az irodalmi és müvészi világ igazán találkozni
                     fog az én szalonomban. Angéla is mondja. S én teli vagyok hittel és bizalommal,
                     hogy nem is lehet rossz sorom, amig te állsz a hátam mögött.</p>
					<p>Szaplonczaynak az ilyen tirádok alatt már, Isten tudja, hol járt az esze. Közbe
                     is szólt olykor, de csak ösztönből, alig tudott róla. Szeme elkalandozott a
                     hatalmas fák koronáin és ujra meg ujra rémlett neki, hogy a sötétzöld lombok
                     közül egy halovány leányfej nézi mereven. Mintha nem is élne s holtan is
                     nyitott szemekkel vádolná, ijesztené. A Korniss egyhangu áradozása nem tudta a
                     látomásból kizavarni. Olyan mélyen furódott a látomás szemébe, hogy viharban és
                     éjszakában is mindig látta volna. S ha Korniss már régen hajóra szállott, a
                     szigeti est csendjéből még mindig az a látomás szökött Szaplonczay elé:
                     csodálatos némasággal, mely egyszerre tudott vádolni és boldogitani. Ahogy a
                     holdfény a sötét falevelekről lepergett, Szaplonczaynak ugy tetszett, hogy
                     azokból a leányszemekből permetélnek a könnyek.</p>
					<p>S valami sarkantyuzta, hogy valahára törvényt tartson maga fölött.</p>
					<p>Leült a fübe és megszólaltatta magában a vádlót.</p>
					<p>- Bünös vagy. Egy egész estén át suttogtál a leány fülébe és olyan világról
                     meséltél neki, melyet talán még álmaiban sem látott. Meséltél magadról, aminek
                     nem lehetett más célja, csakhogy a szivébe lopd magadat. Kerested édes
                     szavakkal a szivét s mikor a leány arcára rózsákat festett a vágy, hogy már
                     szinte repesve hozta eléd azt a szivet, akkor okoskodni tudtál, amitől
                     becsukódik a leánysziv, mint az érzőke-virág, ha érinteni próbálják. Kicsaltad
                     a saját kis világából s a magad világába nem vezetted be. Lángokat gyujtottál
                     káprázó szeme előtt és cél nélkül csalogattad velük, mig reszketve maradt
                     magára a sötétségben. Miért tetted? Éreztél akkor valamit, amit aztán
                     megbántál, vagy nem éreztél semmit s csak a játékban telt bünös kedved?
                     Mindegy. Ha megbántad az érzésed, későn bántad meg. Ha játék volt a célod,
                     sohasem bánhatod meg eléggé. Szivedre ül az önvád és hátad mögött ostorral
                     nógat a bosszu. Mert van az olyan ártatlan leányszivben valami, ami nem hagyja
                     magát megölni s ha a szivet romokba döntötted, akkor röpül ki a romokból, hogy
                     holtodig üldözzön bosszujával. Te pedig nem ijedtél vissza az utolsó ütéstől
                     sem s mikor az a leány lelkének kinos vergődésében a könnyeivel kérdezte tőled,
                     hogy mit csináljon, amikor egészen átadta magát neked és reád bizta, hogy egy
                     szavaddal döntsél sorsa fölött: te akkor is az eszedre hallgattál és azt
                     felelted, hogy legyen a másé, nem kivánod magadnak. Száz évig, ha élsz: -
                     bünhődnöd kell, vérezned kell, a kinok kinjában égned kell. Mert van igazság és
                     te játszani mertél az istenek legtitkosabb hangszerén: a lánysziven.</p>
					<p>Aztán félénken próbált valamit felelni a védő is.</p>
					<p>- Hát kerested te valamikor azt a leányt? Nem akadt-e utadba véletlenül, mint
                     egy árok, melyen nem lehet átugrani? Nem fáztál-e abban a rettenetes
                     társaságban, melybe nem a saját akaratodból kerültél s nem kellett-e ösztön
                     szerint megállanod nála, akiből egy kis melegség sugárzott feléd? S ennyiért
                     járna akkora büntetés? Aki a szivekben olvas, most is tudja rólad, hogy abban a
                     nehéz pillanatban lelked minden fegyverével vivtad a harcot s a leány mellett,
                     aki csak nyugtalanitani tudott, a te egyetlen barátodat nézted, akinek örök
                     nyugodalmát áldozhattad volna fel szivtelenül. Vagy nézz most a lelkedbe és
                     amikor már ismered a gyötrelmeket, amik sohasem fognak elhagyni, amikor
                     hónapokon keresztül véreztél a halhatatlan tövisektől: kérdezd meg magadtól,
                     tudnál-e másképpen cselekedni? Nem tudnál. Most is azt suttognád a leány
                     könnyeiből kihangzó kérdésre: „Géza nagyon szereti magát, Angéla. Maga az ő
                     legszebb álma. S olyan becsületes, olyan szeretni való, olyan jó fiu.
                     Szeresse...” Most is tudnád, hogy hazudsz és mégis hazudnál, mert szentnek
                     éreznéd a hazugságodat. Hát szivesen hazudtál talán, holott a kimondott szóból
                     tőrök furódtak a te szivedbe is? Szivesen engedted át azt a leányt, holott
                     igazabban le szeretted volna rombolni az egész világot, hogy csak ketten
                     maradjatok, összeforrva, örök lázban: te meg ő? És a szót kimondtad, a vágyad
                     megölted s megtennéd ujra meg ujra, ha valami titokzatos erő vissza tudna veled
                     szállani ahhoz a nehéz pillanathoz. S ez volna a bün? Ez kinjaidnak megérdemelt
                     forrása? Akkor nincsen igazság. Gyanutlanul törtél előre, ahogy a lelked
                     kergetett és ha a földön kell fetrengened: a kő hibás talán, amelyben meg
                     kellett botlanod. De még a kő sem. A büntetés, mint a bün: oktalan. Se az
                     egyiknek, se a másiknak az okát nem látja az ember. Hát azért, vérezve és
                     gyötrelemben, de emeld fel a fejed és előre!</p>
					<p>Hiszen, ha ereje lett volna hozzá Szaplonczaynak. A nagy tervei fölragadták s
                     akkor tett néhány lépést előre; aztán meg kisértve jelent meg az a halovány
                     leányfej s akkor szárnyaszegetten bukott vissza a mélységbe. S a sejtelmes
                     éjszakában, mig bugva szelték a hajók a sötét folyót, sokszor tetszett neki
                     ugy, mintha a lombokon keresztül feléje kiáltaná valaki azt a nevet, az
                     egyetlent: Angéla!</p>
					<p>Ezer lombkoronából susogott neki titkokat az éjszaka. Vigaszt és vádat,
                     tanácsot és parancsot. Az egyik percben kegyetlen akart lenni önmaga iránt, a
                     másikban kegyetlen mások iránt. El fog utazni, mondta magának és meg se jön,
                     amig meg nem gyógyult. Aztán vijjogva szólalt meg benne valami, hogy nincsen
                     másutt gyógyulás, csak Angélánál és oda kell rohannia, ha mindjárt a legjobb
                     barátja boldogságán keresztül is. S ez a gondolat marcangolta, tépte órákon át.
                     Ezer formában tolakodott eléje a kérdés, hogy szabad-e önmagát feláldoznia
                     Korniss miatt? Szabad-e Angélát föláldoznia? Mert Angéla is vérzik, véreznie
                     kell. S ha a leány boldogtalan, boldog lesz-e csak Korniss is? Nem lesz boldog.
                     Ütnie kell egy órának, mikor a hazugságok kifutnak a hazugságokra épitett
                     boldogság alól és akkor megtépve, kifosztva bámulnak majd egymásra mind a
                     hárman. Ő, aki lemondott, mikor szeretett; Angéla, aki szerelem nélkül ment az
                     oltár elé; és Korniss, aki mohón fogadta a boldogságot, mely csak kettős
                     áldozat árán lehetett az övé.</p>
					<p>A hajóhid tájékán járt most Szaplonczay. Egy csomó asszony fecsegett, kacagott
                     arrafelé a homályban.</p>
					<p>És Szaplonczay sóhajtva indult a nagy szálló felé.</p>
					<p>- Micsoda ügyetlen teremtés lett az asszony! Ha csak egy is nyakamba tudná
                     vetni a mézes hurkot, milyen hálás volnék neki! Azt hinné a kis bestia, hogy
                     behálózott, pedig soha nagyobb gyönyörüséggel nem futottak asszonyi hálóba,
                     ahogy én futnék. És ha megkinozna a szenvedélyével, ha elgyötörne a
                     szeszélyeivel, ha ki tudna tépni minden gondolatomból: még hálásabban
                     csókolnám a gyalázatos kis lábait. Hiszen a menekülésemet hozná meg.</p>
					<p>A portás köszöntötte a nagy szálló bejárójánál.</p>
					<p>- Jó estét, Szaplonczay ur!</p>
					<p>S akkor világosan hallotta a költő, hogy egy női hang suttogva kérdi:</p>
					<p>- Ez Szaplonczay? Ez ő?</p>
					<p>Azt mondta magának, hogy ez is egy a kiváncsi asszonykák közül. Megütötte fülét
                     a kétségtelenül divatos név. Aztán nincs tovább. Pedig ebben a pillanatban
                     kezdődött meg az a kurta kis regény, melyet Szaplonczay később megfosztott
                     ugyan a regény karakterétől, de azért maga is emlegette olykor, mint a - vörös
                     epizódot.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>Nem szabad ráfogni Liza asszonyra, a danczkai elemi iskola igazgatójának
                     tiszteletreméltó hitvesére, hogy feltünően kereste a költő ismeretségét. Bár
                     némi jussa is lett volna, hogy az asszonyi fegyvertár minden használható
                     eszközét kipróbálja (hiszen egész Danczka tudja, hogy ő a Szaplonczay
                     megénekelt ideálja), sokáig tudott tartózkodó maradni. Ebéd táján ugyan
                     mindenkor a Szaplonczay asztalának közelében telepedett le, de utóvégre
                     valakinek csak oda is kellett ülnie, ha már a vendéglős oda is állitott
                     asztalt. Magányos sétáin azonban sohasem követte a költőt s amin a rosszakarat
                     sem ütközhetett volna meg, még a hajóállomásnál sem próbált az utjába akadni.
                     Pedig ott van a mindennapos korzó és a fiatal leányok nem voltak olyan
                     tartózkodók Szaplonczayval szemben. Sőt rendes mulatságuk volt, hogy széles
                     sorban sétálva a parton, elállják az utját és aztán csak maguk közt engedjék
                     elsétálni. De akkor egy kis mosolyt sem sajnáltak tőle.</p>
					<p>Liza asszony sohasem vágott a Szaplonczay utjába. Pedig a harmadik napon már
                     sértve is érezte magát hiuságában.</p>
					<p>- Ahhoz képest, hogy verseket irt hozzám, elég feledékeny fiatal ember. Egy kis
                     iparkodással már rám ismerhetett volna. Vagy én változtam volna meg
                     annyira?</p>
					<p>A tükör megvigasztalta Liza asszonyt és határozottan elitélte a költő
                     emlékező-tehetségét. Minthogy azonban Szaplonczay tovább sem mutatott
                     hajlandóságot, hogy danczkai ideálját megismerje és nap nap után a legbántóbb
                     közönynyel haladt el a vörös eszmény mellett: Liza asszony elszánta magát, hogy
                     telefonon kiszólitja a szigetre Forgács Pétert, aki fogalmazó a minisztériumban
                     és Danczkán iskolatársa volt a költőnek. Neki pedig unokatestvére. Amilyen
                     bolondul dolgozik néha a férfiak emlékező-tehetsége, megeshetik, hogy
                     Szaplonczay hamarabb fölismeri az iskolatársát, mint az ideálját. Az ugyan
                     csuf dolog lesz tőle, de mindegy. A Forgács közvetitésének mégis meglesz az
                     eredménye és - enfin, az a fő. Telefonozott tehát a minisztériumba a fiu után.
                     Szükség esetén, gondolta magában, valahogy csak lerázza megint a nyakáról azt a
                     Forgács gyereket.</p>
					<p>Abban aztán már nem volt semmi feltünő, hogy amikor másnap, alkonyat idején már
                     együtt ültek a parti korzón, Liza asszony egyszerre odasugta Forgácsnak:</p>
					<p>- Te, Géza, nem Szaplonczay Ádám megy ott?</p>
					<p>- Szaplonczay? De alighanem igazad lehet. Én bizony, alig ismertem rá.</p>
					<p>Liza asszony ugy tett, mintha nem igen érdekelné a dolog. Már a hajóhidon sürgő
                     vendégeket figyelte s csak ugy félvállról vetette oda:</p>
					<p>- Pedig, ha jól emlékszem, iskolatársak voltatok.</p>
					<p>- Sőt még az egyetemen is többször találkoztunk, - toldotta meg a szót
                     Forgács.</p>
					<p>Öt percig másról beszélgettek. A théma ott kavargott előttük a korzón.
                     Asszonyok, arcukon a nyári alkony aranyos barnaságával és hangjukban a Duna
                     lehelletének frisseségével. Azután leányok, akik ezen a szigeten alig
                     különböznek az asszonyoktól, mert napközben férfiak nélkül tengődik a sziget s
                     asszonyok és leányok nagyon egymásra vannak szorulva, ha egy kicsit birkózni
                     akarnak az unalommal. Most is egy csomóba gyültek és a Margitsziget
                     természetrajzához tartozik, hogy ebben az alkonyi órában egyforma mohósággal
                     lesték a városból érkező férfiakat. Ha másé is az a férfi: tudja isten,
                     mindjárt jobban érzik magukat a szigeten, hogy mégis férfiak vannak a
                     közelükben.</p>
					<p>Liza asszony, azt mondta a Forgács-gyereknek:</p>
					<p>- Azt hinném, sok szamár futhat ott a tulsó parton, hogy a férfiak nem tévednek
                     ide napközben is. Nálunk az utolsó gyereknek is van annyi esze, hogy almát
                     akkor kell lopni, ha a gazda nincs otthon. Az alkalom is jobb akkor s az alma
                     is jobban kinálja magát.</p>
					<p>A Forgács-gyerek egy kicsit ostobán nevetett a megjegyzésnek.</p>
					<p>- Szép almák, - mondotta, ahogy megint egy csomó gömbölyű asszony gomolygott el
                     mellette.</p>
					<p>Liza asszony akkor már ujra látta Szaplonczayt. De várt, amig elhalad. Hátha
                     megismeri Forgácsot. De Szaplonczay tekintete a folyamon csapongott valamerre
                     és Liza asszony az ajkába harapott.</p>
					<p>Két perc mulva rákezdett megint:</p>
					<p>- Vihette valamire ez a fiu.</p>
					<p>- Kicsoda?</p>
					<p>- Hát Szaplonczay Ádám. Nagyon elegáns, pedig az öreg Szaplonczayt temetni is
                     hitelbe kellett. Ádám is a minisztériumban dolgozik?</p>
					<p>- Nem.</p>
					<p>- Különben bolondságot kérdeztem, hiszen egész nap itt van a szigeten, - szólt
                     Liza asszony, mintha önmagához beszélne.</p>
					<p>Aztán megint egyébről fecsegett. A hegyes nyelvecskéje sok beszélni valót
                     talált egyre. Ugy találta, hogy a korzón sétáló asszonyok közt nagyon sok a
                     keleti tipus. Micsoda csipőjük van ezeknek! - kiáltott fel majdnem
                     indignációval, mintha az erős csipő a becsületében bántaná. És milyen hangosak!
                     Danckán követválasztáskor sincs akkora lárma, mint ahogy ez a fajta tud
                     zajongani.</p>
					<p>Forgács Péter a nyelvével csettintett:</p>
					<p>- De vér van bennük.</p>
					<p>- És zsir. Sok zsir.</p>
					<p>- Ami azt illeti, kedves kuzin, - nevetett Forgács, ahogy Liza asszony molett
                     alakján elnézett. És tovább is beszélt, de Liza asszony már nem hallotta. A
                     korzó végén meglátta a Szaplonczay magas alakját s a türelmetlenség lassankint
                     fejébe kergette a vért. Már bosszankodott. Mért nem akarja az az ember
                     fölismerni? Mért járkál olyan érzéktelenül, mintha fogadalmat tett volna, hogy
                     egész este asszonyok közt fog sétálni és egyet sem lát meg? Voltaképpen sok ez
                     a gőg egy Szaplonczay-ivadékban, aki elvégre mégsem egyéb, csak poéta. Az is
                     valami?</p>
					<p>Ebben a pillanatban Liza asszony, ha csak a szivére hallgat, megveti
                     Szaplonczayt. De hát a kötelesség? Akiben egész Danczka a költő ideálját
                     csodálja, s aki lakásából is egész Szaplonczay-muzeumot csinált: mégsem
                     vetheti meg Szaplonczay Ádámot. Mit szólna hozzá a danczkai intelligencia? És a
                     patikárusné?</p>
					<p>- Szeretnem kell! - gondolta magában Liza asszony és nagyot sóhajtott. Hiszen
                     ha nem kellene szeretnie!</p>
					<p>Annál jobban haragudott Forgács Péterre. Ez a mamlasz már régen megszólithatta
                     volna hires iskolatársát, aki talán még segitségére is lehet valamikor a
                     minisztériumban. S dehogy jutna eszébe, hogy megszólitsa. Inkább azokat az erős
                     csipőjü asszonyokat falja a szemével. De ilyen a Forgács-fajta. Talán az ő ura
                     más? Az is boldog, amióta Liza asszony egy kicsit hizik.</p>
					<p>Hirtelen megszólalt:</p>
					<p>- Ha nem csalódom, Péter, Szaplonczay megismert téged. Nézd csak!</p>
					<p>Szaplonczay csakugyan megállott a hajóhid előtt és visszanézett. Liza asszony
                     ugyan megesküdött volna rá, (ahogy igaza is lehetett), hogy Szaplonczay csak
                     véletlenül néz arrafelé, de azért már eltuszkolta maga mellől Forgács Pétert. S
                     valami heves izgalom kapta meg, ahogy messziről figyelte a hajdani iskolatársak
                     véletlen találkozását. Egy világért sem nézett volna arra, de egyetlen
                     mozdulatuk sem kerülte el figyelmét. Milyen ügyetlen az a Péter! Valósággal
                     megrohanja a költőt. Az csupa meglepetés. Most fölenged. Mosolyog. Megöleli a
                     régi pajtást. Figyel. Összecsapja kezeit. És most... Igen, már meglátta és
                     jön.</p>
					<p>- Jön, hozzám jön! - ujjongott valami Liza asszonyban és különös bágyadtságot
                     érzett. Mintha annak a pár pillanatnak láza és izgalma minden erejét kiszivta
                     volna. A szemét is be kellett hunynia, most már igazán. S a várakozástól zugó
                     fejét kissé lehorgasztva, most azt mondta magának, hogy mégis szép a kötelesség
                     és Szaplonczay is szép. Csudálatos, hogy Danczkán jóformán észre sem vette,
                     pedig milyen jól fest a cigányos fejével! De persze, melyik eladó leánynak volt
                     valaha szeme diákok számára? Hisz az még tacskó. S most behunyt szemmel is
                     látta, érezte, hogy egy hatalmas, szép fiatalember közeledik feléje. Akkora
                     ember, hogy ha Danczkán kiállna a piac közepére, akkor is ellátszanék
                     Budapestig. Ugy képzelte erős felhevülésében Liza asszony.</p>
					<p>A Szaplonczay hangja riasztotta fel:</p>
					<p>- Nagyságos asszonyom, én sohasem fogom magamnak megbocsájtani, hogy napok óta
                     látom és nem ismertem meg. Én nem ismertem meg Hankó Lizát!</p>
					<p>Liza asszony kegyelmes volt és békülékeny. Mentegette a költőt.</p>
					<p>- Megváltoztam.</p>
					<p>- Hiszen asszony!</p>
					<p>- Talán jobban is megváltoztam. S ki tudja, én megismertem volna-e magát, ha
                     odahaza Danczkán nem látom annyiszor az arcképét.</p>
					<p>Szaplonczay nevetett.</p>
					<p>- Hallottam, hogy Danczka haragudott rám.</p>
					<p>- Az régen volt, - sietett a válaszszal Liza asszony. - Ma nincsen Danczkán
                     tisztességes ház, amelyben egy sereg ujság, könyv vagy kép ne beszélne
                     magáról.</p>
					<p>De mintha elszégyelte volna magát, hogy igy kifecsegte Danczka titkát, egy
                     pillanatra elhallgatott. A tekintetével felszólitotta Szaplonczayt, hogy üljön
                     melléje s aztán hirtelen másról beszélt.</p>
					<p>- Én sem ismertem volna meg magát, Szaplonczay. De a véletlen ugy akarta, hogy
                     amikor a minap este megérkeztem, a portás éppen előttem köszöntötte a
                     nevén.</p>
					<p>Szaplonczay emlékezett a jelenetre.</p>
					<p>- Hát ön volt?</p>
					<p>- Én voltam. Most maga haladt el mellettem, mintha a világon sem volnék.</p>
					<p>- Csak törlesztettem valamit a kölcsönből, - nevetett Szaplonczay. - Vagy
                     akart-e valaha meglátni, mikor Danczkán egész délutánokat sétáltam át az ablaka
                     alatt?</p>
					<p>- Leány voltam, - szemérmeskedett Liza asszony s mintha egy porszemet látott
                     volna meg a bluzán, szerető gonddal simitotta végig puha kezével a bluz
                     selymét. Éppen a keblén.</p>
					<p>Könnyü pirosság tüzelt az arcán. Ahogy fölnézett és mosolyogva fordult
                     Szaplonczayhoz, a szép szemeiből világosan hangzott ki a kérdés: „nos, diák ur,
                     meg van-e elégedve az ideáljával, ma is tetszik-e még a vörös eszmény, amint
                     elnevezni méltóztatott?” S Szaplonczay sok kedvteléssel nézte Hankó Lizát,
                     mintha egy piros felhőn gyermekkorának egy darabja szállt volna elébe. A
                     tejfehér arc egy kicsit megtelt, pufókabb lett, de a lángvörös haj most is
                     olyan csudás borzassággal folyta körül a Liza arcát, mintha kigyulladt volna.
                     Az első pillanatban Szaplonczayt olyan érzés kapta meg, hogy megint kis diák,
                     de nagy szerencse érte, mert véletlenül a vörös Liza mellé ülhetett. S szinte
                     diákos szavak tolultak az ajkára, olyan erős volt a képzelődése. De aztán
                     lesiklott tekintete a vörös Liza gömbölyü, csöppet sem leányos formáira és
                     Szaplonczayn keresztülfutott egy gondolat. Hátha az élet is a meséből kölcsönzi
                     néha a fegyvereit? A mese dolgozik ugy, hogy a veszedelemben forgó hős elé hoz
                     egy alakot, egy dalt, egy képet, mely gyermekkorában lelkesitette és ezzel a
                     látomással hozza ki a veszedelemből. Hátha a Liza is ugy szállt vissza
                     ifjukorából, hogy most kimentse a bajból? Ezért a lángvörös hajért egykor
                     lángba tudott borulni a szive s a Liza asszony hajából most is veszedelmesen
                     röpköd a szikra.</p>
					<p>Az asszony érezte, hogy nehéz percnek jutott küszöbére. A költő vizsgálja. A
                     férfiszemek szigorusága vizsgálja fölül azt a könnyelmü itéletet, melyet az
                     ideálról a kis diák szemei mondottak valamikor. Egy perc - és az ideál porba
                     omlott, ha könnyünek találtatott.</p>
					<p>Megszólalt:</p>
					<p>- Itt maradsz vacsorára, Péter?</p>
					<p>- Ha nem vagyok terhedre, - felelte Forgács.</p>
					<p>- Meg akartalak rá kérni, - mondta Liza asszony mosolyogva és magában azt
                     gondolta, hogy mért nincs a szamaraknak legalább egy józan pillanatuk? De hamar
                     tisztában volt vele, hogy ezt az embert ma este már nem lehet lerázni, tehát
                     belenyugodott a kellemetlenségbe.</p>
					<p>Fölkelt, hogy kiséretével elinduljon a vendéglő felé.</p>
					<p>A mai est még az unalomé, gondolta, mialatt legkedvesebb mosolyával szólitotta
                     maga mellé Forgács Pétert. De talán tartozom is neki valamivel, hogy a
                     legnagyobb akadályon mégis átsegitett. Annyi szent, hogy Szaplonczay most már
                     nem kerülhet el. S a végin ez is valami.</p>
					<p>Szaplonczay egy percig még hátul maradt. Az ereszkedő szürkületből ingerlően
                     váltak ki a szép vörös asszony alakjának körvonalai. A vörös haja mintha
                     világitott volna a homályból. Egy pár gyöngyszem, ahogy a vastag hajsátor alól
                     kiragyogott, kápráztatta, mintha szent-jános-bogárkák villognának feléje az
                     éjszakából. S a költő maga is tüzelte, lázitotta magát, a gyermekkor emlékeivel
                     itatta felizgatott képzeletét s szakadatlanul gondolt az örvényre, mely
                     elnyeléssel fenyegeti. El kell pusztulnia, ha valami szerencsés véletlen utjába
                     nem hoz valakit vagy valamit, hogy megmentse. Egy vágyat, mely kiragadja a
                     tépelődésből, vagy egy asszonyt, aki szakadatlan mámorral kiszakitja
                     gondolataiból. Egy szalmaszálat, amibe megkapaszkodjék!</p>
					<p>Sóhajtott.</p>
					<p>- Ejh, szalmaszálnak a legkivánatosabb. És valamikor talán szerettem.</p>
					<p>Liza asszony után sietett, aki ezen az estén kimutatta egész bátorságát. Mert
                     az egész vacsora alatt ugy tett, mintha nem is kérdezősködött volna Forgács
                     Pétertől Szaplonczay felől. A szegény kis fogalmazó ennivaló bambasággal
                     hallgatta, hogy Liza asszony egyszerre milyen jól van tájékozva a költő egész
                     életéről. Még azt is tudta róla, hogy ki volt nyomoruságában a lakótársa.</p>
					<p>Forgács Péter a fekete kávénál elgondolkozott.</p>
					<p>- S tőlem azt kérdezte, hogy vajjon Szaplonczay is a minisztériumban
                     dolgozik-e?...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>Másnap Szaplonczay Ádám már tiz órakor elindult az alsó sziget felé. Mikor a
                     rózsakert tájékán gondolkozni kezdett, hogy talán vesz egy pár rózsát Liza
                     asszonynak, egyszerre rózsákkal jött eléje az „eszmény”. Liza asszony
                     megelőzte. Könnyű csipkeruhából virulva mosolygott a költő felé. Nagy csomó
                     rózsát tartott a kezében s ahogy kacagva emelte a levegőbe, Szaplonczay ugy
                     találta, hogy Hankó Liza még most is nagyon szemrevaló. Elég magas, hogy az a
                     kis asszonyos kövérség ne vegye ki a formájából s ha az arcán mutatkoznék is
                     már valami őszi nyom, az a csodálatosan vörös haj azt is meg tudja szépiteni. A
                     könnyü csipkeruha megtette a többit. Szaplonczaynak a fiatal dió magja jutott
                     az eszébe: az ember azt hiszi, hogy egyszerü ránézéssel is ki tudja hámozni a
                     finom héjából.</p>
					<p>Megcsókolta az asszony kezét.</p>
					<p>- Magáról álmodtam.</p>
					<p>- Amilyen voltam vagy amilyen vagyok? - ingerkedett Liza asszony.</p>
					<p>- Nem tudom. De a magam Lizájáról álmodtam s az mindig jó volt hozzám.</p>
					<p>Liza asszony egy kis melankóliával szólalt meg:</p>
					<p>- A maga Lizája? Ugy kell lenni, hogy az embernek idővel változik a szeme.
                     Ahogy kicsi korában uj fogakat kap, később a szemeit is kicseréli az idő. Ki
                     tudja, ha korábban kapom meg a mai szemeimet...</p>
					<p>Szaplonczaynak megint eszébe jutott a fiatal dió magja: csak rá kell nézni s
                     kihámlik a héjából. Ebben a pillanatban ugy rémlett neki, hogy ha most
                     kiterjesztené a két karját s aztán össze akarná fonni a mellén: valaki már
                     közbeszorulna.</p>
					<p>- S ha korábban kapja a mai szemeit? - Nos? - kérdezte.</p>
					<p>Liza asszony sóhajtott.</p>
					<p>- Talán boldogtalanabb volnék.</p>
					<p>- S most boldog?</p>
					<p>- Az vagyok. Nagyon szeret a férjem.</p>
					<p>- Elég az, ha ő szereti?</p>
					<p>- Én is szeretem! - mondta gyorsan Liza asszony és belekapaszkodott a
                     Szaplonczay karjába. Egészen más dologról fecsegett. De minden thémán és
                     beszélgetésen megérzett, hogy erőlteti s hiába csapongott százfelé. Szaplonczay
                     még ezen az uton megtudta, hogy a danczkai láz milyen különös érzésbe sodorta
                     ezt az asszonykát. Már mint théma is kezdte érdekelni a szép asszony, akiben
                     kései érzés gyult egy poéta iránt, mert az emberek hite szerint a költő róla
                     énekelt. Talán nem is emlékezett a poétára, talán sohasem gondolt reá s mert az
                     emberek ugy nézték, mint a költő ideálját, lassankint ő maga is titkos
                     gondolataiba foglalta az ismeretlent. Összegyüjtötte a verseit, amelyekben
                     magát kereste; a költő képeivel vette magát körül, hogy azok ne hagyják benne
                     kialudni a mesterségesen szitott érzést; és réveteg szemekkel indult a
                     keresésére, hogy hátha utólag megvalósulhat, amit a poéta talán csak hazudott,
                     de az emberek bizonyosra mondanak. Ez az asszony a legkülönösebb teremtés, aki
                     azért akar szerelmes lenni, hogy ne hagyja hazugságban a poétát és az
                     embereket. Ámbár hiszen egy kicsit a hiusága is csiklandozhatja. Ha már az
                     egész Danczka a költő ideáljának tette meg, - legyen Danczkának az ő akarata
                     szerint.</p>
					<p>De csak az első napon volt ilyen Liza asszony. Azontul mindennap más tudott
                     lenni. Igaz lehet a mondás, hogy minden asszonynak hét bőre van, a szerelmes
                     asszonynak hétszer hét. A szerelmes vörös asszonynak talán még több is. Mert
                     Liza asszony csodálatosan sokszinü volt.</p>
					<p>Szaplonczay, aki az első napokban pompásan be tudott magának számolni a
                     szándékairól és olykor szinte kétségbeesett, hogy az egykori ideál sem tudja
                     kinzó gondolataiból kiforgatni: egy hét leforgása alatt majdnem kedvet is
                     kapott már a különös játékhoz. Az éjszakák még akkor is sokat kinozták s ha
                     éjféli órában lenézett az ablakból a sötét szigetre, megint látta az Angéla
                     bánatos fejét s a lombok közül kihallotta panaszos sóhaját. És hiába volt, ha a
                     párnák közé furta a fejét: mindössze zavarosabb lett a kép és ugy rémlett neki,
                     hogy Angélának megvörösödött a haja. Most már a Liza asszony bátorságával és
                     asszonyos furfangjaival kisértette Angéla s igy még sokkal jobban kinozta.</p>
					<p>Kiugrott ilyenkor az ágyból.</p>
					<p>- Szabadulnom kell ettől az asszonytól, hogy megszabaditsam tőle Angélát.</p>
					<p>De igazság szerint nem veszett kárba az ilyen zavaros látomás, mert ha másnap
                     Liza asszony valami leányos tartózkodással lepte meg, akkor Szaplonczay sok
                     csábitó vonást födözött fel benne Angélából. S ha a leány csak vesztett vele,
                     ha Liza asszonynyal folyt össze Szaplonczay lelke szeme előtt, viszont az
                     asszony csak nyerhetett. Ilyenkor Szaplonczay igazán kivánatosnak találta az
                     egykori ideált. Hiszen hasonlit Angélához.</p>
					<p>És aztán, ha Szaplonczay nem is próbálta számitásba venni, sokat jelentett az a
                     körülmény is, hogy Liza asszony - közelebb volt. És milyen közel!</p>
					<p>Délelőtt együtt bolyongták be a szigetet és Liza asszony ott hajlott,
                     imbolygott, forgolódott körülötte. A szép aszonyi test minden csábját érezte s
                     mig egy kis kábultsággal követte, sokszor érezte a női haj finom illatát.
                     Mintha azokban a csöndes fasorokban minden fa mögül uj alakban szökött volna ki
                     a kisértő asszony: Szaplonczay mindig uj Lizát látott maga előtt és mindegyik
                     csalta, vonta, hivogatta a rejtelmes, édes árnyékba. Száz Lizával birkózott s
                     ha kilencvenkilencet szerencsésen legyürt az eszével, a századik mégis bele
                     tudott csimpajkodni a szivébe. Elvégre Szent Antal igen nevezetes dolgot
                     művelt, mikor annyi csábitáson tudott győzni a pusztában, de nem szabad
                     elfelejteni, hogy Szent Antal akart győzni. S az mégis más. Voltaképpen
                     Szaplonczay áhitozott egy kis vereség után s azért kereste a kisértést, hogy ne
                     tudjon neki ellentállni.</p>
					<p>Mégsem vehetett volna rajta erőt a kisértés, ha nagyon is átlátszó. De Liza
                     asszony már régen levetette azt a bőrét, amelyikben Szaplonczaynak mindig
                     eszébe juttatta a friss dió magját. Oh, azok a napok már elmultak, mikor
                     Szaplonczay csak önmagával tusakodott, hogy merje-e ölelésre tárni a karjait!
                     Az a Liza, aki a multról ábrándozott, egyszerűen meghalt és most egyre uj meg
                     uj Lizák bukkantak ki a föld alól. Az egyik pajkos volt, a másik szenvedélyes;
                     az egyik ugy tett, mintha félne Szaplonczaytól, a másik játszott vele. És
                     mindegyikben volt valami közös vonás: a nagy szemükből világosan szólt a
                     figyelmeztetés, hogy a férfi ne merje elhinni, amit a változó Lizák viselkedése
                     neki igérni látszik. És különösen ne merjen holnap is gondolni arra, amit
                     tegnap már elérni vélt. Nincs tegnap és nincs holnap. És nincs a sok Liza közt
                     csak egy is, aki a másikhoz hasonlitana.</p>
					<p>Szaplonczay eleinte mosolygott ezen az izgató játékon. Azt mondta magának:</p>
					<p>- Ez a ravasz kis bestia milyen hamar észrevette, hogy a multat ki kell hagynia
                     a fegyverei közül! Mig azt a régi ideált keresem benne, aki talán hevitett
                     valamikor, sohasem tetszhetik nekem mai alakjában. Az asszony mindig könnyen
                     győz a leányok fölött, de van egy leány, akivel szemben gyönge lesz: - pedig az
                     a leány már csak emlék, az ő saját leánykori emléke. Ezt nem tudja legyőzni. És
                     ez a ravasz asszony már nem is fecseg a multról, hanem ugy tesz, mintha most
                     ismerkedtünk volna meg. Mondhatom, nem fogy ki a fegyverekből. S talán csak
                     azért nem tud legyőzni, mert még mindig látom a fegyvereit. De ördöngős asszony
                     s nem is tudom, hogy kerül ilyen fajta Danczkáról!</p>
					<p>Amit nem vallott meg magának: - mégis érdekelték már az asszony fegyverei.
                     Figyelte, nézte őket erősen s aztán... ki nem tapasztalta még, hogy amit az
                     ember nagyon erősen néz, egyszerre eltünik a szeme elől? Káprázik a szem és
                     éppen azt nem látja, ami annyira kifárasztotta.</p>
					<p>Valamelyik napon Liza asszony megállt előtte égő arccal.</p>
					<p>- Maga szeret valakit, Szaplonczay!</p>
					<p>- Be nehéz volt kitalálni!</p>
					<p>- Leányt szeret.</p>
					<p>Az első pillanatban ugy érezte Szaplonczay, mintha szivén markolták volna. Még
                     bántotta, hogy gondolatban is érintsék az ő szivének titkát. De, hogy másnap és
                     megujra is előhozakodott Liza asszony a szenvedélyes szóval, Szaplonczay már
                     mosolyogva ragadta meg a kezét.</p>
					<p>- Nem engedem meg magának, hogy féltékeny legyen. Csak ugy, ha - szeret!</p>
					<p>Akkor Liza asszony elkacagta magát.</p>
					<p>- Ohó, poéta uram. A danczkai asszonyok nem egészen olyanok az életben, mint a
                     maga regényében.</p>
					<p>- Maga nem danczkai asszony!</p>
					<p>- Hát mi vagyok?</p>
					<p>- Asszony. Vagy már magam sem tudom tán, hogy mi. De szebb, mint valaha.</p>
					<p>Liza asszonyt ez a leszerelés mulattatta. Még mindig tréfált ugyan, de volt
                     valami ingerlő benne, mikor azt kérdezte:</p>
					<p>- Mondja, Szaplonczay, megbocsájt-e nekem, hogy ilyen kövér lettem?</p>
					<p>- Nem is kövér, - felelte kurtán Szaplonczay.</p>
					<p>S egy kicsit rosszkedvü lett. Mintha a kinyujtott kezére ütöttek volna, amivel
                     utána akart nyulni a játékszerének. A játékszerének? De tán éppen az hangolta
                     ugy le, hogy nem is látott többé játékszert. A keze sokkal bizonytalanabb, az
                     esze sokkal csöndesebb s a szive sokkal lármásabb, ahogy játszani próbál. S a
                     szeme, mintha már megtévedne olykor: az asszonyt látja nevetve játszani
                     valakivel. S az a valaki: ő maga a poéta, aki könnyelmüen fogott a játékba. És
                     talán volt is már eset, amikor játékszer lett a játszóból.</p>
					<p>Éjszaka most a nyitott ablakhoz ült és gunyolta magát:</p>
					<p>- Micsoda hazugságokkal táplálkozol te ostoba poéta! Azt hiszed, hogy szivednek
                     minden szálával oda vagy kötözve egy vöröshaju asszonyka lábaihoz s bizonyos
                     vagy benne, hogy van a világon egy leány, akinek csak szólania kellene s te már
                     szöknél előle. Ha a vörös hajszálak helyett láncok tartanának fogva, azokat is
                     eltépné annak a leánynak egy elsugott szava. Ezt egészen bizonyosan tudod, de
                     csak éjszaka. Mert, ahogy hasad a hajnal, már megint bolondul vágyakozol a te
                     vöröshaju asszonyod után, aki a legszeszélyesebb rabtartója a világnak, mert
                     nappal rakja rád a láncokat s éjszaka nincs hatalma fölötted. De nem hazugság-e
                     még ez is? Hiszen ha szökni akarnál, holnapután már nem is emlékeznél tán a
                     vörös hajára. A láncait sem éreznéd. De te félsz a szabadságtól, mely
                     veszedelmesebb rabsággal fenyeget és nem mersz megszökni az asszonytól, hogy a
                     leány hatalmába ne kerülj. Azért hazudsz éjszaka, hogy a lányt szereted és
                     nappal, hogy az asszonyt kivánod. Bele fogsz bolondulni a sok hazugságba, kis
                     poétám. És a végén nem fogod tudni, hogy mit akarsz? Mert kérdezd meg a szived
                     s azt feleli, hogy nem kell neki az asszony s kérdezd meg az eszed, s az azt
                     feleli, hogy fussál a leány elől.</p>
					<p>Oh, te szegény, ostoba kis poéta.</p>
					<p>Délelőtt mégis várta a tölgyek alatt. Elüldögélt a padon és elnézett a szálló
                     felé, ahonnan talán már elindult Liza asszony. Találgatta, vajjon milyen ruha
                     lesz ma rajta? Az acélszürke? A fehér? Vagy megint valami ujszinü ruha?</p>
					<p>Mikor meglátta, megfeledkezett a ruha szinéről. Csak azt a teli formát, a
                     kivánatos asszonyt látta. És a vörös haját, mely lángolni látszott az árnyékos
                     uton.</p>
					<p>- Mivel fog ma megkinozni?</p>
					<p>Igy ment eléje. Liza asszony szeméből néhány száz ördög pajzánkodott, de a
                     szava meghazudtolta a kis ördögöket.</p>
					<p>- Beteg vagyok és nem is aludtam ki magamat. Miért kinoznám?</p>
					<p>- Szeret?</p>
					<p>- Egész éjjel ezt kérdeztem magamtól.</p>
					<p>- És reggel?</p>
					<p>- Nem tudtam tisztába jönni magammal. Azt hiszem, maga a hibás, barátom. Egy
                     ilyen magányos asszonyka micsoda védtelen vár, szegény! De maga talán lusta is
                     az ostromra. Miért nem kényszerit már, hogy szeressem? Hát azt hiszi, magamtól
                     fogok a nyakába esni?</p>
					<p>Szaplonczay rekedten sugta a fülébe:</p>
					<p>- Kényszeriteni fogom.</p>
					<p>Ezen kacagott Liza asszony. És az asszony művészetével tudta agyonkacagni
                     azokat az őrült fenyegetéseket, amikkel Szaplonczay az egész uton ostromolta.
                     Asszonydolog, ahogy annyit hallott meg a fenyegetésekből, amennyit éppen akart.
                     Nem is felelt mindenikre s ha felelt, egy-egy ajtócska nyilt a feleletből,
                     amelyiken elmenekült az ostromló elől. Szaplonczay pedig érezni kezdte, hogy
                     Liza asszony a legveszedelmesebb alakjával kisérti ma: ostoba vallomásokba
                     csalja, hogy kikacaghassa.</p>
					<p>Künn járkáltak a sziget szélén. Előttük a nyilt Duna, tükrén a nap darabokra
                     szakitott képével. Minden hullámból egy-egy külön nap tüzött vakitva a
                     szemükbe. Lábuk alatt sercegett a homokos föld, mintha szikrák pattognának.</p>
					<p>Szaplonczay megkapta az asszony kezét.</p>
					<p>- Micsoda kedve telik benne, hogy igy gyötörjön?</p>
					<p>- Ereszsze el a kezemet. Melegem van.</p>
					<p>- Nem eresztem.</p>
					<p>- Nem? Kérem, szoritsa tovább.</p>
					<p>S odanyujtotta a férfinak a másik kezét is. De a szeme már a vizen kalandozott
                     és Szaplonczaynak olyan érzése volt, hogy az elforditott szemekkel az egész
                     asszony kisiklott a hatalmából. Mintha viaszkezeket fogna. Tud igy az asszony
                     megszökni lélekben, ha a testét fogva is tartjuk. S Szaplonczay nyomban
                     megérezte, hogy Liza asszony megszökött előle. Hipp-hopp - csak a szemét
                     forditotta el és mintha ott sem lett volna.</p>
					<p>Elbocsájtotta a kezét és nyugodtabban sétált mellette.</p>
					<p>- Csak legalább haragudnék rám! - mondta néhány perc mulva az asszonynak.</p>
					<p>- Szeretne kibékiteni?</p>
					<p>- Nem tudom. Ha megharagudnék, hinném, hogy szeret. Azt mondanám, a rosszabbik
                     szót találtam választani s azért haragszik. De eljön majd az óra, amikor
                     megtalálom a jobbik kifejezést és szeretni fog.</p>
					<p>- Igaza lehet.</p>
					<p>- Nincs igazam. Mert igy is szeret. Harag nélkül is szeret.</p>
					<p>- Bizonyosan tudja?</p>
					<p>- Bizonyosan.</p>
					<p>- Akkor megadom magam. Én eltépelődöm, kérdezem magamat és felelek magamnak, de
                     sohasem tudok tisztába jönni. Százszor elgondoltam már, hogy maga ez a
                     tépelődés a szerelem. Hiszen csak nem faggatnám annyit a szivemet, ha valami
                     homályos érzés nem kergetne! S azok a magamhoz intézett kérdések, azok az
                     ellentmondó feleletek mit jelentenének, ha nem szeretném? Igaza van
                     Szaplonczay. Szeretem magát, különben ostoba volnék, aki ok nélkül sanyargatja
                     magát. Ugy kell lenni, hogy én még hónapokig eltépelődtem volna s nem jutnék
                     magammal rendbe. De maga bizonyosan tudja, hogy szeretem. S ez megnyugtat.</p>
					<p>Egy kissé kifakadt Szaplonczay:</p>
					<p>- Gunyolódik?</p>
					<p>Liza asszony a szemébe nézett. Valami csudálatos őszinteség, leányos melegség
                     volt most a tekintetében.</p>
					<p>- Igazán nem gunyolódom. Ebben a percben magam is azt hiszem, hogy szeretem.
                     Csak tudnám, hogy holnap is hinni fogom még. Sohasem gondolt még arra, hogy az
                     ember néha sokáig forog valami homályos érzés körül és a végin már szédülve
                     lesi a pillanatot, amikor valaki vagy valami erőszakosan is megállitja: ezt
                     érzed, csak ezt, állj meg!</p>
					<p>Maga elé suttogta:</p>
					<p>- Olyan régen várok már valamit, ami kérlelhetlenül megállit a tépelődésben.
                     Ami parancsolva kiált rám: szeresd! hiszen szereted! Ha egy pár napig nem
                     látnám, Szaplonczay! Csak egy pár napig.</p>
					<p>- Elutazom. Akarja?</p>
					<p>- Nem. Csak menjen a városba. Mire visszajön, talán már tudni fogom, hogy
                     szeretem. Menjen, Szaplonczay...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">IV.</p>
					<p>Elődöngött a városban és nem tudta, mihez kezdjen Szaplonczay. A juliusi
                     hőségben a céltalan kóborlás is fáraszt, álmodozni sem hagyja az embert. Száz
                     mértföldnyire repül a kedv, mikor minden utcahajlásnál ugyanaz a kép köszönt.
                     Azok a törpe, városi fák szinte elveszik az ember lélekzetét, mert fehérek a
                     szállingózó portól és nem hogy árnyékkal szolgálnának, de messziről megérzik
                     rajtuk, ők szomjazzák az árnyékot. A hordár, a rendőr, a kocsis és aki nem
                     mozdulhat az utcáról, ösztön szerint a várakozó fiakkerek mellé huzódik. Még az
                     is árnyék ilyenkor, amennyit egy kocsi tud a perzselő napból felfogni.</p>
					<p>Szaplonczaynak az az ötlete támadt, hogy meglátogatja a kiadóját.</p>
					<p>Kocsiba ült és a Newton-palotához hajtatott. Eszébe jutott, hogy az igazgató
                     talán nem is lesz itthon, az is valami fürdőhelyre menekült a julius elől, de
                     még sem állitotta meg a kocsit. Ha nem találja, az se baj. Minden negyedóra
                     tiszta nyereség, amit ebből a napból agyonüthet. S aztán talán jobb is, ha
                     mentül tovább marad a kocsiban. A lebocsájtott ellenző árnyékában, ha az ember
                     egy kicsit a szemét is behunyja, elég jól lehet álmodozni. Szaplonczay pedig
                     ugy érezte, hogy már reggel óta környékezi annak a vörös hajnak illata, melyet
                     tegnap óta nem érzett. A junius lomha levegőjéből is elébe ringott már a Liza
                     asszony gömbölyü alakja. A Szaplonczay feje égni kezdett.</p>
					<p>A Newton igazgatóját csakugyan nem találta. De helyettese egy levelet nyujtott
                     át Szaplonczaynak:</p>
					<p>- Már két hete itt fekszik. Nem tudtam a cimét, hogy utána küldhettem
                     volna.</p>
					<p>- Valami elkésett gratuláció lesz, - mondta Szaplonczay és zsebre vágta a
                     levelet.</p>
					<p>De ahogy ismét a kocsiban ült és bántotta az unalom, Szaplonczay mégis elővette
                     a levelet. Akkor látta csak meg a boriték belső oldalán a Danczkay grófok
                     cimerét. S egy pillanatra megkapta a kiváncsiság, hogy mit akarhat tőle a
                     hatalmas oligarcha. Csak nem panaszkodik ő is Danczka módjára? Nevetséges.
                     Alighanem az uradalom valamelyik tisztje engedte meg magának, hogy a gróf
                     papirosát és boritékját használja.</p>
					<p>Felbontotta a levelet. De mégis csak a gróf irt neki.</p>
					<p>„Poéta uram, - irta gróf Danczkay György, - önnek le kell hozzám rándulnia.
                     Ezek a bolond danczkaiak a fejükbe vették, hogy maga lesz a képviselőjük és a
                     milyen bölcs náció, már valahogy meg is tudták velem értetni, hogy a
                     legközelebbi választáson megbuktatnak. Ördög vigye a mandátumukat, ugy sem
                     vettem sok hasznát. Nem fogok sirni utána. De mégis csak bosszant, hogy magát
                     játszák ki tromfnak ellenem. Mert az meg az én bolondságom, hogy nem akarok
                     haragudni magára. Miért? Majd megmondom valamikor, ha ugyan megmondom. Érje be
                     annyival, hogy nem akarok magára haragudni. Inkább tudni szeretném, van-e sok
                     kedve a mandátumot levenni a nyakamról? Látogasson meg. Ha nincs ellene
                     kifogása, néhány napot elvadászgatunk. Hiszen csak illik legalább ismernem, ha
                     lemondok a kedvéért! És akkor megtudom, elmenjek-e Afrikába oroszlánokra
                     vadászni? Mert ugy eszeltem ki, hogy az az afrikai ut éppen jó ok lesz egy
                     levélkére, amiben megkérném a képviselőház elnökét, hogy intézkedjék Danczkán
                     uj választás iránt. Én megyek Afrikába. S akkor maga mégis csak tőlem kapja a
                     mandátumot, nem Danczkától. Hát csak jőjjön le poéta uram.</p>
					<p>Gróf Danczkay György.</p>
					<p>U. i. Ez a harmadik levelem. Talán ez megtalálja. Mit szól hozzá, hogy
                     háromszor is irok az ellenfelemnek? De, vigye a macska, azt hiszem, szeretni
                     akarom magát.”</p>
					<p>Szaplonczaynak egy kicsit fejébe szállott a vér. Kiszólt a kocsisnak:</p>
					<p>- Hajtson az Akadémiához! A hajóállomáshoz!</p>
					<p>Most már nem volt türelme a városban. Vitte a levelet a szigetre. Van ott
                     valaki, akit ez a furcsa meghivó talán érdekel egy kicsit.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">V.</p>
					<p>Az alsó sziget körül ugy tetszett neki, mintha a városba siető hajó fedélzetén
                     egy ismerős párt látna. Fehér napernyő alatt amolyan keskeny vállu ember
                     suttogott valami leánynak. Mintha Korniss Géza lett volna és Angéla.</p>
					<p>És ekkor Szaplonczay felugrott a helyéről. Ösztökélni szerette volna a hajót,
                     hogy siessen egy kicsit, csak mentül messzebbre a helytől is, ahol megint
                     Angélára kellett gondolnia. De a gondolatok már elkapták és ugy elhemzsegtek az
                     agyában, mint eső előtt a hangyák. Érezte, hogy bizserkél a fejében és már
                     megint uralkodni kezd rajta a régi láz. Minden erejéből Liza asszonyra akart
                     gondolni, a Danczkay levelét is ujból elővette, hogy az talán ki tudja ragadni
                     a kinzó gondolatokból, de mint zsarátnok alól a szikrák, egyre tüzesebben
                     pattogtak ki agyából a kérdések. Angéla volt-e? És a szigeten volt? Talán őt
                     akarta meglátogatni és nem találta? Miért jött? Hogy lássa, vagy hogy mondjon
                     valamit? De mit? Hát ha már az esküvőre akarta volna meghivni, hiszen a
                     vőlegényével jött? Olyan késő volna már? De nem vagyunk-e már julius végén? És
                     ha Korniss már letette a tanári vizsgát, vagy ha leteszi holnap, nem viszi-e
                     mindjárt oltár elé Angélát? Olyan türelmetlen az a fiu, talán a násznagyért
                     sietett ki a szigetre?</p>
					<p>Gyönge szél tarajozta a Dunát. Szikrázott a folyam a zuhogó napfényben.</p>
					<p>Szaplonczay ugy érezte, hogy verejték ül a homlokára.</p>
					<p>- Nem szeretnék ott lenni az esküvőjükön.</p>
					<p>Minden kábultságán keresztültörte magát ez a babonás sóhaj. Mert ebben a
                     pillanatban már ugy rémlett neki, mintha ott állna az oltár előtt és látná,
                     ahogy Angéla - fehér orgona-virággal a hajában, - örök hüséget esküdik az ő
                     urának. A szép feje szinte átlátszó, amilyen halovány, réveteg szeme a templom
                     kőarabeszkjein kalandoz és a fehér selyemruha majdnem hallhatóan suhog, ahogy a
                     fiatal test reszket benne. A pap mormol valamit, Korniss pedig remegő
                     mosolylyal keresi a menyasszony pillantását. Hátul valahol mozog és
                     fészkelődik a násznép. Talán Wéber bácsi és az ő élete párja. Aztán a thurzói
                     asztalos, a ki feljött a fia esküvőjére. És a szinitanoda. Meg a bérkaszárnya
                     cselédsége. Hiszen csak kiöltözködnek erre a napra, mikor a házmesterék
                     Angélája esküszik! Mind mozog, köhécsel, izgatott és Angéla feje meghajlik,
                     mintha onnan messziről, a jövő hosszu csarnokából éppen szemébe tüzne valami
                     vakitó fényesség. Nem tudja nézni. S egyszer mégis föl kell vetnie a
                     tekintetét. Mikor a pap kérdéssel fordul hozzá. Olyan különös, izgató,
                     fájdalmas perc. Angéla felriad, megemeli a fejét s mig a pap szavai hangzanak,
                     azok a szép szemek végigsuhannak a templom népén. Mintha selyemmel vonták volna
                     be hirtelen ezt a furcsa társaságot. És aztán Angéla szeme megpihen egy
                     pillanatra Szaplonczay Ádámon. De micsoda hosszu pillanat! És micsoda fájdalmas
                     szem!</p>
					<p>Szaplonczay égő szemekkel kereste a hajóhidat. Hát sohasem érkezik már célhoz
                     ez a hajó!</p>
					<p>Lekuporodott a fedélzet padjára és behunyta a szemét. A látomásból már csak az
                     a hosszu, fájdalmas tekintet maradt meg és Szaplonczaynak ugy tetszett, hogy
                     ezt csakugyan érezte valamikor. A lelkét égette akkor és nem fog meghalni
                     sohasem. Az a tekintet, mely némán kérte tanácsát vagy talán nem is volt
                     tekintet, hanem segélykiáltás. Mert egy vergődő lélek kiáltott vele ő hozzá:
                     „ments meg, foglalj le magadnak, hiszen én nem tudom, mit csináljak!”</p>
					<p>A banketten, abban a nehéz órában született ez a tekintet és most feltámadt a
                     Szaplonczay heves képzelődésében. Vádolta, égette, kinozta. És Szaplonczay
                     szótlan dühvel türte a kinokat s csak ugy magában gondolta, hogy ennek igy
                     kellett lennie, s ma sem tehetne másképpen.</p>
					<p>Megérkezett a szigetre. A hidról ösztön szerint elnézett a parton, hogy nem
                     látja-e valahol Lizát. Ha őszintén vallatja magát, ebben a percben csodálkozott
                     volna, hogy miért is keresi azt a szép vörös asszonyt? Semmi sem maradt meg
                     abból az őrült vágyból, melylyel még tegnap is üldözte. Csodálatos hidegséggel
                     és szinte megvetéssel tudott az utolsó hetek játékára visszanézni. Belátott az
                     asszony műhelyébe és a költő szemével tudta volna apróra lefesteni, ahogy ez a
                     furcsa szerelmi játék szövődött, bonyolódott, mérgesedett. Érezte most, hogy
                     nem szereti az asszonyt és érezte azt is, hogy Liza asszony csak az ő
                     Szaplonczay-muzeumát teszi teljesebbé, mikor a költő szivét is oda akarja tenni
                     az arcképek, a könyvek és az ujságok mellé. Hogy a legértékesebb is ott legyen
                     a muzeumban. Egyik sem szerelmes és mind a kettő játszik a szerelmes tüzzel. Az
                     egyik futni kiván a nagyobb veszedelemből s a másik diadalt akar vinni
                     Danczkára. Az egyik gyáva, a másik hiu. És hetek óta szakadatlan izgatottságban
                     hitetik el magukkal, hogy szerelmesek.</p>
					<p>Ha most az ösztönére hallgat: Szaplonczay megvárja a legelső hajót és menekül a
                     Margitszigetről. De valami őrült vágy kergette a szálló felé. Mintha
                     okvetetlenül hallania kellene valamit Angéláról. Hiszen, ha ők voltak igazán,
                     csak hagytak valami üzenetet hátra!</p>
					<p>S a szálló-portása, ahogy meglátta, feléje sietett. Egy névjegyet adott át
                     neki.</p>
					<p>Szaplonczay egy kicsit szédült.</p>
					<p>- A menyasszonyával volt itt, jelentette a portás. Nagyon sajnálta, hogy nem
                     találta itthon. Nagyon kéreti a nagyságos urat, hogy vasárnap okvetlenül
                     sziveskedjék elmenni a felavatásra. Mert letette a tanári vizsgát.</p>
					<p>Egy sóhaj szakadt fel a Szaplonczay kebléből. Talán a megkönnyebbülés volt,
                     hogy még csak a tanári felavatásnál tartanak, de talán egyéb is volt.
                     Szaplonczay kábultan nézett körül a homályos előcsarnokban. Nem szökik-e ki
                     valamelyik oszlop mögül Angéla? Nem csattog-e föl valahonnan a kacagása? Nem
                     száll-e feléje a fehér orgona-virág édes illata? És a leány illata? Hiszen itt
                     járt és beszélt és lélekzett?</p>
					<p>Még kábult volt, ahogy szobájába sietett. Felszakitotta az ablakokat, hogy
                     széles sugárral ömöljön be a napfény. Mert félt a homálytól, amiből bolond
                     képek és látomások kelnek. A hatalmas fák koronáit nézte, a madarakat, amik
                     behuzott fejjel, csöndes álomban ringatóztak a lombok közt, az eget, amely
                     felhőtlenül kéklett a budai oldal fölött. És azt képzelte, hogy az alvó
                     természet őt is el tudja altatni. De csak inkább elkábult. Mintha láz gyötörné,
                     minden tagjával külön érzett s az ablaknál állva, olykor hirtelen megfordult,
                     mert olyan érzése volt, hogy az ajtón nesztelenül besuhant valaki.
                     Egyszer-egyszer a szeméhez is kapott. Azt képzelte, hogy Angéla pajkosan
                     befogta hátulról a szemét.</p>
					<p>Ahogy volt, felöltözködve, az ágyra vetette magát. És Angélát, mindig csak
                     Angélát látta. A szigetre már lomhán ereszkedett az esti homály és Szaplonczay
                     még mindig csak Angélát látta kiszökni lázas gondolataiból.</p>
					<p>Aztán hirtelen ugy rémlett neki, hogy valami tüzsugár lövelt a szemébe. Szinte
                     megvakult.</p>
					<p>A gázvilág volt, mely a kinyitott ajtó nyomán a folyosóról beszökött. Csak egy
                     másodpercig tartott. Aztán az ajtó bezárult s a kis szobában mélységes volt a
                     sötétség.</p>
					<p>- Ki az? - szerette volna Szaplonczay kérdezni és ugy félt, mintha egyetlen
                     szavával elkergethetné álmainak szépséges tündérét. Hátha megjött! Hátha már
                     itt van a szobában! És Szaplonczay egy hangos szót nem mert szólani, csak ugy
                     gondolta babonás félelemmel a legőrültebb vallomásokat, a legszenvedélyesebb
                     szavakat. Mintha az a tündér igy is meghallaná, igy is megértené.</p>
					<p>Egy finom kéz simitott végig a fején. Szaplonczay reszketve ragadta meg és
                     elboritotta égő csókjaival.</p>
					<p>- Csak én vagyok, Szaplonczay, - hangzott végre egy bánatos hang.</p>
					<p>A Liza asszony hangja volt.</p>
					<p>- Csak én vagyok, - folytatta csöndesen, bánatosan. Ne próbálja velem
                     elhitetni, hogy tudta és örül nekem. Én láttam azt a menyasszonyt és láttam a
                     halovány arcát, mikor meghallotta, hogy maga estig haza sem jön. Ha abból az
                     arcból nem tudtam volna világosan olvasni, mindent elárult nekem ez a mai
                     délután. Mióta van már itthon! És bezárkózott! Egyedül akart lenni a
                     gondolataival. Nem. Azzal a leánynyal. Csak vele akart lenni.</p>
					<p>Egy másodpercnyi csönd volt. Aztán remegve hangzott:</p>
					<p>- Meri-e mondani, Szaplonczay, hogy ma délután csak egyszer is gondolt rám?</p>
					<p>Szaplonczay fölugrott, hogy gyertyát gyujtson. Liza asszony lefogta a
                     kezét.</p>
					<p>- Nem kell gyertya. Jobb nekünk most a sötétség. Azt hiszem, szégyeljük
                     magunkat egy kicsit egymás előtt. Én legalább érzem, hogy egy láng az arcom s
                     ha már bizonyosan nem tudnám, hogy maga mást szeret, elsülyednék
                     szégyelletemben, hogy bejöttem magához. De maga azt a leányt szereti s valahogy
                     el tudtam magammal hitetni, hogy jöhetek, mehetek veszedelem nélkül, mert
                     idegen vagyok, senki sem vagyok magának.</p>
					<p>- Liza! - könyörgött halkan Szaplonczay.</p>
					<p>- Felelni sem mert arra a kérdésemre, hogy gondolt-e ma délután csak egyszer is
                     reám. Mert nem gondolt. S én nem akarom magamat agyonhazudni. Ha ezen a napon
                     is ilyen hamar kiestem az emlékezetéből, mikor azért küldtem a városba, hogy
                     végre tisztába jőjjek a szivemmel, mi volna később, amikor hónapokig nem látna?
                     Én magammal akartam tisztába jönni és magával jöttem tisztába. Nem szeret.
                     Játszott velem vagy csak azért futott hozzám, hogy a másiktól meneküljön. Olyan
                     mindegy, hogy szép vagyok vagy csunya, szeretem vagy nem szeretem: csak asszony
                     kellett magának, akármilyen asszony, akinek szivén felejtse azt a leányt, akit
                     szeret. Szüksége van valakire, nem hogy megszeresse, csak hogy azt a másikat
                     felejthesse. S ezért nekem kell elvéreznem. Nem baj. Bucsuzzunk békességben.
                     Holnap hazautazom Danczkára és ha az én kis fészkem nem is a legjobb hely, hogy
                     magát elfelejtsem, de arra elég jó lesz, hogy csöndes órákban elnézzem az
                     arczképeit, olvassam a könyveit és sirjak. Még csak föl se fog tünni senkinek.
                     Hiszen én vagyok a költő ideálja és Danczka olyan természetesnek fogja találni,
                     hogy én sirok.</p>
					<p>Szaplonczaynak ugy rémlett, hogy egy forró köny esett a kezére. Magához vonta
                     az asszonyt.</p>
					<p>- Hallgasson meg, Liza és nem bánom, ha megvet. Félek attól a leánytól, akiről
                     maga beszél s akit sohasem lett volna szabad látnom. A legjobb barátom
                     menyasszonya és holnap, holnapután a felesége is lesz. Futni fogom őt és
                     miatta legjobb barátomat is. Mert amikor az ember bolondulni kezd, már nincs
                     barátja. S én nem akarom elveszteni. Sem a barátomat, sem az eszemet. Nem
                     bánom, ha kinevet érte, de megmondom, hogy csak magamat akarom megcsalni, nem
                     magát. Ezzel az én ostoba szivemmel akarom elhitetni, hogy szeresse magát s
                     kiszökik belőle a másikhoz való szerelem. Ez talán csalás, de magamat csalom
                     és nem magát. Nem, nem. Hetek óta ostromlom, hogy szeressen és soha ember
                     mohóbban nem kivánta, hogy szeressék, mint én. Mert ha mást üdvözithet a
                     szerelem, engem meg is tudna talán menteni. S ne higyje, hogy ez a mai délután
                     magát sujtotta le. Engem, csak engem. Egy puszta látomás, könnyü, mint a
                     levegő, annyi, hogy látni véltem azt a leányt: s ez is elegendő volt, hogy
                     leüssön. Keserves, hosszu órákat szenvedtem át, mig az a könnyü látomás
                     ránehezedett az agyamra és fülembe: hiába kerülted, hiába futottad, hiába estél
                     a legszebb asszony lábaihoz, - én csak elszállok fölötted és a szived megérez,
                     utánam röpül! Oh, te szegény, bolond ember, meddig akarsz te még engem
                     felejteni és hány szép asszonynál keresed még azt a mámort, mely engem
                     kiragadhatna a szivedből! Hát sohasem tanulod meg, hogy a szerelmet nem lehet
                     kergetni, mert a szerelem maga az ostor, mely holtodig kerget!</p>
					<p>Liza asszony csöndesen suttogta:</p>
					<p>- Holtodig kerget!</p>
					<p>- Utazzék haza, Liza! És utazni fogok én is. Másfelé. De soha ne higyje, hogy
                     meg akartam csalni. Magamat akartam megcsalni, mert szükségem volna rá, de ezt
                     sem tudtam.</p>
					<p>Most mégis meggyujtotta a gyertyát. A gyönge világosságban ugy tetszett neki,
                     hogy glória fonja körül a szép asszony fejét. Ugy világitott róla az a lángoló
                     vörös haj.</p>
					<p>- Utazom! - sugta Liza asszony.</p>
					<p>- Utazzék haza!</p>
					<p>Csönd volt. Az asszony egy pillanatig gondolkozott, aztán a kezét nyujtotta
                     Szaplonczaynak. S még megkérdezte:</p>
					<p>- Hová fog menni?</p>
					<p>Hová? Szaplonczaynak most jutott eszébe a gróf Danczkay György levele. Hiszen ő
                     is legokosabban tenné, ha Danczkára utaznék. A kastély, a vadászat és Danczka,
                     ahol gyermekéveinek minden édes emléke fogja körülzsongani, a választás az ő
                     ismeretlen izgalmaival: vajjon nem volna-e legjobb neki, aki felejteni,
                     menekülni akar? És aztán Liza asszony? Nem ott lesz-e Danczkán? Valami homályos
                     reménység gyult ki már a Szaplonczay agyában. És izgatottan nyujtotta oda Liza
                     asszonynak a gróf levelét.</p>
					<p>Aztán egymásra néztek némán, erős izgalommal. Mintha két szomju lélek, mely már
                     szólni sem tud az epedéstől, váratlanul forrásviz csörgését hallaná a
                     pusztában. A szemük égett, a szivük heves vágygyal ujjongott. Már a halálra
                     voltak elszánva s most az élet biztatva ragyog feléjük. Micsoda édes mese! És
                     nem is csudálkoztak, hogy a néma beszélgetésben egymást megértve, ugyanaz a szó
                     szökött az ajkukra:</p>
					<p>- Együtt megyünk!</p>
					<p>Az asszony azt hitte, hogy csak szédül s már odaomlott a férfi reszkető
                     karjaiba. Nem is tudta talán, hogy mit csinál, de mig Szaplonczay csókokkal
                     boritotta a vállát, Liza asszony öntudatlanul babrált a virágok közt, melyek a
                     keblén virultak. Egy szál piros szegfűt huzott ki a bokrétából és lassan
                     morzsolta, a menyasszony édes zavarával.</p>
					<p>És mintha az a gyermekleány volna, ki maga is csudálja, hogy szabad neki az ő
                     kis urával együtt utra kelnie, egész este suttogta:</p>
					<p>- Együtt megyünk... együtt...</p>
					<milestone n="5" unit="endSubChapter"/>
				</div>
				<div type="chapter">
					<head>
                  WÉBER NÉNI UDVARA.
               </head>
					<milestone n="1" unit="startSubChapter"/>
					<p rend="head">I.</p>
					<p>A kapu alá semmi sem látszik az égből, alig valami a világból, csak egy
                     tenyérnyi az utcáról. Azért a kapu alatt is van világ. A lakók, ahogy hazafelé
                     szállingóznak, mindig elhullatnak valami friss hirt a városból; a cselédség
                     hall valamit odahaza a gazdától, hoz is valamicskét innen meg onnan s aztán
                     ebből a sok törmelékből kiformálódik a világ képe a kapu alatt is. Mindenről
                     beszélnek és tudnak ott, ha egy kicsit bolondosan is. Nem sejtik azt az
                     emeleteken, hogy mi mindenről nem tudnak a kapu alatt.</p>
					<p>Olykor aztán megesik, hogy a kapu alól árad el a legfrissebb hir.</p>
					<p>Augusztus elején Wéber néni boldogan mesélte a kapu alatt a cselédségnek:</p>
					<p>- Korniss elveszi Angélát. No, milyen szerencse!</p>
					<p>A cselédek álmélkodtak, csak a szájas Lencsi kotyogott:</p>
					<p>- Szerencse? De nagy szerencse! Az olyan csunya ember is szerencse! Mért nem
                     veszi el az a másik, aki szebb is, derekabb is? No igen. Ha már szerencse akar
                     lenni, legyen igazi szerencse. De Korniss...</p>
					<p>A cselédleányok, akik még az imént álmélkodtak az Angéla szerencséjén, most már
                     a Lencsi pártjára szegődtek. És ahogy össze-vissza locsogtak, a végin Wéber
                     néni maga is megzavarodott, hogy csakugyan szerencse éri-e hát az ő leányát.
                     Aztán a Lencsi kotyogása eláradt az egész bérkaszárnyában s ha a módosabb lakók
                     meg is vallották, hogy egy kis házmesterleánynak még mindig elég szerencse, ha
                     egy tanárember veszi feleségül, a többség mégis a Lencsi szavára esküdött és
                     igen rossz véleménynyel volt a szerencséről, mely a lakótársak közül éppen csak
                     Korniss Gézát tudta megcsipni Angélának.</p>
					<p>A cselédleányok összebujtak a kapu alatt és megkörnyékezték a házmesternét.</p>
					<p>- És Angéla szereti azt az embert?</p>
					<p>- Szereti? Hát bizonyosan szereti, mert én ugyan nem erőltettem.</p>
					<p>Megint Lencsi volt, aki hitetlenül rázta a fejét.</p>
					<p>- Én pedig nem hiszem, hogy szeresse. Hiszen láttam, az az ember pipázni is
                     szokott. Én a katonámat is faképnél hagynám, ha egyszer pipát látnék az
                     agyarában.</p>
					<p>A cselédség megint a Lencsi pártjára állt. Egy csunya ember, aki még pipázni is
                     szokott, - no hiszen, ha százszor tanár, még se valami nagy szerencse.
                     Lencsinek határozottan igaza van. És Korniss Géza, ha van szeme a Wéber néni
                     udvara számára, észrevehette volna, hogy abban az időben nagyon népszerütlen a
                     bérkaszárnyában. Hiába hozta mindennap a bokrétákat (a jó Isten tudja, hol
                     szerzett augusztusban is fehér orgonavirágot!), hiába bolygott néma alázattal
                     az Angéla árnyékában és hiába hangzott ki estenden a kapu alá a remegő, meleg
                     hangja, ahogy Angélának felolvasott: a Wéber néni udvara mélységes haraggal
                     üldözte. Csak ő maga nem hallotta, de a Wéber néni fülét nem kerülte el a
                     cselédség elfojtott keserüsége:</p>
					<p>- Nem szeretni való ember ez! És pipázik.</p>
					<p>- Nem pipázik már, - próbálta a házmesterné védelmezni.</p>
					<p>- Hát fog pipázni, ha majd gyermekük lesz, - mondta rá Lencsi könyörtelenül. -
                     Mig vőlegény, jól akarja magát viselni.</p>
					<p>Aztán minden este folyt a suttogás a kapu alatt. A nyitott ajtón keresztül a
                     cselédség belátott a kis házmesterlakásba. A vörhenyes lámpafény körülfolyta
                     Kornisst és Angélát, amint egymáshoz hajolva beszélgettek. Ugy tetszett,
                     mintha égnének. Valami ujság, amit Korniss tartott a kezében, vakitó
                     fehérséggel vált ki a százfajta árnyalattal összeolvadó vörös szinekből. A
                     levegő pedig, ahogy a lámpafényben átizzott, reszketve hullámzott: mozgott
                     benne minden, az asztal, a székek, a lámpa és az a két szerelmes fiatal is.</p>
					<p>Lencsi felsóhajtott:</p>
					<p>- Milyen szép a szerelem! Ha most az a másik ülne Angélával -</p>
					<p>Az a másik! A Wéber néni udvara milyen sok szeretettel őrizte még mindig az
                     emlékét. Az a szép cigányfej szakadatlanul kisértette a cselédleányokat s
                     egyik-másik leány nem is akarta elfelejteni azt a fejet, melyet olyan sokszor
                     bámult a néhai játékszoba ablakában. Most is, ahogy benéztek a szobába, valami
                     csodát vártak, hogy Angéla mellől egyszerre csak eltünik az a kis madárfejü
                     emberke és diadalmasan áll a helyébe az a másik. Hiszen az ablakon is
                     megosztoztak és Korniss után mindig feltünt a Szaplonczay szép feje. Nem lehet,
                     hogy most egészen eltünt volna. Vissza fog jönni.</p>
					<p>Wéber néni egyszer azt mondta a kapu alatt:</p>
					<p>- Nem jön az vissza többet. Hallottam Kornisstól, hogy a Margitszigeten lakik
                     és igen nagy ur lett.</p>
					<p>Az udvar ennyin is elszomorodott. Mintha dobszóval hirdették volna ki előttük,
                     hogy a regiment megy és nem jön többé vissza. A leányok egymásra néztek s aztán
                     lesütötték a szemüket. Hát nem jön többé vissza. Csönd lett a kapu alatt. Nesz
                     nélkül tudnak az álmok is meghalni. Nem jön többé vissza.</p>
					<p>Lencsi még is tüzelt:</p>
					<p>- Én pedig most is azt mondom, hogy visszajön. Csak ő lesz az Angéla férje.
                     Csalás volna, hogy ilyen hütlenül elhagyja.</p>
					<p>Wéber néni csititva szólt közbe:</p>
					<p>- Bolondot fecsegsz, Lencsi. Micsoda csalás volna? A nagy vacsoráig még csak
                     nem is beszélt Angélával.</p>
					<p>- Nem beszélt? Hát a szemével? Csak látta tán? Ojjé, ha én csak azokat
                     szerettem volna, akikkel beszéltem! Rosszul tudja azt, Wéber néni. Én ugy
                     csináltam ki magamban, hogy nagyon összeillenek. Tudom én, amit tudok és
                     sohasem csalt meg a szivem. Vagy mért volnék szerelmes abba a fekete
                     zsiványba?</p>
					<p>- Szereted? - kaptak rajta a cselédleányok.</p>
					<p>- Szeretem hát, - fakadt ki Lencsi. - Ti talán nem vagytok bele
                     szerelmesek?</p>
					<p>Egyik sem szólt. Csak Lencsi okoskodott tovább:</p>
					<p>- Hát persze, csak ugy szeretem. Mindig szerelmes voltam az urakba, akik a
                     kisasszonyaimnak kurizáltak. Sok helyen szolgáltam és kipróbáltam magamat.
                     Tudja a macska, én minden kisasszonyom udvarlójába szerelmes voltam. Hát azért
                     mondom, jelent az valamit, hogy Szaplonczay urba is szerelmes vagyok. Angélának
                     szántam. S eljön még érte.</p>
					<p>Az udvar lopva nézett a szobába. Ugy tetszett, mintha Korniss térdelne Angéla
                     előtt.</p>
					<p>Az egyik leány felsóhajtott:</p>
					<p>- Nagyon szeretheti.</p>
					<p>- Hát szereti, - kardoskodott Lencsi, de Angéla nem szereti.</p>
					<p>- Hátha? - próbált tiltakozni Wéber néni.</p>
					<p>De Lencsi könyörtelen maradt.</p>
					<p>- Nem szereti. Különben már én is szeretném. Ismerem magamat. Hogy én a
                     kisasszonyaimtól meg ne kapjam ezt a betegséget, olyan nincs.</p>
					<p>Az udvar nevetett, de titokban most is igazat adott Lencsinek. Okos leány az és
                     ki tudja magát fejezni. Meglátszik rajta, hogy mindig jó helyeken szolgált. S
                     ahogy vissza próbáltak emlékezni, a cselédek is rájöttek, hogy csakugyan
                     mindig volt valami kapcsolat a kisasszonyaik szerelme s a maguk érzése közt.
                     Kornisshoz pedig nem huzott a szivük, a nagy bérkaszárnya udvarában egyedülvaló
                     maradt Szaplonczay s a leányszivekben nem volt neki lakótársa. Korniss sem. S
                     ha el is szakadt az udvartól, de valami gyöngéd emlékezés megmaradt a hajdani
                     rajongásból s a leányok most is visszaálmodták a tavaszi napokat, mikor
                     Szaplonczay egy kicsit rongyosan, de az ifjuság duzzadó szépségében sétált
                     keresztül a bérkaszárnya udvarán. Milyen kedves volt az udvarnak!</p>
					<p>- Szép fiu! - elmélkedett Wéber néni is.</p>
					<p>- Nagyon szép! - sóhajtott az egyik leány.</p>
					<p>- És lehetett szeretni. Olyan kopott volt! - hangzott még egy sóhajtás.</p>
					<p>Lencsi fölkacagott:</p>
					<p>- Kopott... Mindenki kopott valamikor. Senki se születik aranyruhában. De aztán
                     megjön az ideje és kiöltözködik. Hát hiszen nekünk ugy volt jó, kopottan, de
                     Angélához meg igy illik jobban, ha ur.</p>
					<p>És minden este, ahogy a kapu alatt összeült a Wéber néni udvara, igy
                     élesztgették a Szaplonczay emlékét s igy sajnálták Korniss miatt Angélát.
                     Wéber néni pedig, aki érezte, hogy odabenn a szobában egészen fölösleges,
                     lassankint hatalmába került a cselédségnek. Már ugy érzett és tépelődött, mint
                     az udvara s ha éjféltájban Korniss eltávozott, mélységes sajnálkozással
                     nézte a leányát. Még a vörös lámpafényben is valami haloványságot látott az
                     Angéla arcában.</p>
					<p>Egyszer aztán megszólitotta:</p>
					<p>- Szereted azt a Kornisst?</p>
					<p>Angélának arcába szökött a vér. (Talán a maga elfojtott kérdéseinek
                     visszhangjára ismert az anyja szavában.) Nem felelt, csak elfordult. S akkor
                     Wéber néni elég vigyázatlanul kikotyogta:</p>
					<p>- Az udvar nem szereti.</p>
					<p>Most már fölegyenesedett Angéla. Idegesen szólott:</p>
					<p>- Édes anyám, megkimélhetne az udvari pletykáktól. Nem kell azt nekem mind
                     tudnom, hogy mit fecseg az udvar...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>Valamelyik vasárnapon pedig az történt, hogy Lencsi ész nélkül futott a kapu
                     alá.</p>
					<p>- A Margitszigeten voltam. Láttam.</p>
					<p>Azt sem mondta, kit. De a kapu alatt mindenkinek feldobogott a szive. Mintha
                     nem egyedül jött volna haza Lencsi, hanem magával hozta volna az udvar tavaszi
                     álmát.</p>
					<p>- Láttad?</p>
					<p>- Láttam. Hát süssétek meg azt a drágalátos urfit. Valami vöröshaju asszonynyal
                     sétált a szigeten s majd elnyelte a szemével. Most már én is azt mondom, hogy
                     nem jön az többet vissza.</p>
					<p>Most már meghalt. A Lencsi mondta ki rá a halálos itéletet s a Lencsi
                     elfogulatlan biró. Ő is szerette. A cselédleányok hirtelen olyanformán érezték
                     magukat, mintha a kapu boltja nehezedett volna a fejükre. Még csak kérdésekkel
                     sem ostromolták Lencsit, arra a vöröshaju asszonyra sem voltak kiváncsiak, aki
                     az álmukat rabolta el, hanem tompa megadással néztek Lencsire. Nem olyan annak
                     az arca, mintha tréfálna. Egészen ki van kelve a szinéből és harag ég a
                     szemében. Akkor pedig igaz a halálos itélet és nincs ellene appelláta.</p>
					<p>Ez bizony fekete vasárnap. Még Wéber néninek is fájt valamije, egy bolond
                     reménységet téptek ki a szivéből.</p>
					<p>De ez mind semmi. A leányok mintha egyet gondoltak volna, titkon a szobába
                     néztek. Olyan érzésük volt, hogy Angélának ebben a pillanatban elállott a szive
                     verése. Hiszen most halt meg neki az a másik, az igazi. S ha nem is hallotta a
                     Lencsi szavát, de meg kellett éreznie. Oh, az a szegény Angéla! - zokogott
                     valami a leányok szivében s már elfelejtették a maguk álmát, csak a kis
                     menyasszonyra tudtak gondolni, aki megsejti-e vajjon, micsoda gyász nehezedett
                     reá? És csak lopva mertek a szobába nézni, csak nesztelen mertek mozdulni. Mert
                     van a cselédségnek szive és ősidőktől fogva legrésztvevőbb patrónusa a
                     szerelmeseknek. Most is remegett Angéláért.</p>
					<p>A házmesterlakásból pedig édesen hangzott ki Angéla kacagása. A csöndben még
                     valami beszédtöredéket is lehetett hallani.</p>
					<p>Korniss mondta:</p>
					<p>- Szürke, kopott kis verebek, talán egy kicsit egyhanguan is csiripolnak, de
                     nekem barátaim és mind szerelmes magába, Angéla.</p>
					<p>- Azt mondja, hogy verebek?</p>
					<p>- Kopott kis verebek. Se magasba, se messzire nem tudnak szállani, de olyan
                     hüségesek is, mint a verebek. Akkor is nálunk fognak maradni, ha már tél lesz.
                     Istenem, Angéla, ha én ugy elképzelem a maga szép fejét, ahogy az idő fehérre
                     havazza a haját! Azt hiszem, akkor fogom még csak jobban szeretni...</p>
					<p>Itt hangzott az Angéla kacagása. A kapu alatt nem értették meg a verebeket s
                     nem értették meg a kacagást, de valahogy megnyugodtak. Hiszen Angéla kacag. És
                     szinte hálával tudtak most Kornissra gondolni, aki ilyen nehéz pillanatban is
                     megkacagtatja Angélát. Valami derengett a Wéber néni udvarában, hogy Korniss
                     Géza mégis csak hüségesebb; talán mint azok a verebek, akikről azt mondta, hogy
                     se magasba, se messzire nem tudnak szállani, de akkor is nálunk maradnak, ha
                     már tél lesz. Szürke is, kopott is, de olyan hüséges, hiszen ugy elgubbaszt a
                     kis házmesterlakásban és nem száll el a Margitszigetre, ahol vöröshaju
                     asszonyok kisértik az emberfiát. Talán nem is olyan rossz, hogy az a másik nem
                     jön többet vissza.</p>
					<p>Wéber néni kihuzódott a leányokkal az udvarra. Csöndes volt és sötét. A
                     bérkaszárnya lakossága szokás szerint elszéledt a kávéházakban és vendéglőkben.
                     A kávéház is megbuktatta már az ő évenkint jelentkező áldozatát s a
                     játékszobából nem hangzott már ki a kártyások lármája. Mintha aludt volna az
                     egész nagy bérkaszárnya. Három emeletről valami hatvan ablak nyilt az udvarra,
                     de az mind sötét volt s csak a legfelső ablakok csillogtak a nyáréji
                     holdfénytől.</p>
					<p>Az udvaron Lencsi megszólalt:</p>
					<p>- Sohasem hittem volna, hogy olyan kellemes hangja van a vőlegénynek.</p>
					<p>A Wéber néni udvara rámondta:</p>
					<p>- Nagyon kellemes.</p>
					<p>S ez már valami volt. Mikor a cselédség annyit már hajlandó volt megengedni,
                     hogy van Korniss Gézában valami kellemes is, csak idő kérdése lehetett, hogy
                     mikor fogadja egészen a kegyeibe. S az is megjött.</p>
					<p>Wéber néni fölismerte a kedvező hagulatot és ösztön szerint segitett a
                     leányoknak, hogy megszerethessék a vőlegényt. Kihozta nekik a „Kritikai Szemle”
                     néhány számát és cikkeket mutogatott, amelyek alá igy volt irva a vőlegény
                     neve: dr. Korniss Géza. Tehát doktor. Szaplonczay pedig nem az.</p>
					<p>Az udvar megtelt csodálkozással. Weber néni majdnem hencegett.</p>
					<p>- Ha vékony legény is, de ember lehet a talpán. Hogy megbecsülik!</p>
					<p>Már az udvar is kezdte becsülni. A leányok valami különös vágyat éreztek, hogy
                     sok gyöngédséggel és figyelemmel kárpótolják Korniss Gézát, amiért olyan
                     sokáig ki nem állhatták. Ez a gyöngédség persze egy kicsit cselédes volt, de
                     Wéber néni tudta méltányolni. És Korniss ugyan nevetett, de neki sem esett
                     rosszul, amikor Wéber néni elmesélte, hogy az udvarbéli cselédek egy-egy
                     példányt mindig elkérnek a Kritikai Szemle legujabb számából s azt felviszik,
                     hogy gazdájuknak mutogassák. Hencegnek az Angéla vőlegényével és terjesztik a
                     hirét, ha nem is nagyon messzire, de az egész bérkaszárnyában. Mikor pedig
                     nemsokára Korniss Géza elmondta, hogy a bérkaszárnyából kilenc előfizetőt
                     kapott, Wéber néni sorra csókolta a leányokat a kapu alatt.</p>
					<p>Lencsi egy kis büszkeséggel vágta ki:</p>
					<p>- Mindig beszélek róla. Az én gazdám már köszön neki, láttam, hogy megemeli
                     előtte a kalapját.</p>
					<p>Aztán lassankint megtelt a bérkaszárnya a Korniss Géza nevével. Reggelenkint,
                     ha a leányok poroltak a gangokon, Wéber néninek csak a szemével kellett
                     kérdeznie és öt leány kiáltotta le egyszerre:</p>
					<p>- Még alszik.</p>
					<p>Egy idő mulva azt is könnyü volt az udvarról meglátni, hol alszik. Mert a
                     cselédek, ahogy a vásárcsarnokban bevásároltak, a maguk fillérein szép rezedát
                     vettek cserépben, aztán szegfűt is és szeretettel rakosgatták tele a Korniss
                     ablakát. Messziről meglátszott, hogy kiválasztott ember ablaka az,
                     gyöngédséggel őrzik a mögötte lakó álmát, ébredését. A cselédek mindig suttogva
                     járnak arra és trécseléssel, vagy éppen lármás porolással nem akarják zavarni.
                     Inkább, ha véletlenül arra kerülnek, halkan kérdezgetik a Borkát (ő az, aki a
                     vőlegényt kiszolgálja), alszik-e még a fiatal ur? Hát alszik. Hja, mindig
                     elmult éjfél, amikor visszavonul a szép menyasszonyától. Alszik.</p>
					<p>Mindig akadt leány, aki megvárta, mikor Korniss aludni ment. Világitott neki a
                     sötét lépcsőházban. És mosolygva kisérte a szobájáig.</p>
					<p>- Jó éjszakát!</p>
					<p>Wéber néni most már teli volt boldogsággal. Hogy az udvar igy kegyeibe fogadta,
                     már maga is szeretni merte a leánya vőlegényét. S ha alkonyat-időben Korniss
                     sétára hivta a családot, a házmesterné sok büszkeséggel akaszkodott a Wéber
                     karjára, hiszen a jegyeseket kisérhette s az utcák sokadalmában valakinek
                     érezte magát. Ott viszi karon a tanár ur az ő leányát. A tanár urnak pedig
                     minden sétán sokan köszöntek. No, nem olyan utolsó ember az. Ahogy a ragyogó
                     cilindert köszönésre emeli, (még az Akadémia ezreséből való) és elegáns
                     gyöngédséggel simul az Angéla finom alakjához: a tiszta nagy ur. Wéber néni
                     sokszor szinte zokogó hangon fordult a házmesterurához.</p>
					<p>- Wéber, én alig merem hinni, hogy azok ott a mi gyermekeink!</p>
					<p>A házmester egy kicsit kidüllesztette a mellét, de nem volt megjegyzése az
                     asszony ellágyulására. Mégis, az esteledő főváros zsivaja, a kirakatokból
                     elömlő világosság, a nagy házakra ereszkedő csillagos ég, amit a kapu alatt nem
                     igen lát meg a házmester, őt is elkábitották. Mintha most szabaditották volna
                     ki a börtönből, teli tüdővel szivta magába a levegőt s gyermekes örömmel hagyta
                     magára zuhogni a lármát, a képeket, az egész ismeretlen gyönyörüséget. Mikor
                     pedig a Korniss unszolására beültek egy vendéglő aszfalt-kertjébe s ott
                     vacsorálhatott a köruton sétáló tömeg szeme előtt, szinte az utcán, igazán
                     elállott a lélekzete. Tömegek zuhogtak le az uton, villamos-kocsik robogtak el
                     mellette, fiakkerek dörögtek olyan veszedelmes közelségben, mintha most
                     mindjárt bevágtatnának a vendéglőbe s az őrült mozgásban ugy tetszett a
                     házmesterpárnak, hogy a paloták is megmozdulnak, kétrét hajolnak. Csodálatos,
                     hogy még sem félnek az emberek és kacagva, fecsegve rajzanak abban a sötét
                     sikátorban, amelyre minden pillanatban rászakadhat az a sok bolond, megmozdult
                     palota.</p>
					<p>Kilenc óra után mégis föleszmélt a házmester. Hogy Korniss folyton csak
                     Angélával suttogott és Wéber néni is elmerült az utca bámulatában,
                     elhanyagoltnak érezte magát. Az is eszébe jutott, hogy odahaza még nyitva is
                     marad a kapu, ha sokáig ülnek a vendéglőben.</p>
					<p>- Hazamegyek! - mondta hirtelen elhatározással.</p>
					<p>Az első pillanatban Kornissnak nem volt ellenvetése. De aztán Angéla valami
                     olyast mondott, hogy még sohsem érezte ilyen jól magát s ez változtatott a
                     dolgon. Korniss kegyetlennek mondta a sorsot, hogy egy kapu miatt, amelyet be
                     kell tiz órakor zárni, az Angéla legszebb estéjét igy megrontsák. Wéberné is
                     nagyot sóhajtott, ami talán azt jelentette, hogy alighanem jobb háziurnak
                     lenni, mint házmesternek. S ekkor Wébernek okos gondolata támadt. Azt mondta,
                     hogy maga megy haza s a társaság maradjon, amig neki jól esik.</p>
					<p>Korniss ránézett Angélára. A leány pedig megcsókolta a házmester kezét.</p>
					<p>- Köszönjük, papa. Milyen jó vagy te!</p>
					<p>S Wéber egyedül ment haza, hogy kaput zárjon. Korniss tovább suttogott
                     Angélának és a szegény házmesterné mulatta magát, ahogy éppen tudta. Az
                     embereket bámulta, akik egymást váltottak fel a vendéglőben; a pincéreket, akik
                     itt nem voltak akkora urak, mint az a zsarnok, aki náluk a banketten szolgált
                     fel. S ahogy megint elkábult az elhagyatottságában, Wéber néni önkénytelenül
                     visszagondolt a bankettre. Itt mégis csak szebb. Senki sem csönget a kapun. Nem
                     hozzák az ételt olyan tornyos tálakon, hogy fél az ember belőle venni. Annyit
                     kell enni, mig az ember jóllakott. És nem nézik, nem nevetik, ha talán egy
                     kicsit ügyetlen. Hát bizony a szegény ember ügyetlen, ha nem volna az, szegény
                     sem volna. Ül magába és beszél, ha beszélni akar, hallgat, mikor ugy esik neki
                     jobban. Mégis csak szebb igy, a vendéglőben.</p>
					<p>Elnézte aztán Angélát. Az esti levegő pirosra festette az arcát, most nem is
                     volt olyan halovány. A szeme volt csak egy kicsit bágyadt.</p>
					<p>- Nem vagy álmos? - kérdezte.</p>
					<p>A fiatalok ugy néztek rá, mintha valami idegen vágott volna a szavukba. Angéla
                     nem is felelt a kérdésre, de Korniss most már az óráját nézte. Tizenegyre járt
                     az idő.</p>
					<p>- Menjünk haza, - mondta Angéla.</p>
					<p>A város, mintha elfáradt volna a nagy cécóban, zsibbadt nyugalommal pihegett.
                     Abban a különös világitásban, melyet a sárga gázlángok, villamos golyók és a
                     kocsik tarka üveggel boritott lámpái árasztanak el az utcákon, már nem látszott
                     egész kép, csak egyes foltok. Itt csupa sárga alak mozgott a gázoszlopok körül,
                     távolabb csupa zöldesfehér ember hullámzott a villamos golyók alatt, mintha
                     kisértetjárás volna s egészen messzire csak fekete körvonalak huzódtak át a
                     homályon. Nagy, szines foltok s fölöttük a mélységesen fekete égbolt, mintha
                     csak a hatalmas palotákon feküdnék, alig háromemeletnyi magasságban. Fáradt ég,
                     fáradt város és fáradt emberek.</p>
					<p>Wéber néni ásitott.</p>
					<p>- Az isten tudja, odahaza sohsem álmosodom el ilyen hamar.</p>
					<p>- Hja, a levegő - nevetett Korniss és megint Angélához fordult
                     suttogásával.</p>
					<p>A házmesterné mellettük járt, mégis egyedül volt. És mentül közelebb értek a
                     külvároshoz, annál erősebben kapta meg valami furcsa érzés. Hogy csöngetni fog
                     azon a kapun, melyet ő szokott mindig a csöngetésre kinyitni. Még sohsem esett
                     meg vele s majdnem izgatta ez a dolog.</p>
					<p>El is nevette magát, mikor végre csöngetnie kellett.</p>
					<p>- Most Wéber nem is sejti, hogy Wébernének nyitja a kaput.</p>
					<p>A fiatalok is mosolyogtak. Majdnem nevetve léptek át a küszöbön, de aztán
                     elhalt ajkukon a hang. Valami nagyon különös is volt, ami őket a kapu alatt
                     meglepte. Nem volt sötét s az első pillanatban mégsem láttak egyebet, csak két
                     oldalt párhuzamosan huzódó fényfoltokat, amik lefelé világitanak, mig fönn a
                     kapu boltja egészen homályban marad. Mintha az ember felülről néz fáklyásokat.
                     Még füstöltek is azok a mozgó fényfoltok.</p>
					<p>Wéber néni sikoltotta el először magát:</p>
					<p>- A lányok!</p>
					<p>Akkor már a házmester is dörmögött:</p>
					<p>- Az ördög bujt ebbe a Lencsibe. Felbujtotta az egész udvart s ahány cseléd,
                     mind lehozta az égő konyhalámpát, hogy nektek világitsanak. Illumináció - ahogy
                     mondják.</p>
					<p>Lencsi lehajolt és megcsókolta az Angéla kezét:</p>
					<p>- Ugy szeretjük, édes kisasszony!</p>
					<p>És csókolták a kezét sorra a lányok. És szeretettel néztek Kornissra is, akit
                     egy kicsit zavarba hozott ez a különös gyöngédség. De csak egy percre. Aztán
                     egészen ellágyult s ott a kapu alatt, a füstölgő konyhalámpák között, remegve
                     állt meg a leány előtt.</p>
					<p>- Mindenki óhajtja a maga boldogságát. Mennyire szeretem, Angéla!</p>
					<p>A Wéber néni udvara pedig megvárta, mig a fiatalok elbucsuznak s az megint a
                     Lencsi feje volt, hogy minden harmadik lépcsőn elhelyezkedett egy cselédleány a
                     lámpájával. Ugy haladt fel Korniss Géza a lépcsőkön, ahogy még háziurnak sem
                     világitottak, a saját házában sem. S mig gyorsan járta a lépcsőket, ugy érezte,
                     hogy talán szégyelné is, ha idegen ember látná most, de azért mégis csak derék
                     lányok ezek a szolgáló cselédek...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>Már az esküvőre készülődtek a kapu alatt. S akkor egy este Wéber néni azt
                     mondta a cselédlányoknak:</p>
					<p>- Nagyon szomoruak...</p>
					<p>S a szobába mutatott, ahol Korniss Géza buzgón magyarázott valamit a
                     menyasszonyának. Angéla csak hallgatta, de a Wéber néni udvarának ugy tetszett,
                     hogy a házmesternének mégis igaza van s azok odabenn nagyon szomoruak. Az
                     Angéla mosolyán keresztül valami nagy szomoruság csillámlott. És halovány is
                     volt, nagyon.</p>
					<p>Wéber néni tovább beszélt:</p>
					<p>- Künn voltak a szigeten, hogy Szaplonczayt meghivják az esküvőre.</p>
					<p>- Nem jön el?</p>
					<p>- Nem is találták otthon. Ki tudja hol jár?</p>
					<p>Lencsi megvonta a vállát. Könnyelmüen kiáltotta:</p>
					<p>- Ojjé! Ha nem jön, hát nem jön. Meglesz az esküvő nélküle is.</p>
					<p>A lányok nem is nagyon busultak a kapu alatt, hogy Szaplonczay talán nem lesz
                     ott az esküvőn. Legföllebb azt sajnálták, hogy Angéla a Wéber néni tanusága
                     szerint egy kicsit a szivére vette a dolgot és fáj neki, hogy Szaplonczay nem
                     is érdeklődik az esküvő iránt. A kapu alatt azonban nem sokáig tünődtek miatta
                     és ha szerét tehették, inkább azokat az apróságokat bámulták, amikkel most a
                     kis házmesterlakás lassankint megtelt. Wéber néni lopva kihozott egyetmást a
                     kapu alá és a lányok csak adták kézről-kézre és az elefántcsontba kötött
                     imakönyvből, amit a vőlegény hozott Angélának, le is morzsoltak hamarosan
                     valami imát. A narancsvirág-koszorut Lencsi fel is próbálta, de ezt a Wéber
                     néni udvara némiképpen illetlen dolognak itélte. Ellenben az egész udvar
                     egyetértett Lencsivel, amikor ez három ujjára huzta fel a menyasszony
                     selyemcipőjét és ugy tartotta a világosság felé, tréfálva, nevetve.</p>
					<p>- A három ujjam is alig fér bele. És ez cipő volna? Ez a fehér pillangó...</p>
					<p>A parányi selyemcipő, ahogy Lencsi eljátszott vele, csakugyan olyannak
                     látszott, mint valami röpködő pillangó, ahogy a láng körül keringőzik. A lányok
                     nem állották komolysággal és nézegették, méregették, mintha azt se hinnék már,
                     hogy selyemből van. Talán virágszirmokból van összetűzve és illata is van.</p>
					<p>A Lencsi katonája illetlen megjegyzésre ragadtatta magát. Ahogy a selyemcipőt
                     éppen az orra alá tartották, el akarta kapni.</p>
					<p>- Azt a lábat szeretném látni, ami ebbe belefér.</p>
					<p>- Szemtelen! - kiáltott rá Lencsi és a cipővel képen legyintette.</p>
					<p>A katona röhögött.</p>
					<p>- Mérjük a bakancsomhoz.</p>
					<p>Ezen kacagtak a lányok és nem is tartották olyan butának az ötletet. A katona
                     pedig, ahogy meghallotta a kacagást, már a levegőbe is emelte a lábát, hogy no,
                     mérjék hozzá azt a fehér pillangót. Lencsi meg is tette. És hangos lett a kapu
                     alja, mert olyan volt a menyasszonyi kivágott cipő a bakkancs talpán, mintha
                     egy szál fehér szegfü esett volna a sárba.</p>
					<p>Lencsi mégis röstelte a tréfát.</p>
					<p>- Nem kellett volna... Az Angéla menyasszonyi cipője...</p>
					<p>És engesztelésül megcsókolta a finom selyemjószágot. Szegény, szent jószág! Egy
                     katona bakkancsához mérték! És kacagtak rajta!</p>
					<p>- Ne mutasson nekünk semmit többé! - mondta a házmesternének.</p>
					<p>A katonáját pedig leszidta. Nem is beszéltek azontul a kapu alatt az esküvőről,
                     ha a Lencsi katonája is ott volt látogatóban. Valami csudálatos szemérem
                     ébredezett a cselédleányokban, hogy a katonának még a gondolata se szennyezze
                     be Angélát. Nem, Angéla szent portéka és nem szabad olyankor a kapu alatt
                     emlegetni, ha idegen férfi-ember van ott. Az csak érje be velük, a Wéber néni
                     udvarával. Az esküvőről pedig csak akkor beszélgettek, ha maguk közt voltak. De
                     akkor sokat és különös álmodozással. Mintha valami szinjáték bontakoznék ki
                     előttük, valami szép szinpadi mese, amit a lehelletüket visszafojtva nézhetnek
                     a gallériáról. És csak suttogva mondhatják egymásnak a fülébe, hogy mégis
                     Hamupipőke lesz a boldog menyasszony, mert övé a diónyi lábacska és a máséra
                     nem illik az a ragyogó kis papucs. Milyen szép és milyen csodálatos!</p>
					<p>Amikor Angéla először próbálta fel a menyasszonyi ruháját, Wéber néni
                     engedelmet kapott, hogy az udvart behozhassa a csodájára. Egy kicsit reszketett
                     a ropogó selyemruhában és fehér volt, mint a tej. De a lányok arcából is
                     kiszökött a vér s ha nem is tudtak maguknak számot adni róla, valami különös
                     szomoruság kapta meg a szivüket. Mintha az a szép kis menyasszony most
                     mindjárt élettelenül esnék össze. Olyan finom, olyan törékeny és olyan
                     meseszerü. Talán nem is él. S a Wéber néni udvara szinte megijedt, amikor
                     észrevette, hogy Korniss égő arccal közeledik a menyasszonyához.</p>
					<p>- Ha ezt most megcsókolja! - gondolták a lányok.</p>
					<p>- Összetöri! - sikoltott bennük valami érthetetlen ijedség.</p>
					<p>S szinte féltek, amikor a kapu alá huzódva, magára hagyták Angélát.</p>
					<p>Wéber néni utánuk jött:</p>
					<p>- Nagy ujság van, leányok!</p>
					<p>Körülfogták kiváncsian. S akkor a házmesterné elmesélte, hogy Korniss ma
                     levelet kapott Szaplonczaytól. Danczkáról vagy honnan. Egy grófnak a vendége.
                     De nem az a fő. Szaplonczay megirta Korniss Gézának, hogy olvasta az ujságból
                     az esküvője napját, de nem jöhet fel akkorára, mert éppen aznap lesz a
                     választása. A gróf megszerette és megválasztatja képviselőnek.</p>
					<p>Wéber néni kijött a flegmájából.</p>
					<p>- Képviselő lesz! Nagyságos ur! És nem jöhet az esküvőre, mert éppen azon a
                     napon lesz a választása! Hát mit szóltok hozzá?</p>
					<p>Az udvar semmit se szólt hozzá. Valahogy megszokták már, hogy Szaplonczayn nem
                     szabad csodálkozni. Amikor itt volt köztük, még ők is szemet mertek rá vetni,
                     hiszen lesirt róla a rongy. És egyszerre csak ezer forintot nyert és az ujságok
                     ugy hozták a képét, mintha valami nagy ember volna. Akkor Angélának szánták és
                     ugy képzelték, hogy no, ennek a fiunak felvitte az Isten a dolgát. Elég nagyot
                     ugrott, már ugy kell hozzá felnézni a magasba. De még látták, ha magosan is.
                     Aztán elköltözött a bérkaszárnyából s a szigetre ment nyaralni, mint valami
                     milliomos. Eltünt a szemük elől s a kapu alól már nem láthatták. Csak ugy
                     véletlenül hallottak hirt róla, hogy valami vöröshaju asszonynyal van dolga és
                     nem igen vágyódik vissza a bérkaszárnyába. Ezért megharagudtak rá a kapu alatt
                     és azt mondták: az ördög mereszti tovább a nyakát, hogy mindig azt lesse,
                     milyen magasra tetszik az ifjunak szállani. Most meg már egy grófnak a vendége
                     és képviselő is lesz! Hát legyen. Elvégre a kapu alatt nem dugják be az emberek
                     a fülüket, hogy semmit se halljanak a világból, de nem is olyan bolondok, hogy
                     mindig csak azt lessék, merre jár most az a hálátlan teremtés, aki valamikor
                     itt volt köztük a kapu alatt. Egy bizonyos fokon tul egyszerüen megszünik a
                     kapualjának érdeklődése.</p>
					<p>Csak Wéber néni nem győzte csudálkozással.</p>
					<p>- Ha meggondolom, hogy a kávéházban lakott és nem tudta kifizetni a bért sem!
                     És amikor a cipője volt rongyos, harisnyáját toldozta - tintával! És az
                     asztalomnál vacsorált! Leányok, én alig tudom elhinni!</p>
					<p>Mégis csak el kellett hinnie. Mikor dolga volt a lakásban s akaratlanul is
                     figyelt a Korniss szavaira, ahogy a vőlegény már számitásaiba is vonta az ő
                     befolyásos képviselő-barátját, aki megjelenésével diszt és jelentőséget fog
                     adni egyszerü tanár szalonjának: Wéber néni lassankint beletörődött a dologba s
                     már azt is el tudta képzelni, hogy találkozni fog Szaplonczayval. Hiszen járni
                     fog az Angéla házába, az bizonyos.</p>
					<p>Meg is mondta másnap Wéber néni a kapu alatt:</p>
					<p>- Hát az esküvőre persze nem jöhet el, de majd’ ellátogat hozzájuk, ha
                     visszajönnek a nászutról. </p>
					<p>A nászut! Alig mertek rá gondolni a lányok. Nekik az a szép mese, amelyben
                     Angéla fehérruhásan lebeg a Korniss oldalán, a templom kapujánál el is
                     végződött. Alig volt nap, hogy a bérkaszárnya asszonyai le ne szólták volna a
                     leányokat: „bárcsak már elvinnék azt a házmesterkisasszonyt, mert addig nem
                     lesz ebben a házban rend!“ - de Wéber-néni udvara nem törődött a szidással és
                     minden este hüségesen leszökött a kapu alá. Mindig volt valami uj látnivaló,
                     valami uj tudnivaló. De mindenből csak annyi érdekelte a leányokat, amennyi az
                     esküvőre tartozott. Az a kis zománcos női óra, amelyikkel Korniss az utolsó
                     napon lepte meg Angélát, el tudta lágyitani a leányokat. De, hogy Korniss már
                     lakást is vett az iskolája szomszédságában, voltaképpen nem is érdekelte őket.
                     Hiszen az már nem mese. Lakni csak kell valahol. Ellenben azok az édes, izgató
                     hirek, hogy meg vannak rendelve a fiakkerek, hogy az egész szinitanoda eljön az
                     esküvőre, hogy a vőlegény iróbarátai valami tréfás alkalmi ujságot csináltak a
                     lakodalomra és száz ilyen bolondos részlet, ami nem terjed tul az esküvőn:
                     lázba tudta hozni a Wéber néni udvarát. Izgatottan, égő orcával jártak a
                     leányok és napközben is kiálltak már a gangra, hogy lássanak valamit a kapu
                     alatt folyó készülődésekből.</p>
					<p>Az esküvő napján hol az egyik szökött le a kapu alá, hol a másik. Minduntalan
                     lekiáltott valaki utánuk, hogy odaég a hus; de törődtek is a leányok a hussal?
                     Legszivesebben elcsapták volna erre a napra a gazdájukat, hogy el se kelljen
                     mozdulniok a kapu alól. Mert tarka világ volt mostan odalenn. Tiz órakor
                     megjöttek a tanodás leányok s a szép világos ruhájokban, virágzó fiatalságukban
                     csak ugy táncoltak, mintha valami látványos darabban lebegnének be a szinpadi
                     bálterembe. A ruhákat talán onnan is kölcsönözték, a szinházból. Aztán fényes,
                     fekete ruhában vonultak fel a növendékszinészek s hogy a házmesterlakásban már
                     el se fértek, kihuzódtak az udvarra. Őket még a konyhaajtóból is megbámulhatta
                     a Wéber néni udvara. Majd egy kissé kopottabb alakok is mutatkoztak, akikről a
                     cselédek csak annyit tudtak, hogy a Korniss barátai. De valakiknek kellett
                     lenniök, mert a növendékszinészek igen alázatosan siettek elébük. Közre is
                     fogták őket az udvaron. És legvégül ráismertek a lányok a porcellánszabóra, a
                     korcsmárosra, a kőmüvesre és az egyszeri bankett valamennyi alakjára. Megjött
                     az mind és a porcellánszabó most el nem eresztett a karjáról egy vastagocska
                     asszonyt. (Hát mégis csak van idő, amikor a szabónékat sem tartja fogva a
                     betegágy!)</p>
					<p>Már fészkelődtek a cselédleányok. Lencsi felkiáltott a második emeletre:</p>
					<p>- Ha elmehetnék a templomba! Csak két percre!</p>
					<p>De csak a Borka vette magára az ünneplőt. Az elmehetett, mert a templomba
                     készülődött a Korniss kedvéért a háziasszonya is. A többi leánynak kiszáradt a
                     torka a nagy kiváncsiságtól, de nem mozdulhatott. Mégis a Lencsi le tudott
                     szökni s keresztülfuródva a sokaságon, szerencsésen bejutott Angélához. Csak
                     leesett előtte a földre és csókolta a fehér uszályát.</p>
					<p>- Édes, szép kisasszonyka... Csak én is a templomba kisérhetném...</p>
					<p>- Hát jőjjön. Lencsi!</p>
					<p>- Nem mehetek. Főzni kell. De nem is eszem ma. Amit főzök, csak egye meg a
                     gazdám, olyan lesz az.</p>
					<p>Csuklott az izgatottságtól. A menyaszonyt bámulta és szinte énekelve sorolta
                     fel a szépségeit:</p>
					<p>- Jaj, az a gyönyörüséges haja! Nem láttam én ilyet képen sem. És ez a ruha! A
                     király szakácsa nem ver ilyen habot. Azt a pirinkó kezét hadd csókolom meg
                     egyszer! Jaj, hogy ilyen csöpp keztyüt is varrhatnak! De milyen szép! Istenem,
                     milyen szép!</p>
					<p>Sirt, amikor kiment. S az emeletről, ahány cseléd, mind oda gyült már a kapu
                     alá és mindnek vizes volt a szeme, mikor Wéber néni haragos-zöld ruhájában
                     megindult Angélával a fiaker felé. A hófehér paripák aztán elvitték a
                     menyasszonyt s már csak a násznép keringett, mozgolódott a várakozó fiakkerek
                     körül. Valahogy elhelyezkedtek, az öregekből öten is egy fiakkeren, de mégse
                     maradt gyalogosan senki sem. Az utolsó kocsi is elgördült.</p>
					<p>Lencsi megrázkódott az izgatottságtól:</p>
					<p>- Mindjárt esküszik Angéla...</p>
					<p>És a Wéber néni udvara egy pillanatra megnémult a kapu alatt. Angéla esküszik.
                     A finom testén csupa habselyem, a fején narancs-virág, előtte a pap, a háta
                     mögött tengernyi nép. Oh, be kár is, hogy a világból olyan kevés látszik a kapu
                     alá. A legszebbet, a legédesebbet nem láthatja, ugy kell csak megálmodnia a
                     Wéber néni udvarának. Oh be kár...</p>
					<milestone n="3" unit="endSubChapter"/>
				</div>
				<div type="chapter">
					<head>
                  A VEREBEK.
               </head>
					<milestone n="1" unit="startSubChapter"/>
					<p rend="head">I.</p>
					<p>Szaplonczay Ádám mosolyogva emlékezett az ő bucsujára. Mégis csak igaza volt
                     gróf Danczkay Györgynek, aki a választás után való éjszaka szivarra gyujtott és
                     a hintaszékén ringatózva oktatta:</p>
					<p>- A választás egy ostoba epizód, amit okos ember másnapra elfelejt. Mindenkit
                     érhet baleset, ahogy a mentők tanitják. S azért, hogy néhány száz ember
                     megtisztel a szavazatával, nem vagyunk nekik örökre lekötelezve. Maguk se
                     veszik olyan komolyan. Most magát választották meg, de éppen ugy
                     megválasztottak volna mást. Mondjuk, a danczkai patikust. De maga jobban
                     tetszik nekik, hát magát választották meg. Az ő szerencséjük és nem a magáé.
                     Hát csak azért mondom, hogy ne vegye nagyon komolyan s valahogy azt ne higyje,
                     hogy mától fogva kötelességei vannak Danczkával szemben. Danczka és a szökőévek
                     csak időszakonként térnek vissza s olyankor is csak egy napot jelentenek. Nem
                     többet. Megválasztották, de maga csak faragja tovább a rimeket, amihez ért és
                     ne akarjon hálás lenni Danczkának, aminek nem volna értelme. Ami pedig azt a
                     danczkai asszonyt illeti, akivel összeakadt, az se nyomja tulságosan a szivét.
                     Minden szökőévben gondoljon rá, ha ugyan addig egészen el nem felejtette.
                     Megengedem, hogy elutazása előtt kétszer szoritsa meg a kezemet: egyszer azért,
                     hogy becsületes ember vagyok és másodszor azért, mert talán van egy kis részem
                     benne, hogy a danczkai asszonyok nem ölik meg az embert a ragaszkodásukkal.
                     Csak faragjon rimeket, fiatal barátom, Danczkán nincsenek vadállatok, akiktől
                     félni kelljen.</p>
					<p>S ez az oktatás talán cinikus volt, de nem járt messzi az igazságtól.
                     Szaplonczay mosolyogva emlékezett vissza a jelenetre, mikor a danczkai
                     intelligencia kivonult a vadaskerti állomáshoz, hogy a képviselőjét
                     elbucsuztassa.</p>
					<p>Liza asszony egyszer csak a karjába akaszkodott s az intelligencia illedelmesen
                     huzódott hátrább, mintha csak azt mondaná:</p>
					<p>- Ne zavarjuk profán tolakodással. A költő bucsuzik a vörös eszménytől.</p>
					<p>A vörös eszmény pedig akkor igy bucsuzott:</p>
					<p>- Hallja, Szaplonczay, én azt hiszem, maga most elutazik és holnapután arra sem
                     fog emlékezni, hogy van valahol egy csuf vöröshaju asszony, aki nagyon jó
                     volt, hogy maga elfelejthessen mellette egy - másikat.</p>
					<p>- De Liza...</p>
					<p>- Köszönöm, hogy még a keresztnevemen szólit. De azt is elfogja felejteni. Mind
                     ilyenek maguk.</p>
					<p>- Sohasem fogom elfelejteni. Megmondtam.</p>
					<p>- Igen megmondta, hogy szüksége van reám. Mint egy napernyőre, hogy a nap össze
                     ne égesse. Hiszen jól van, tudom én, hogy most még mind igaz volna, amivel meg
                     akarna nyugtatni. De én nem akarom, hogy holnapután röstelje, amit ma mondott.
                     Menjen és soha ne higyje, hogy félnie kell tőlem. Én ugyan nehezebben fogom
                     felejteni, mert az a csacsi - hiszen tudja, kit gondolok! - most kezdi csak
                     igazán szaporitani a Szaplonczay-muzeumot s én nem tehetek az otthonomban két
                     lépést, hogy ne ütközzek valamibe, ami magára emlékeztet. De nem baj. Ha
                     ezentul mondják rólam, hogy a költő ideálja vagyok, legalább nem pirulok. És ha
                     pirulok, hát nem a hazugság miatt.</p>
					<p>Talán kacagott Szaplonczay. Liza asszony egy kis melanchóliával végezte:</p>
					<p>- Nem lehet az ember Danczkán nagyon követelő. De ne felejtsen el egészen!
                     Mégis nagyon szép volt és jól esett álmodni, ha nem is tartott sokáig.</p>
					<p>Olyan különös bucsu volt. A danczkai intelligencia szinte csodálkozott, hogy a
                     költő nem csókolja meg az ideálját. A pap azt mondta hazamenet Liza
                     asszonynak:</p>
					<p>- Mennyire tiszteli kegyedet Szaplonczay ur!</p>
					<p>- Nagyon tiszteli, erősitette a férj is. De nincs is több olyan asszony, mint
                     Liza.</p>
					<p>Ezt a patikus is megerősitette, pedig a felesége kikaparta volna a szemét, ha
                     megtudja.</p>
					<p>Szaplonczay Ádám pedig már röpült a főváros felé. Ez a különös bucsu, amely
                     kitépte szivéből az aggodalmat, hogy miképpen szabaduljon a töröktől, akit
                     megfogott, a nyugodalom olajával öntötte le fölzaklatott lelkét. Már nem volt
                     olyan nyüg a lelkén Liza asszony és félelem nélkül, hálával tudott reá
                     gondolni. A választás a maga ujfajta izgalmaival szintén nyomot hagyott a
                     lelkületében. Ahogy a kupéban behunyta a szemeit, mintha ujra hallotta volna az
                     éjszakából fölzengő szerenádot. Az a vastag jegyzőkönyv, melyet a táskájába
                     rejtett, szintén megtette a magáét. Mint valami csudatevő szellem, képeket
                     göngyölgetett az álmodozó poéta szeme előtt és mutogatta Szaplonczayt a
                     parlamenti mezőn, az igazi társaságban és valahová csak a mandátum, ez a
                     kapunyitó varázsfű, utat nyit a tulajdonosának. S ha ebből a tarka álmodozásból
                     egy-egy pillanatra fölrázta magát, hogy a multba nézzen vissza, ahol még
                     rongyosan és rongyos álmokkal ődöngött a külvárosban: majdnem elszédült. Az
                     álmok megvalósulásának, a szerencse mámorának gőze ült az agyára s már ugy
                     érezte, hogy ennyi boldogságért talán illő is volt valamit áldozni
                     engesztelésül. Egy kicsit sok is volna az ember fiának, ha a szerencse
                     kertjéből minden virágot magának akarna leszakitani. Az irodalmi siker, a nép
                     kegye, a hirtelen emelkedésben feltáruló csodás horizon: ez is valami és
                     Szaplonczay már bizonyos lelki nyugalommal tudott rá gondolni, hogy
                     nyomorusága hűséges társának is jutott valami. Angéla. A végén, ha talán ez a
                     virág is neki volt szánva, ki tudja, nem kábitotta volna-e el a fejét, hogy
                     azontul nem is tudott volna emelkedni?</p>
					<p>Egy percig derengett lelke előtt valami nyugtalanitó látomás. A nászutasokat
                     látta és azt a törékeny leánytestet, amely tehetetlenül omlik a Korniss
                     karjaiba. Az erős férfitesten valami reszketés vonaglott keresztül. De csak egy
                     percig tartott. Aztán Szaplonczay a kupé ablakához állott és elnézte a televény
                     földeket, az uj vetésre szomjas mezőket, amelyektől rohanva menekült a vonat.
                     Valami sugta benne, hogy tanitás van ebben a rohanó menekülésben és aki haladni
                     akar, nem szabad mindenütt megállnia, ahol igéretek csábitják, gyönyörök
                     kinálják magukat.</p>
					<p>Szivarra gyujtott és ugy morogta:</p>
					<p>- Még kerülni fogom.</p>
					<p>Erőt érzett magában a kerülésre. Uj tervek, irodalmi alkotások láza forralta az
                     agyát s diadalmas érzés mozgott benne, hogy a tervek milyen fenséges
                     nyugalommal bontakoznak, formálódnak, jegecednek egymás mellett, egyik sem
                     furódik a másikba, egyik sem torzitja el a másikat. Csupa ép, egészséges
                     gondolat, ami meg fogja várni a maga idejét s nem törekszik az egymás
                     elfojtására, megölésére.</p>
					<p>Szinte fizikai gyönyörüséget érzett s ugy nézett magán végig, mint az
                     egészséges anya.</p>
					<p>S ez az érzés nem is hagyta el. Mikor a fővárosba ért, a forma kedvéért
                     meglátogatta Wéberéket s természetesen sajnálkozott, hogy nem gratulálhat a
                     fiataloknak. Megtudakolta, merre utaztak s aztán megállapodott, hogy maga is
                     elutazik. Azok délre mentek, ő majd északra megy. Még csak arról győződött meg,
                     hogy a parlament december előtt nem ül össze, s aztán nyakába vette a világot.
                     Lelkében uj világok embriójával kiszökött a nagy világba és decemberig még
                     csak ujságot sem vett a kezébe. Egy pár hétre mindig eltemetkezett s ha egy
                     kissé elfáradt a munkában, tovább szökött a nagy városokba, ahol a művészetben
                     megelevenedő mult és a művészetével halhatatlanságot kereső jelen mindig tudott
                     neki valamit mesélni. Megfrissült ezektől a meséktől és valahol megint elbujt:
                     munkára. Mindig csak munkára.</p>
					<p>...Lelkében mélységes harmóniával jött meg december elején a fővárosba. Valahol
                     a Sándor-utcában bérelt lakást s az első időkben alig járt máshová, csak a
                     szinházakba. A maga tavaszi érzéseivel észre sem vette a télbe boruló várost,
                     amelyben mindenki tudott talán róla, de senki sem ismerte. De ha ismerték is,
                     boldogan rejtőzött el a tömegben és járt látva, de láthatatlanul. Nem akart
                     ismerkedni és nem kivánkozott a régi ismerősök után sem. Élvezte annak a nagy
                     egyedülvalóságnak gyönyörét, amelyet megszeretett, mert meg tudta gyógyitani.
                     Olykor elkapta ugyan valami lelkifurdalás, hogy talán illenék Kornissékhoz
                     ellátogatni, akik már bizonyára megjöttek a nászutról és nyilván nem tudják
                     mire érteni az ő eltünését, de csak biztatta magát, hogy nem olyan sietős. A
                     tartózkodást betegségében szokja meg az ember, de akkor sem árt meg neki, ha
                     már egészen kigyógyult. Egyébként pedig nagyon meg kellett volna változnia a
                     fiunak, ha magától nem keresné fel hamarosan.</p>
					<p>Aminthogy még nem jött meg a karácsony és Korniss Géza egy reggel már
                     becsöngetett a Szaplonczay lakásán.</p>
					<p>Egyet ugrott, hogy a nyakába akaszkodjék.</p>
					<p>- Szervusz, nagyságos ur!</p>
					<p>- Géza!</p>
					<p>- Hát még emlékszel a nevemre? No lám, lám. De azt már nem tudod, nagyságos ur,
                     hogy ki az az Angéla! No, no, ne füllents, nagyságos ur! Ha tudnád, régen
                     fölkerestél volna. Mert régen vagy itthon, tudom. De hajh, a képviselő urnak
                     megmerevedett a nyaka és nem tud visszanézni, csak előre.</p>
					<p>- Bolond vagy, Géza.</p>
					<p>- Még az se legyek? Ha olyan okos akarnék lenni, amilyen te vagy, husz év mulva
                     se találkoztunk volna. Pedig mintha még emlékezném, hogy ismertük egymást. S
                     azért, hogy most nem a pipámmal fütöm a lakásodat, még vagyok neked valaki.</p>
					<p>Egy kicsit megnyult Korniss, még vékonyabbnak látszott. De az arca sugárzott és
                     Szaplonczaynak ugy tetszett, hogy ez az arc megfinomodott. Mintha az asszony
                     arcából tükröznék benne valami. Talán csak a szemekben, de az is elég, hogy
                     egészen másnak lássa tőle Korniss Gézát. S ahogy forgolódott előtte, ahogy
                     érdeklődve babrált az iróasztalon, mintha készülő versek kéziratát kutatná,
                     ahogy minden pillanatban megakadt a szeme valami butordarabon: alig tudott
                     ráismerni egykori lakótársára. Mozgékony maradt, de kiszivódott belőle az a sok
                     szöglet, ami valamikor szinte kellemetlenné tette és csak ideges, boldog
                     emberkének látszott, akit minden érdekel, mert mindenhez van szive. Az arca, az
                     pedig határozottan szép volt. Valami leányos finomság festette szépre.</p>
					<p>- Mit csinált veled az az asszony? - kérdezte Korniss Gézától.</p>
					<p>- Amit akart. És ezentul is azt fogja csinálni.</p>
					<p>Boldogság, alázat, gyönyörrel hordott szolgaság érzett ki minden szavából és
                     nem tudott belefáradni a beszédbe.</p>
					<p>- Hát igazán csuf dolog, amit csinálsz, nagyságos ur. Magamról nem is beszélek,
                     mert engem el szabad felejteni, mert meg is érdemlem. Voltak hetek, amikor én
                     is elfelejtettem mindenkit, téged is. De a saját multadat, Ádám, azt is
                     elfelejtetted. Voltál-e csak egyszer is abban a régi fészekben, ahol az én
                     könyveim voltak a butoraid? De nem a butoraid, a mindened. Azok tápláltak,
                     vigasztaltak, melengettek és nem is mindig csak olyan képletes értelemben.
                     Látod, én csak azért járok szivesen Wéberékhez, hogy egy percre mindig
                     benézhessek a kávéházi játékszobába. Különben most üres, megint megbuktatott
                     egy pincért. Nekem jól esik, ha látom és fölmelegedem benne, pedig azóta se
                     volt fütve. S az a játékszoba nekem biztatóm, sarkantyum, multam. Te egyszer
                     sem voltál ott. Hálátlan fiu vagy.</p>
					<p>Szaplonczay megölelte.</p>
					<p>- Majd elmegyünk együtt, meglátogatjuk a - multat.</p>
					<p>- Helyes. Akkor kedvet kapsz arra is, hogy minket meglátogatsz. Hogy ugy is
                     meglátogatnál? Hiszem, de talán nem is hiszem. Mért nem jöttél idáig? Pedig
                     érdemes. Micsoda kis fészek, szerelmes madaraknak való, puha és meleg. S
                     mennyien megférünk benne!</p>
					<p>Szaplonczay mosolyogva fenyegette meg barátját.</p>
					<p>- Csak nem költöztetted oda az irodalmi és művészeti világot!</p>
					<p>- Oda én. És sohse gunyold. Ha nem is olyan hires emberek, amilyen te vagy, de
                     nem közönséges szellemek. Poéták, kritikusok, szinészek, tanárok...</p>
					<p>- Különösen sok tanár.</p>
					<p>- No igen. A tanárok többségben vannak, de eljár hozzánk az öreg Varju is, aki
                     pedig nem tanár.</p>
					<p>- Sőt nem is ember, - nevetett Szaplonczay.</p>
					<p>- Hát gyülöli az embereket, az igaz. Olyan mint a medve. De nálunk jól érzi
                     magát. A fiatal poéták neki olvassák fel a verseiket, a kritikusok az ő
                     dolgaihoz mérik az uj alkotásokat s a szinészek is szavalják a verseit.</p>
					<p>- Akkor értem. Udvar kell neki, mert megöregedett.</p>
					<p>- Nem udvar, emberek, akik megértik. Különben pedig ne bántsd, mert olvasta a
                     könyvedet és tőled nagyon sokat vár. Alig várja, hogy megösmerkedjék veled. S a
                     többiek is. El kell jönnöd legközelebb, Ádám.</p>
					<p>Szaplonczay mindent megigért és Korniss uszott a boldogságban. Apróra
                     lefestette azt a kis társaságot, mely szinte mindennapos az ő kis fészkében és
                     igazán azt az álmot valósitja meg, mely a nyomoruság idején lelkesitette. Mert
                     mindig ott van az irodalmi és művészeti világ az ő szalonjában és szárnyukat
                     bontó fiatal tehetségek várják tőle az utmutatást. A Kritikai Szemle pedig
                     immár találkozó, sőt küzdő helye a feltörekvő ifju irodalomnak. Az öreg Varju a
                     maga tekintélyével ugy takarja ezt az ifju irodalmat, mint tyuk a csibéit.
                     Olykor maga is ir a lapba s az olyan, mintha az evangéliumot hirdetnék az
                     ifjuságnak. S ennek az egész kis világnak vezetője, támogatója, inspirálója: ő,
                     Korniss Géza.</p>
					<p>- Milyen csudálatos esték! Milyen mély elmélkedések! rajongott sugárzó képpel a
                     kis tanár.</p>
					<p>S akkor Szaplonczay óvatlanul megkérdezte:</p>
					<p>- Hát Angéla?</p>
					<p>Korniss szemén mintha egy kis felhő siklott volna át.</p>
					<p>- Theával szolgál a társaságnak.</p>
					<p>- Ah, theával!</p>
					<p>- Ohó, Ádám, te most gunyolódol és azt hiszed, hogy Angélát untatják ezek az
                     esték.</p>
					<p>- No nem. De theát felszolgálni... Ennyi élvezete a pincérnek is van a
                     kávéházban.</p>
					<p>Korniss megharagudott.</p>
					<p>- Nem voltál még nálam, azért beszélsz igy. Angéla a központ. Minden szó neki
                     van cimezve, minden elismerést az ő szeméből lesnek. S aztán a szavallatok!
                     Angéla megvallotta nekem, hogy királynők sem szerezhetik meg maguknak azt az
                     élvezetet, amiből neki annyi jut. Költők legfrissebb munkáit hallani elsőnek és
                     belátni abba az eleven műhelybe, ahol a gondolkodók mérkőzéséből diadalmasan
                     pattannak ki az életképes gondolatok...</p>
					<p>- Géza, én azt hiszem, ti halálra untatjátok a szegény kis Angélát!</p>
					<p>- De nem, tüzelt Korniss, határozottan tévedsz! Nem ismered az asszonyokat.
                     Angéla mindennap csupa tüz és olyan boldog. Maga mondja.</p>
					<p>- Csak ugy gondoltam - védekezett Szaplonczay és először nyilalt szivén át az
                     érzés, hogy az ember tévedhet is, amikor azt hiszi, hogy önfeláldozó. A
                     legkisebb emberhez is tapad valami másokból, ami aztán az önfeláldozóval együtt
                     áldozatul esik. Ha Angéla egy napon ugy fogja érezni, hogy talán ő hozzá
                     vonzódott inkább, akkor átkozni fogja a nagylelküséget, mely egyszerre két
                     lelket fojtott meg. A Korniss Géza fecsegése pedig már fölébresztette a költő
                     lelkében a gyanut, hogy Angéla idegen marad abban a társaságban, amelylyel
                     férje otthonát megnépesitette. Az a szalon, amelyben a Korniss álma
                     megvalósult, talán elriasztja az Angéla álmait és a lelki idegenség hideg
                     levegőjében emlékek ébrednek a fiatal asszonyban. Emlékek, amik visszahozzák
                     neki azt a különös éjszakát, mikor nedves szemekkel tapadt a költőhöz, hogy
                     nincs-e egy szava, melylyel megtudná váltani? Ha akkor ösztön szerint megérezte
                     az a leány, hogy a költő visszafojtja az ajkára törekvő szót, ha könynyein
                     keresztül meglátta, hogy Szaplonczay milyen vivódással szánja el magát az
                     önfeláldozásra: talán átkozni is fogja a boldogtalanságért, melyet
                     asszonyszivvel érez. Talán elmosódik benne a hit, hogy a költő önmagát áldozta
                     fel és érezni, tudni fogja, hogy annak az éjszakának csak egy igazi áldozata
                     volt: ő maga, Angéla.</p>
					<p>Egy kis láz kapta el Szaplonczayt. Szinte fázott, mig Korniss Gézát meg akarta
                     nyugtatni:</p>
					<p>- Elmegyek, okvetlenül elmegyek. És el is hiszem neked, hogy Angéla boldog.</p>
					<p>- Maga mondja.</p>
					<p>- Boldog. Hiszen a végin ez a fődolog. S te szereted, nagyon szereted. Ha
                     egyszer azt látnád, hogy rosszul választottad meg a társaságát és az az
                     irodalmi és művészeti világ kifárasztja, bizonyára elvinnéd belőle. Hiszen
                     Angélát szereted és nem az irodalmi és művészeti világot.</p>
					<p>Korniss arcán valami furcsa mosolygás ömlött el. Buzgón erősitette, hogy
                     kétségtelenül Angélát szereti jobban, de az a mosolygás olyasmit árult el,
                     mintha nem is tudna hinni abban az eshetőségben, melyet Szaplonczay elképzelt.
                     Az ő kis madárfejébe nem fért bele, hogy valaki ne érezhesse magát jól a
                     szalonjában, ahol az irodalmi és művészeti világ találkozik. És éppen Angéla,
                     akivel annyi estén álmodta együtt élete legszebb, legideálisabb álmát.
                     Lehetetlen az. De nem akart vitatkozni Szaplonczayval és azt gondolta magában,
                     hogy ugyis csak addig tart, mig egyszer maga is eljött egy irodalmi estére. Ha
                     ott lesz és látja az Angéla átszellemült arcát, azt az édes álmodozást, melyet
                     az esték hangulata kelt benne, majd másképpen beszél az irodalmi és művészeti
                     világról. Ah, álomnak is olyan melegitő volt és most édes valóság.</p>
					<p>Nyugodtan távozott.</p>
					<p>Szaplonczay pedig ezen a napon nem tudott szabadulni a gondolattól, hogy Angéla
                     rab. Egy kép lázitotta szakadatlanul. Mintha Angéla valami magas torony
                     ablakából reménytelenül keresné a menekülést és egy lélek nincs mellette, csak
                     egy sereg szürke veréb ül ott előtte a háztetőn és fölfuvalkodva, felnyujtott
                     csőrrel csiripol. Talán irodalomról és művészetről. De az a rab-asszony a
                     torony ablakában nem érti s csak azért figyeli, mert az ő szomoru magányában
                     kedves neki minden, ami él. Messzi járó álmokkal hallgatja a verebek
                     csiripolását, mint ahogy a rab gondolata is száz mérföldnyire száll, de azért
                     eljátszik börtönében a pókkal. Hiszen a négy fala közt nincs egyéb
                     eleven...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>Angéla pedig egyszer igazán boldog volt, hogy az irodalmi estén nem jutott több
                     szerepe, mint egy pincérnek. Lángoló arccal bujt meg a konyhában és mig a vizet
                     forralta a teához, ugy tetszett neki, hogy a levegőben száz kis manó berregi,
                     sugja: „itt van Szaplonczay!” Be jó is, hogy kiszökhetett a konyhába! Odabenn
                     egy kis szédülés környékezte már.</p>
					<p>A kis szobában az öreg Varju vitte a szót. Ájtatos csöndben figyelték a kis
                     szürke verebek.</p>
					<p>Putnoky Dénes - egy kis, jól öltözött, vékony, sasorru emberke - valahogy a
                     háta mögé került Szaplonczay Ádámnak és a kezével takarta el az ajkát, hogy
                     észrevétlenül suttoghasson:</p>
					<p>- A multkor is erről beszélt az öreg s most az ön tiszteletére fölmelegiti. De
                     azért ugy hallgatják, mintha az irodalmi végrendeletét mondaná tollba. Én már
                     betéve tudom az egészet és ha kiváncsi rá, akármikor megtudja tőlem. Nézze
                     inkább ezt a társaságot, ha ugyan a füst el nem veszi a látását. Micsoda füst!
                     Éppen ugy szivaroznak, mint azelőtt a kávéházban. És ilyen édes kis fészket
                     füstölnek teli. De ezek a fiuk nagyon tehetségesek és nagyon rossz modoruak.
                     Mondhatom, a mi Korniss barátunk a legnagyobb idealista a világon, hogy az
                     eszméket ilyen füstfelhőben is le tudja nyelni. S ha nekem volna olyan édes kis
                     feleségem, kevesebb eszmével és kevesebb füsttel kinoznám. De Korniss nagyon
                     szereti ezeket a fiukat és átköltöztette őket a kávéházból, ők pedig nem
                     hagyták a kényelmüket a kávéházban. Nézze az öreg Varjut. Itt is ugy huzza maga
                     alá a lábait, mint amikor a néhai Varju-szobában ült a tükör alatt. És most is
                     szereti magát felhőkbe takarni, mint az olimpusi Istenek. Vagy nézze a fiukat,
                     mindegyiknek van egy fölösleges lába, amit ugy kell a szék karfáján átlógatni.
                     A verseikben ilyen hibát sohsem engednének meg maguknak, de itt még az Angéla
                     asszony jelenléte sem tériti el őket a kávéházi szokásaiktól. Meglássa, egyszer
                     csak minden versüket a háziasszonyhoz fogják irni, ahogy valamikor minden
                     versük a kaszirnőnek szólott.</p>
					<p>Szaplonczay egy kis undorral fordult hátra. Putnoky Dénes ugy tett, mintha
                     minden érzékével az öreg poéta szavaira figyelne. Még az ajka is ugy mozgott,
                     mintha csöndben utána mormolná a Varju szavait. Egészen olyan volt, mint az
                     irodalmi és művészeti világ többi tagja. De ahogy Szaplonczay elfordult, már
                     ismét megindult háta mögött a suttogás.</p>
					<p>- Terhére vagyok? Ne vessen meg, hogy igy komédiázom. Mi mind komédiázunk. Az
                     öreg Varju kétségtelenül a legnagyobb poéta és öreg korában is sziklákkal
                     hajigálódzik, de egy kicsit érzékeny. Bántja, ha egy szóval is zavarjuk, amikor
                     beszél. És a fiuknak már vérükké vált, hogy igazán figyeljék. De én fiatalabb
                     vagyok és némi változatosságra szomjazom. Szeretem például a teát füsttel, de
                     az asszonyi szobában más parfüm a kedvencem. Ahol asszony is van, bánt a füst
                     és a rossz modor, egy kicsit - megvallom - még az irodalom is. Valahogy ugy
                     képzelem, hogy sértés is talán, ha az ember a maga gondolatát oda meri állitani
                     a világ legszebb gondolata: az asszony mellé.</p>
					<p>A sasorru köhögött. De tovább fecsegett.</p>
					<p>- Talán nem is a füsttől köhögtem, hanem a frázisomtól. Nem szokásom különben.
                     De sohse bántott ennyire, hogy igy telefüstöljük az Angéla asszony szalonját,
                     össze tudnék veszni Kornissal, hogy nem hagyott minket a kávéházban, ahová
                     valók vagyunk. Ott nem ötlik ugy szembe, hogy örökösen a világrend titkait
                     keressük, a világ rendetlenjei. Egy szem, ami a gondolatláncból kiesett, fel
                     tud minket lázitani és azt a rendet kutyába se vesszük, amit egy szép asszony
                     az otthonában teremtett. Pfuj, milyen kóbor állatok vagyunk! Nézze az öreg
                     Varjut, már nem is ül, csak ugy gubbaszt, mint egy igazi varju. És Novák és
                     Boronkay és Dombrády, nem ugy fülel, mint fóka a szárazon? Pedig olyan jó fiuk
                     és tehetségesek. De nem mindenki való asszony udvarába. A muzsa magához
                     eresztheti őket, mert a muzsa szellős csarnokban él, de asszony zárja el előlük
                     az ajtaját. Vagy pedig nyissa ki az ablakokat. Büdös van itt...</p>
					<p>Szaplonczay lassan elhuzódott az ablaktól. A sasorru emberke abban a
                     pillanatban már megint lázasan figyelte az öreg poétát és az ajkai is megint
                     hangtalanul mozogtak. Olyan volt, mint a többi. S azért mégis igaz volt, hogy a
                     szegény kis Angéla szalonja elmerült a füstben, mintha el akarna bujni a
                     társaság elől. És Szaplonczay ugy találta, hogy nemcsak az öreg Varju, az egész
                     irodalmi és művészeti világ versenyez már láthatatlanságában az olimpusi
                     istenekkel. Egy csomó láb, egy csomó égő szivar vált még ki a füstből, aztán a
                     Varju szürke feje, a Korniss tüzelő arca: - szomoruan öntötte rájuk
                     világosságát a függőlámpa. De hol az a világosság, amelyik megtudna birkózni a
                     füsttel, mikor az irodalmi és művészeti világ a lét és nemlét problémáját
                     vitatja égő gondolatokkal és égő szivarokkal? A lámpa is a hunyó nap sorsára
                     készülődött és lebukott a füstfelhők mögött.</p>
					<p>Korniss felhasználta azt a percet, mikor az öreg poéta behunyta a szemeit (ez a
                     gondolatgyüjtés pillanata volt) és átment Szaplonczayhoz. Szólni még nem mert,
                     de a ragyogó szemeiből, mint a szikrák, kérdések pattogtak ki. Némán is
                     ostromolta már egy kis elismerésért, egy kis csodálkozásért, hiszen most már
                     itt van a néhai tündérmese kellő közepében, a néhai álmok csarnokában. Itt van
                     a szalon és benne az irodalmi és művészeti világ, melyet léha időtöltés nem
                     hevit, de a kérdések kérdése nyugodni nem hágy. Költők, kritikusok, művészek
                     találkoznak ebben a szalonban s ez a szalon az övé. A Jákób lajtorjája nem
                     hazudott, semmi sem esett ki az álmokból és Angéla, az ő asszonya itt van, hogy
                     szint adjon a megvalósult álmoknak. (Ebben a pillanatban ugyan még a konyhában
                     lehetett Angéla, de ez nem látszott meg a Korniss ragyogó arcán.) Mindent,
                     mindent meghozott az idő, csak Szaplonczay késik az elismerésével.</p>
					<p>A Korniss arca pedig szakadatlan ostromolta:</p>
					<p>- Szólj már, csak a kezemet szoritsd meg legalább, vagy a szemed mondjon
                     valamit. Hiszen most már ismered az én tündérvilágomat.</p>
					<p>Az irodalmi és művészeti világ akkor már felszabadult a Varju beszélgetéseinek
                     bilincse alól és mozogni kezdett. Novák, a filozófus, egy pár megjegyzéssel
                     próbálta kisérni az öreg bálvány szavait, ami a poéta Boronkayból is kicsalt
                     néhány csudálkozó felkiáltást. S a többiek most már ostobáknak hitték volna
                     magukat, ha bele nem vegyülnek a vitába s odáig mentek az iparkodásban, hogy
                     hárman is beszéltek egyszerre. Az öreg Varju pedig behunyt szemekkel hagyta
                     magára zuhogni az egész vitát, ámbátor az is lehet, hogy elálmosodott egy
                     kicsit s aludt egy verset hamarjában. Mert valami különös büszkesége volt az
                     öregnek, hogy ura az álomnak s éppen olyan könnyen átvirraszt három éjszakát,
                     mint ahogy állva is el tud aludni, ha öt percnyi pihenőt akar magának szánni.
                     De az irodalmi és művészeti világ már megszokta, hogy sohase kutassa, alszik-e
                     az öreg poéta vagy csak gondolkozik: a kis versirók, bölcsek és gondolkozók
                     csak vitatkoztak tovább és minden szavukkal az öreg vezérhez fordultak, aki
                     behunyt szemeivel olyannak látszott, mintha önmagának a megszürkült halottas
                     maszkja volna. Egy vonása meg nem rángott, mig kuszán kavargott körülötte a sok
                     szó s a még több füst. Mert az irodalmi és művészeti világ akkor is füstölt, ha
                     hallgatott, de még sokkal erősebben, ha vitatkozott.</p>
					<p>Korniss csak állott némán Szaplonczay előtt, aki végre mégis megszoritotta a
                     kezét.</p>
					<p>- Olyan boldog vagyok - suttogta Szaplonczayhoz hajolva s a szavakat várta,
                     melyek azt a néma kézszoritást még kedvesebbé tegyék.</p>
					<p>De Szaplonczay csak annyit mondott:</p>
					<p>- Jó volna, ha egy kicsit szellőztetnénk ezt a szobát.</p>
					<p>Az ebédlő ajtajában éppen akkor jelent meg Angéla, hogy a társaságot teához
                     szólitsa. Az első pillanatban szinte visszatántorodott, mintha a kis szalon
                     füstös levegője visszalökte volna, de aztán mosolyogva támaszkodott a férjére,
                     aki átkapta a derekát és a tökéletes boldogság hangos szavával szólitotta most
                     már a vitatkozókat a másik szobába.</p>
					<p>Az a sasorru emberke akkor már Szaplonczay mögött volt a suttogásával.</p>
					<p>- Nézze azt a szegény asszonyt! Hát nem segitség után kiáltanak a szemei?
                     Emberkinzás, mondom, hogy emberkinzás.</p>
					<p>Mire Szaplonczay vissza akart fordulni, a sasorru már az öreg Varju mellett
                     volt és a legrajongóbb képpel magyarázott neki valamit. Egészen olyannak
                     látszott, mint aki utolsónak jön ugyan az elismerésével, de annál buzgóbb és
                     annál szaporább szavu. Mintha lelkének mélységes hódolatát rakná a bálvány
                     lábaihoz.</p>
					<p>Szaplonczay nem állotta meg, hogy meg ne kérdezze Korniss Gézát:</p>
					<p>- Ki az az elegáns emberke?</p>
					<p>- Az? Semmi. Egyikünk sem tudja, hogy került a társaságunkba, de sohsem
                     hiányzik. Azt hiszem, valami hivatalnok. De nagyon szeret minket és igazi
                     irodalombarát. Ugy vesszük, mintha ő volna a közönség ebben a mi kis
                     körünkben.</p>
					<p>Hát semmi, egy hivatalnok. Szaplonczaynak mégis a fejében maradt, hogy mit
                     suttogott az a semmi. S az Angéla szemei, melyek segitség után kiáltanak,
                     szintén égették a lelkét. Amit Korniss látogatásakor megsejtett, hogy Angéla
                     nem érezheti magát jól ebben a zagyva társaságban és aligha tud
                     beleilleszkedni a férje megvalósult álmaiba, most már a bizonyosság erejével
                     nehezedett a lelkére s már azt sem látta olyan képtelenségnek, hogy a Korniss
                     álmaiban Angéla csak egy szép, de nélkülözhető részletet jelentsen. Hidegen
                     szőtte a gondolatait és azt mondta magának, hogy aki már kész itélettel jön
                     egy társaságba, mindig igazságtalan. És okvetetlenül igazságtalan ő is, mikor
                     ezen az estén szentesiti a maga régi itéletét Kornissról. Csak az elfogultság
                     teszi igazságtalanná. Mert ha Kornissnak választania kellene az irodalmi világ
                     és Angéla között, mégsem tudna Angélától megválni. Hiszen őrült volna, ha
                     megtenné. S ahogy szeme átfutott a társaságon, Szaplonczay mégis görcsösen
                     ragaszkodott a maga igazságtalanságához.</p>
					<p>Ott imbolygott előtte Angéla. Mosolyogva állt szóba mindenkivel és
                     Szaplonczaynak mégis ugy tetszett, hogy a két szeme a mosolygáson keresztül
                     segitségért kiált. A sugár alakja, mint a fiatal jegenye, még a hajladozásában
                     is a friss erőt, a szivósságot és egészséget lehelte és Szaplonczaynak mégis
                     ugy rémlett hogy az a sugár alak reszket és minden pillanatban megtörhet.</p>
					<p>Valami sugallat dolgozott most benne.</p>
					<p>- Ha erősen rákiáltanék, Angéla fölébredne. Mert alszik. Vagy azt hiszi, hogy
                     álmodik. Egy erős szó, ami fölrázná, meginditaná szemének könyét és a szive is
                     vérzenék, hogy kiszakithatatlanul itt legyen az ő gyökere ebben a földben.</p>
					<p>Harag és elszántság keményitették a szivét. Legalább azt hitte. S ha valaki
                     megmondja most neki, hogy csak önmagára haragszik és kemény is csak azért
                     szeretne lenni, mert a puha szive veszejtette el véle Angélát: hát annak a
                     valakinek olyan idegenül nézett volna a szemébe, mintha khinai nyelven szólna
                     hozzá. Még maga sem tudta, hogy ez a törékeny asszony nem hagyja magát
                     kiszoritani égő szerelmi epizódokkal, uj szenzációk áradatával és a munka
                     lázával. Nem is próbált arra gondolni, hogy életének vörös epizódja, a siker
                     gyönyöre és az alkotás tüze hiába égtek a lelkében, mert a muló lángok nem
                     tudták onnan kiperzselni az Angéla alakját. Csak sajnálta, mélységes
                     fájdalommal csüngött azon a szenvedő asszonyon, aki vidám szóval viszonozta az
                     irodalmi és művészeti világ udvariasságait és mosolyogva köszönte a férfiszemek
                     néma hódolatát. És ahogy ezt a mélységes sajnálkozást semmiféle józansággal nem
                     tudta magában elfojtani, már voltak percei, amikor gyülölte Kornisst az ő
                     bolond álmaival és bolond boldogságával.</p>
					<p>Angéla suhogott el mellette. A kis szalon ablakait nyitotta ki, hogy mig a
                     társaság a teát iszsza az ebédlőben, huzza ki a decemberi éjszaka levegője az
                     irodalmi és művészeti világ füstjét. Ahogy Angéla egy pillanatra kihajolt a
                     nyitott ablakon, Szaplonczaynak ugy rémlett, hogy most mutatja meg az a
                     szenvedő asszony igazi arcát - az éjszakának.</p>
					<p>Maga sem tudta hogyan? - az ablaknál volt Szaplonczay is.</p>
					<p>- Egy szavát nem halljuk egész este - sugta Angélának.</p>
					<p>- Az okosabb szó elől illik elbujni.</p>
					<p>- Nem meri megmondani, hogy azok az emberek untatják?</p>
					<p>Angéla nem felelt, de a tekintete ijedt tiltakozás volt. És ahogy megmozdult,
                     világosan elárulta, hogy menekülni szeretne. De Szaplonczay megragadta a kezét
                     és fölegyenesedve, mélyen nézett a szemébe.</p>
					<p>Suttogásában is erős volt a hangja, ahogy megszólalt:</p>
					<p>- Ne akarja a hazugságot egész életére megszokni. Ez az egész irodalmi és
                     művészeti világ, ez az egész sereg veréb nem éri meg, hogy egyetlen sóhajtását
                     is elfojtsa miattuk. Mért nem szól Gézának?</p>
					<p>Csak suttogott, de Angélának ugy tetszett, mintha harsonaszót hallana. És
                     valami ösztökélte, hogy kiáltson. Egy hang szeretett volna lelkének titokzatos
                     mélységéből feltörni, egy számonkérő, vádoló hang, amelyik rákiáltson
                     Szaplonczayra, hogy mindenki felpanaszolhatja életének hazugságát, csak ő,
                     éppen ő nem, aki ebbe a hazugságba belekergette. Azon a szomoru éjszakán, mikor
                     egy szava igazságot tehetett volna, mikor csak a kezét kellett volna
                     kinyujtania, hogy az első, a döntő, a legnagyobb hazugságból visszarántsa: azt
                     az egy szót nem akarta megtalálni és a kezét nem nyujtotta az esdeklő felé.
                     Hagyta a hazugságba zuhanni, nem hagyta, még kergette is. És most éppen ő
                     tanitja, hogy „ne akarja a hazugságot egész életére megszokni.”</p>
					<p>Reszketve hallgatott az asszony. A nyitott ablakon keresztül beömlött a hideg
                     decemberi éjszaka levegője és a háztetőkről fehéren világitott az első hó.</p>
					<p>- Nagyon hideg van, - szólt végre Angéla és sikerült az ebédlőbe menekülnie,
                     ahol már lassankint elhelyezkedett az irodalmi és művészeti világ az asztal
                     körül. A ház asszonya egy kicsit fázósan, de már mosolyogva ült le az asztalfőn
                     és intett az öreg poétának és Szaplonczaynak, akik mellette kaptak helyet.
                     Korniss boldogan rendezkedett és maga utolsónak telepedett le az asztal
                     végén.</p>
					<p>Az ebédlőben nem füstölt az irodalmi és művészeti világ, még a kérdések
                     kérdését sem bolygatta. Ezek a percek a könnyü beszélgetések percei voltak,
                     mikor a verebek nem is akartak egyebet, csak éppen csiripolni. A teát dicsérték
                     és az asszonyt, aki a legnagyobb boldogság. (Természetesen a tea mellett.) A
                     Szaplonczay nagy sikere is megoldotta a verebek nyelvét, a tea mellett nagyon
                     tudták ünnepelni. A választásáról is kérdezősködtek már, hogy mennyibe került
                     és kellett-e a piszkos parasztokkal sokat csókolóznia. Majd a nagy irodalmi
                     társaságok kerültek sorra, amelyek nemsokára szintén meg akarják választani és
                     Boronkay általános helyeslés közben figyelmeztette Szaplonczayt, hogy esetleg
                     ennél a választásnál is sokat kell csókolóznia. Mert ez sincs korteskedés,
                     vizitek és csókok nélkül. De csiripoltak a verebek még sok egyébről és közben
                     egyszer-egyszer kiviritott egy bók Angélának, mint pipacs a buzából. Csak
                     éppen, hogy nem a bók volt piros, hanem Angéla.</p>
					<p>Szaplonczay mégis jobban találta magát, mint a szalonban. Ha egy kicsit
                     kopottak is voltak a verebek és az asztal körül sem viselkedtek éppen
                     kifogástalan elegánciával, de sok természetes kedvesség és naivság volt még a
                     modortalanságukban is. Külön-külön pedig egészen kedvesek voltak a verebek.
                     Novák nagyon okosan tudott beszélni, Boronkayban volt elmésség, Dombrády
                     pletykákat tudott az irodalmi világból, Putnoky pedig pompásan szólta le a
                     nagyokat. És teázás közben az öreg Varju mintha egy kicsit fölmelegedett volna.
                     Most is az a medve volt ugyan, akit sohasem tudott levetni, de a maga
                     medve-udvariasságával és medvebókjaival csudálatosan le tudta kötni a
                     hallgatóját. Angéla olykor nevetve borzongott össze, ha egy ilyen medvebók
                     érintette.</p>
					<p>- Ha igy szereti az asszonyokat, mért nem házasodott soha? - kérdezte tőle
                     Angéla.</p>
					<p>Az öreg poéta behunyta előbb a szemeit, aztán morgott, mint a medve:</p>
					<p>- Ahogy én szeretem az asszonyokat, azt ők nem igen tudnák kiállani. Nekem
                     bizony kerekedik néha olyan kedvem, hogy felkapjam az asszonyt a levegőbe,
                     aztán ledobjam, egy kicsit meghengergessem és elverjem. Máskor meg azt
                     szeretném, hogy karmoljon, üssön, tépázzon, mert én nagyon tudnék nevetni az ő
                     macskamérgén. Egy kicsit furcsán gondolkozom a szerelemről, nyilván a
                     medvetermészetem az oka. De a simogatás, csókolózás, szótlan egymásba merülés,
                     amit ugy szerelemnek csufolnak, nem fér a begyembe. Utálom, mint a
                     czukroshabot. Amióta a szerelemből olyan édes enyelgést csináltak, az emberek
                     is olyan édesek és enyelgők. Én pedig azt hiszem, hogy nem is szerelmes, aki
                     nem vad és erőszakos. Hát mondom, nem igen tudnák azt kiállani az asszonyok,
                     ahogy én szerettem volna szeretni, azért nem is házasodtam soha.</p>
					<p>Angéla nevetett is, borzongott is a szomszédságában. De az öreg poéta már akkor
                     el is unta, hogy annyit beszélt a szerelemről s Szaplonczayhoz fordulva,
                     megkérdezte, hogy irt-e valami ujat?</p>
					<p>- Drámát irtam.</p>
					<p>Az irodalmi és művészeti világ megmozdult. Angéla mintha egy kicsit el is
                     pirult volna. Az öreg poéta pedig megint behunyta a szemét és amolyan
                     medveálmadozással morogta:</p>
					<p>- Drámát... magam is szerettem volna irni. A szegény lirikus csak liheg, mint a
                     bányamunkás, amig valamit fel tud hozni a sziv mélységeiből. Nincs más igazi
                     ur, csak a drámairó. Mindent másokkal végeztet. S akkor alkotta a legjobbat, ha
                     még azt el is tudja titkolni, hogy azok a mások az ő parancsa szerint végeznek
                     mindent.</p>
					<p>Ki se nyitotta most a szemeit, mintha tovább álmodozott volna. Egy kis csönd
                     ereszkedett az ebédlőre.</p>
					<p>Korniss felugrott:</p>
					<p>- Átmehetnénk a szalonba!</p>
					<p>Angéla besietett, hogy az ablakokat becsukja s a társaság lassankint áthuzódott
                     a szalonba, mely most már egészen hideg volt.</p>
					<p>A sasorru suttogását hallotta Szaplonczay:</p>
					<p>- Most jönnek a felolvasások. Mennyi vers! De mennyi!</p>
					<p>Korniss behozta az öreg Varju felöltőjét, ami már igy szokott lenni az irodalmi
                     esték utolsó felvonásában. Begöngyölte az öreget és leültette a pamlag szélére,
                     közvetlenül a kályha mellé. A fiatal verebek elhelyezkedtek a régi rendben s
                     megint szivarra gyujtottak. Egy kicsit fészkelődtek, ami azt jelentette, hogy a
                     sasorrunak alkalma került Szaplonczayt a modortalanságaikra figyelmeztetni. A
                     fölösleges lábak ugyanis megint lelógtak a zsöllyék karfáján s egyik-másik
                     veréb ugy dőlt hátra a helyén, mintha el akarna aludni. (A szemek behunyását
                     ugy körülbelül valamennyi veréb eltanulta az öreg Varjutól.)</p>
					<p>De ez a fészkelődés csak addig tartott, mig Korniss valamit sugott Boronkaynak.
                     A másik percben Boronkay már kivett valamit a zsebéből s a verebek ennyiből is
                     értettek. Az első vers rimei csengtek a levegőben s az arcokon megjelentek azok
                     a megszokott vonások, amelyekből kritika, irigység, tetszés, közöny s a jó
                     isten tudja, még micsoda kiabál. De ki nézte a verebek arcát? A felolvasó szeme
                     Angélát kereste s csak néha tévedt Szaplonczayhoz is, aki uj ember volt a
                     társaságban. És az első versre jött a másik, a harmadik s ott a lámpa alatt,
                     füstben és fényben fürödve, mozdulatlanul ragyogott az Angéla feje. Mint valami
                     fehér szirt, amelyhez a versekből kiáradó fényhullámok verődnek, csapódnak.</p>
					<p>Putnoky már ott volt Szaplonczay mögött.</p>
					<p>- Hát mit mondtam? Csupa égő vallomás a közös ideálhoz. Már mind szereti a ház
                     asszonyát a rimeivel. Épen igy szavalták a vallomásaikat a kasszirnőnek, mig a
                     kávéházban laktak. Tudom én ezt...</p>
					<p>A szalon levegője füstöt és égő vallomásokat ringatott. Angéla a lámpa alatt
                     összefont karokkal állta ezt a szakadatlan zuhatagot és Szaplonczay a Korniss
                     arcáról próbált olvasni. A kis tanár pedig ragyogó arccal kereste az Angéla
                     tekintetét, mintha a távolságból, némán akarná neki megmondani, hogy ezt mind,
                     mind én szereztem neked! A költőket, a verseket, a gyönyörüséget, a
                     boldogságot, a hódolatot. Olyan mérhetetlen megelégedés tükrözött most a
                     Korniss szemében, hogy Szaplonczay ijedten fordult Angéla felé. Onnan sugárzik
                     át a boldogság a Korniss arcára? De mozdulatlanul, csak égve ragyogott az
                     Angéla arca a lámpa alatt. A mozdulatlan szirt, amelyhez szakadatlan verődnek a
                     versekből kiáradó fényhullámok.</p>
					<p>Szaplonczay titkon az ablakhoz suhant. Mikor szeme a sötéthez szokott,
                     meglátta, hogy ereszkedik lefelé a hó. Egy kicsit puha volt és gyönge, de a
                     háztetőkön mégis megmaradt a nyoma.</p>
					<p>A sasorru megszólalt mögötte:</p>
					<p>- Megunta már, ugy-e?</p>
					<p>- Meg.</p>
					<p>- Akarja, hogy öt perc mulva mindnyájan az utcán legyünk?</p>
					<p>- Megköszönném.</p>
					<p>Eddig volt. A másik percben valami halk sikoltás hangzott. Az egész társaság
                     ijedten ugrott fel s még az öreg Varju is kinyitotta a szemeit. S akkor
                     Szaplonczay csodálkozva vette észre, hogy az egész társaság ijedten kering a
                     sasorru hivatalnok körül, aki a hirtelen ájulás tehetetlenségével omlott el
                     egy zsöllyén. Fehér homlokán verejték gyöngyözött s a kezei ökölbe voltak
                     gyürődve.</p>
					<p>Angéla cognacért futott. De mire visszajött, Putnoky Dénes már kinyitotta
                     szemét és bágyadtan suttogta:</p>
					<p>- Megint rosszul lettem. A levegőre, csak a levegőre...</p>
					<p>A verebek fölrebbentek.</p>
					<p>- Hazavisszük.</p>
					<p>- Kisérjen haza kocsin - könyörgött Putnoky Szaplonczaynak és erősen
                     megszoritotta a kezét.</p>
					<p>S öt perc mulva az irodalmi és müvészeti világ már künn volt az utcán.
                     Szaplonczay kocsin vitte magával a sasorrut, aki a fiakkerben szemtelenül
                     kezdett kacagni. De azt már nem hallották a verebek, akik széles sorban
                     indultak el az éjszakába. Azaz, hogy igazában a kávéházba indultak, mert annyi
                     vita után még mindig nincs megoldva a kérdések kérdése. Meg kell azt még
                     beszélni...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>A tél folyamán Korniss még vagy háromszor el tudta csalni Szaplonczayt a
                     verebek közé. De már lassankint beletörődött, hogy barátja nem talál
                     gyönyörüséget az ő megvalósult álmaiban, sőt határozottan unatkozik az irodalmi
                     és művészeti világ tündércsarnokában.</p>
					<p>Azt mondta Angélának:</p>
					<p>- Ádám nagyon megváltozott.</p>
					<p>Angéla nem próbálta védelmezni a költőt. Valami csodálatos hidegség szivódott
                     mostanában az egész viselkedésébe, semmi sem bántotta és semmi sem
                     gyönyörködtette. A Korniss gyöngédsége, melylyel a verebeknek áldozott esték
                     után kárpótolni akarta, az irodalmi és művészeti világ hódolata, mely az utolsó
                     estéken már nagyon is világosan kezdett megnyilatkozni, a felolvasások és
                     főpróbák, melyekre mostanában mindig elvitte Korniss: egyformán hidegen
                     hagyták. Ha olykor nagyon is heves volt az ostrom és mindenképen mondania
                     kellett valamit, a dicsérete vagy a gáncsa olyan erőszakolt volt, hogy a
                     verebek ösztön szerint megnémultak. Érezték, hogy ez az asszony nem is tudja
                     talán, hogy beszél, csak ugy pontnak rakja oda a maga szavát, hogy elvágja vele
                     a másokét. Olyan érzésük volt, hogy Angéla másutt jár a gondolataival.</p>
					<p>Amiben hát volt is valami igazság. December vége felé megtörtént, hogy az
                     irodalmi társaságok sorra tagjaik közé választották Szaplonczayt. Aztán az
                     ujságok meghozták a hirét, hogy a fiatal költő drámát irt a Nemzeti Szinháznak.
                     A másik héten már mutatványok jöttek az uj darabból s a Szaplonczay arcképe
                     megint végigvándorolta a képes lapokat. Mindig és mindig magasabbra hágott s
                     akkor egy este Boronkay egy kis melankóliával mondta a verebek
                     társaságában:</p>
					<p>- Mi csak kapkodunk a fáradt szárnyainkkal s a háztető a legmagasabb pont, ahol
                     szürkén gubbaszkodunk. Szaplonczay pedig vigan szeli a levegőt és jön nap,
                     amikor már meg se látjuk, olyan magasan szárnyal.</p>
					<p>Először történt, hogy Angéla megint érdeklődve figyelt a verébszóra. Szinte
                     ijedten hallgatta a Boronkay melankólikus sóhajtását, ami annyira talált az ő
                     legtitkosabb gondolatához. Hiszen amióta először mérhette össze Szaplonczayt a
                     verebekkel, mindig ugy érezte, hogy egyszer csak fölszáll a széditő magasságba
                     s alatta maradnak a kis szürke tollforgatók és velük Angéla. Fázott ettől a
                     pillanattól s az a csuf érzés szállta meg, amit a közös rabok éreznek, ha
                     egyiküknek végre megnyilik a börtönajtó. Mindig szomoru a rabság, de sohasem
                     olyan szomoru, mint amikor átsuhan rajta a szabadság hangulata. És Angéla
                     szenvedett a hangulattól.</p>
					<p>Megesett olykor, hogy Korniss délután fölkereste az öreg Varjut, aki ezekben a
                     napokban egy kicsit betegeskedett. Angéla olyankor egyedül maradt otthon s az
                     ablakból bámult ki a téli világba. A csöndesen szállongó hópelyhek, az egyszinü
                     fehérség, valahogy elálmositották és ébren is álmodoznia kellett. S akkor
                     visszaálmodta magát a bérkaszárnya kapuja alá, a sötétségbe, a rongyok közé.
                     Hogy kivágyódott akkor a pincéből, akárhová, csak ki a napfényre! Az álmaiból
                     lépcsők rakódtak és mintha rózsaszirmok hullongtak volna az álmok felhőiből,
                     mialatt ő csendesen haladt fölfelé a lépcsőkön. És minden álom teljes volt, a
                     pincében kezdődött s a napfényen végződött. Sohasem kellett végig a pince
                     homályában senyvednie. S most? Hát boldogabb ebben a meleg fészekben, mint a
                     házmesterlakásban volt? Magasság és napfény ez a szebbik otthon, ha a régi
                     pince és sötétség volt? Nem pince ez is, ha olyan vigasztalan rabnak érzi
                     magát? Ah, abból a régi fészekből legalább kiemelték az álmai, de uj fészkében
                     az álom is bün. Nem szabad álmodnia, nem szabad elvágyódnia!</p>
					<p>S mégis mindig hevesebben fogta meg a vágy, hogy erős szárnyakkal szálljon -
                     akárhová. A magányosság titkos óráiban már nem Szaplonczayt vádolta, hogy egy
                     szavával visszalökte a mélységbe, csak önmagát kinozta szemrehányásokkal, hogy
                     miért nem tudott várni, mig szárnyai nőnek, hogy saját erejéből emelkedjék a
                     magasba. Szaplonczaynak talán igaza is volt, hogy nem kötötte magához; csak
                     teher lett volna, aki az ő emelkedését is megakasztja. Oh ha olyan türelmes
                     tudott volna lenni, amilyen tisztán érezni tudott! Ha nem fogja el a mámor,
                     hogy a legszomorubb órában egy kéz nyul feléje, mely ki akarja emelni a pince
                     homályából! Ha nem akar legalább Kornissba kapaszkodni, mikor tekintetével
                     hiába kiált Szaplonczay után! De gyönge volt és türelmetlen. A más emelkedése
                     irigygyé tette s hamar akart utána röpülni ő is. Pedig az a mentő kéz gyönge
                     volt s most itt kell gubbasztani a háztetőn, a verebek közt, örökkön-örökké.
                     Mert csak egyszer száll el az ember mellett a szerencse és jaj, ha valamivel
                     korábban vagy későbben akar a hátára ülni. Soha többé el nem éri.</p>
					<p>Egyedül volt a sötétedő szobában a szemrehányásaival. Valami halódó érzés
                     fölsirt benne:</p>
					<p>- Soha! Soha!</p>
					<p>S ahogy szivében temette a gyönge reményeket, a meg nem fogható álmokat, mintha
                     valami mesebeli harangszó csendült volna a temetéshez. Bugott és reszketett,
                     csupa szomoruság volt.</p>
					<p>Angéla ijedten akart felugrani. Egy hang visszatartotta.</p>
					<p>- Megmondtam, hogy ne akarja egész életét hazugságra épiteni.</p>
					<p>- Ádám! - sikoltott az asszony.</p>
					<p>- Ha egyedül van, sir. Ki hallja meg? Az isten? Kornissnak kell meghallania.
                     Hát sohasem akarja neki megmondani, hogy a mosolya, a boldogsága csupa
                     hazugság, hogy minden órája gyötrődés és el kell hervadnia ebben a társaságban,
                     amely egyhanguságával megfojtja?</p>
					<p>Angéla ijedten tiltakozott:</p>
					<p>- Nem igaz! Nem...</p>
					<p>Szaplonczay heves indulattal ragadta meg az asszony kezét:</p>
					<p>- Hát esküdjék meg, hogy boldog. Csak egy szót mondjon és megyek.</p>
					<p>Angéla sirva esett vissza a zsöllyébe. Szaplonczay reszketve hajolt le
                     hozzá:</p>
					<p>- Vak leszek és süket. Behunyom a szemeimet, hogy meg ne lássam, ha egy
                     mozdulata el akarná árulni, mig az ajka még őrizni akarja titkát. És nem fogom
                     meghallani, ha egy sóhajtása kiszöknék, mig a szavakat vissza tudja fojtani.
                     Ne feleljen nekem, de hallgasson meg. Esküszöm, hogy tiz perccel ezelőtt
                     semmire sem gondoltam és kelletlenül jöttem látogatóba, hogy ezen is tulessem.
                     Mert fáj nekem minden látogatás, amióta ugy érzem, hogy magát ebben a házban
                     megkinozzák a figyelmükkel, a hódolatukkal. Azt mondja, nem igaz: hiszem. De az
                     én erőszakos szivem fellázad az udvariasságom ellen és hitetlen marad.
                     Szenvedni látja magát s ő is szenved. De maga őrzi a titkát, szivem is őrzené.
                     Vegye ugy, hogy most is őrzi s amit én most mondok, valami fehérhaju aggastyán
                     mondja: az apja vagy akárki, aki követelés nélkül szereti. Nem akarok ebben a
                     pillanatban egyéb lenni, csak egy hang, amely a maga szivéből jön s amelyet
                     maga meghallhat, de nem felel reá. Meghallgat?</p>
					<p>Némán intett az asszony.</p>
					<p>- Szólnia kell, - ostromolta Szaplonczay. - Mert én már behunytam a szemeimet
                     és nem látok.</p>
					<p>- Beszéljen! - hangzott valami halk biztatás.</p>
					<p>- Beszélek. Azon az éjszakán akarom kezdeni, amikor először láttam a lelkébe.
                     Volt-e akkor valami vágyam? akartam-e valamit mondani, kérni, esdekelni? - nem
                     tartozik ide. Mert nincsen most rólam szó. Nem is vagyok itt, csak a maga
                     szivéből szól valaki. De azon az éjszakán magával is történt valami. Egy
                     mámoros szivü ember esett a lábaihoz és azt mondta, hogy maga az ő álma,
                     jövője, mindene. Hinni kellett neki és ki ne hitt volna azoknak a mámoros,
                     megalázkodó szavaknak? Az az ember nem hazudott, én esküszöm helyette és
                     esküszöm most, amikor már boldogtalanná tette a mámorával, a megalázkodásával.
                     Szerette és most is szereti. S ha hinni tudnám, hogy ennyi két ember
                     boldogságához is elég, kivágnám a nyelvemet, hogy mégis fecsegni mer. S ha
                     hinni tudnám, hogy a boldogtalanság vak és nem látja magát, mig erőszakosan fel
                     nem nyitják a szemeit, megvetném magamat, hogy ilyen gazságra mégis képes
                     vagyok. De az én fejemből senki se veri ki, hogy a maga mosolygása álarc volt
                     és nem most sirt először, amikor véletlenül rányitottam az ajtót, csak én
                     láttam először könyek közt.</p>
					<p>Ne feleljen! Valamit mondanom kell még, amit el akarok felejteni s amit maga is
                     felejtsen el. Mintha nem is mondtam volna. Ha nem tudná elfelejteni, jobb
                     volna, hogy el se mondjam. De elfelejtheti, ahogy én is el tudtam már egyszer
                     felejteni. Nem az én hibám, hogy hiába felejtettem. Azon az éjszakán mégis volt
                     egy pillanat, amikor nekem is bele kellett játszanom a maga sorsának szövésébe.
                     Mikor rám nézett s nekem legalább ugy tetszett, az én tanácsomat kérte, hogy
                     mit feleljen annak a mámoros embernek. Abban a pillanatban talán rajtam állott,
                     hogy a maga sorsa másként alakuljon. Lehet, hogy képzelődtem, de azóta érzem
                     lelkemen a felelősséget és ma nem beszélnék, ha akkor nem képzelődöm. Maga
                     fogja legjobban tudni, képzelődtem-e? Ha igen, annál jobb. Akkor én most csak
                     fecsegek és maga jót kacag rajtam. Mondom, annál jobb. De én akkor ugy éreztem,
                     hogy két ember ostromol a tekintetével: egy leány, aki nyugtalanná tett s egy
                     fiu, aki nyomoruságom társa volt. A leány tekintete azt is jelenthette, hogy
                     „te már ott jársz a napfényben, ahová én kivánkozom, oh, emelj ki engem is a
                     homályból!” A fiu tekintete csak egyet mondhatott: „ketten voltunk a
                     nyomoruságban, neked jutott a hir, a dicsőség, oh, ne vedd el tőlem az
                     egyetlent, ami engem is fölemelhet!” Talán rosszul magyaráztam az egyik
                     tekintetet és rosszul a másikat is. Ha tisztában lettem volna akkor az
                     érzéseimmel! Én csak azt tudtam, hogy szánom a nyomoruságom társát és nem
                     tudtam, hogy szeretem a leányt.</p>
					<p>Éles sikoltás hallszott. Szaplonczay reszketve folytatta:</p>
					<p>- Semmit sem hallok, Angéla! Megigértem. Hirtelen kérdez az élet és nem vár
                     sokáig a feleletre, én pedig nem voltam tisztában magammal. És szeret az ember
                     nagylelkü lenni, mint ahogy szeret gazdag is lenni, mert olyan jól esik, hogy
                     van mit elajándékoznia. S én akkor azt mondtam magamnak, hogy be is érhetném
                     egyelőre a szerencsével, ami váratlanul szakadt rám és illendő is volna, hogy
                     ne kivánjam meg a barátom szerencséjét. Vagy talán azt is éreztem, hogy
                     ajándékozhatnék neki valamit a magaméból. S
                     odaajándékoztam neki, amit kivánt.</p>
					<p>Mintha Angéla hirtelen felugrott volna. Szaplonczay már a térdein
                     könyörgött:</p>
					<p>- Mennyire megvethet, mikor ilyen őszintén beszélek! De mondom, nem tudtam még
                     akkor, hogy szeretem. S nem akarok jobbnak látszani, amilyen vagyok, - talán
                     sohasem is tudtam volna meg, ha el nem ajándékozom. De akkor megtudtam. Én
                     őrült, őrült! Mindent megtartottam magamnak, ami haszontalan és odaadtam,
                     amihez a szivem nőtt. Akkor lettem koldus, amikor gazdagnak hittem magamat. És
                     szöktem. Csak magam elől, a kegyetlen szenvedéseim elől. És mégis maradhatott
                     volna még nekem is valami boldogság, ha azt látom, hogy őrültségemmel csak
                     magamban tettem kárt. Eszembe jut, hogy milyen különös, fájdalmasan is édes
                     érzéssel álltam meg az őseim kastélya előtt. Azt bizony eltékozolták
                     könnyelmüen és ostobán, de az uj gazda kezében milyen szép
                        lett ez a kastély! Ennyi is jól esett. S ha ugy látom, hogy maga boldog
                     Korniss mellett, hogy csak nekem veszett el, de szebb, mosolygóbb és boldogabb,
                     mint valaha: - futok, mint az őseim megszépült kastélyától, de egy hang
                     megnyugtat belülről, hogy talán jobb is igy. Az ember néha nagyobb jót
                     cselekszik az ostobaságával, mint az okosságával. Oh, hogy szerettem arról
                     álmodozni, hogy maga boldog és nem is gondol reám! De csupa koldust látok: az
                     vagyok én, az Korniss és -</p>
					<p>Az Angéla halk szava hallatszott:</p>
					<p>- El fogom felejteni, amit mondott.</p>
					<p>Indulatosan fakadt ki Szaplonczay:</p>
					<p>- Nem fogja elfelejteni, hiszen már én is hazudok és én sem tudom elfelejteni.
                     Üzzön el, Angéla! Üzzön el, mert én magamtól már nem tudok elmenni.</p>
					<p>Akkor hirtelen csöngettek. Angéla ijedten figyelt a sötétségben és messziről
                     fölismerte a Korniss Géza hangját, amint az előszobában beszélt a cseléddel.
                     Valami tüz lobogott fel a megkinzott asszonyi lélekben, ami vitte, ragadta.
                     Átszökött az ebédlőbe s még az ajtóban elkapta a férjét.</p>
					<p>Korniss boldogan kérdezte mindjárt:</p>
					<p>- Igaz? Itt van Ádám?</p>
					<p>Angéla majdnem sikoltva egyenesedett fel. Aztán lázban, szinte öntudatlanul
                     sugta a Korniss fülébe:</p>
					<p>- Ádám itt van, igen. És ha férfi vagy, vezesd ki ebből a házból, mert
                     megmondta nekem, hogy szeret. Azután siess vissza és zárd reám az ajtókat.</p>
					<milestone n="3" unit="endSubChapter"/>
				</div>
				<div type="chapter">
					<head>
                ÉJSZAKA.
               </head>
					<p>Hajnali szürkületkor Korniss Géza megállapodott, hogy megöli magát. Ahogy
                  észrevétlenül ki akart surranni a szobából, az ajtófüggöny árnyékában még egy
                  pillanatra megállott és révedező szemmel bucsuzott Angélától. Sohasem látja többé.
                  Aztán a maga kis szobájában is körülnézett, ahol az irodalmi és művészeti világ
                  olyan sokszor találkozott. Sohasem találkozik többé.</p>
					<p>Még csak a hó világitott be a szomszéd háztetőről. A szoba homályát nem tudta
                  kiszivni, de az iróasztal fölött már egy kis tejszin világositotta a szürkületet.
                  Egy összehajtott ujságról messzebbre is ellátszott a „Kritikai Szemle” cime.</p>
					<p>- Szegény kis ujságom! Te is meghalsz.</p>
					<p>Korniss Gézának kiszökött a köny a szeméből, ahogy igy minden elsorjázott előtte,
                  amitől örök időkre el kell szakadnia. Angéla nincs, ujság nincs, irodalmi és
                  művészeti világ nincs. Valami istentelen tüdő egyet fujt és mindent elsöpört,
                  aminek az összeálmodásához is egy egész ifjuság kellett. Az alvó Angéla mellett
                  ugy képzelte, hogy már mindennel leszámolt és könnyü szivvel megy a halálba,
                  hiszen ez az éjszaka telehintette lelkét a bizonyosság sáskáival. Hogy
                  elpusztitották az álmok tarka virágait, a remények dus vetését! Nem maradt meg a
                  foguk alatt semmi. S most a hajnali szürkületben ugy érezte, hogy szálanként hal
                  el lelkében minden virág s ahol valamit lát, amihez tegnap még az életöröm
                  teljességével ragaszkodott, mindig elülről kell a harcot kezdenie. Ah, nemcsak a
                  gonosz sárkányoknak volt hét fejük, amiket mind külön kellett levágni s még akkor
                  is utánnanőttek: azok a leheletnyi álmok és csipkefinom örömök is hét fejjel
                  élnek, ha már ugy tetszik is, hogy megölték őket. Az ember azt hiszi, hogy már
                  csak temetőt hord a szivében s csupa parányi koporsóban viszi a megholt örömeit:
                  aztán csak egyet lép és a kis koporsókból üveghangon szólnak ki az örömök, hogy
                  élnek és nem akarnak meghalni.</p>
					<p>Korniss Géza kezébe vette a „Kritikai Szemle” utolsó számát s ugy nézte, mintha
                  gondolatban azt is meg akarná győzni, hogy egyikük sem élhet tovább. Megint csak
                  elülről kezdte a vivódását. Arra a rettenetes pillanatra emlékezett, mikor az
                  Angéla elsuttogott vallomása után ökölbe gyürődött a keze és már meg akarta ütni
                  az asszonyt.</p>
					<p>Sikoltást hallott, de az még nem téritette eszére. Csak akkor ocsudott fel, mikor
                  Szaplonczay megragadta a vállát:</p>
					<p>- Nyomorult!</p>
					<p>Emlékezett, hogy erre a kiáltásra tüz boritotta el a fejét. S mégis kacagnia
                  kellett. Hogy a tolvaj akar a gazdára ijeszteni s még fenyegetve áll az utjába!
                  Oh, ha le tudná ütni! Csak leütni, mint egy kutyát! De a Szaploncay erős keze
                  leszoritotta. S akkor valami ördög gonosz szavakat sugott a fülébe, amiket ő
                  hörögve mondott utána.</p>
					<p>- A számat is tömd be, Ádám! A két kezemet is kösd le, Ádám! Aztán fogd karon
                  Angélát és menjetek.</p>
					<p>Behunyta a szemét, hogy legalább ne lássa, amikor elmennek. És akkor valami
                  kegyetlen, vad álom kezdte fojtogatni. Mintha sárkányok birkóznának a sötétségben
                  és lángoló lehelletük áttüzesitené a levegőt. Már ég a levegő és láng, ami az
                  arcot körülfolyja. Aztán recsegés és ropogás, irtózatos összeomlás moraja zug,
                  mintha a következő pillanatban elsülyedne a világ és nem akarna belőle egyéb
                  megmaradni, csak az a kopár szikla, amelyikbe egy álmodó ember kapaszkodik
                  görcsösen. Darabonkint omlik össze a világ és minden darabján elvész valami annak
                  a boldogságából, aki behunyt szemmel ezt az álmot álmodja. Oh, micsoda percek
                  voltak ezek! Meggyülölte miattuk még a boldogságát is, melyet csak ilyen nehezen
                  lehet elvesziteni. Most sülyed egy darab rózsakert, rajta Angéla... Csak legalább
                  elsülyedt volna már! Most egy hajóra borulnak a hullámok, álmokat nyelnek el...
                  Csak legalább elnyelték volna már!</p>
					<p>Egy örökkévalóság volt, mig az álom fojtogatta. Akkor egyszerre ugy tetszett neki,
                  hogy tüz és láng csap a szemébe.</p>
					<p>Hirtelen kinyitotta a szemét és vakitva tüzött rá a lámpafény. Kinosan lélegzett.
                  Ahogy később a sötét ebédlőből átnézett, meglátta a szalonban Angélát, aki
                  haloványan beszélt a szolgálóleánynyal. Szaplonczayt nem látta. De már világos
                  volt, a szobaleány meggyujtotta a szalonban a lámpát. S akkor Korniss Gézát valami
                  reszketés fogta el. Csak egy pár lépésnyire volna tőle Angéla? Oh nem, másik világ
                  az.</p>
					<p>Nem mert átmenni a szalonba, nyitott szemmel nézte csak azt a másik világot. De
                  mikor a szolgáló kiment a konyhába, mégis erőt vett magán.</p>
					<p>Beszólott:</p>
					<p>- Angéla!</p>
					<p>Az asszony átjött hozzá a sötétbe. S ő reszketve kérdezte:</p>
					<p>- Nem mentél el?</p>
					<p>- Itt vagyok.</p>
					<p>- Nálam akarsz maradni?</p>
					<p>- Nálad.</p>
					<p>Már azok a koporsócskákban pihenő örömök kezdték kidugdosni a fejüket. Élet
                  szökött az ereibe és mohón kérdezte:</p>
					<p>- Szeretsz? Ugy-e csak tréfa volt?</p>
					<p>- Nem volt tréfa, - hangzott hidegen az Angéla szava. - Megmondtam, hogy
                  Szaplonczayt szeretem és nincs más megnyugvásom, mint hogy megmondtam. Sohasem
                  szólt hozzám szerelemmel, mégis szerettem. Ma ugy kellett lennie, hogy szerelemmel
                  szóljon és én sem tudtam hallgatni. De nem neki mondtam meg, hogy szeretem, csak
                  neked. És áldom az istenemet, hogy olyan jó időben küldött haza. Mert ha nem vagy
                  itten, neki is megmondtam volna. Bizonyosan vannak erősebbek is nálam, akik egy
                  egész életen keresztül el tudják hurcolni szivükben a titkot, én nem vagyok erős.
                  Valakinek ki kellett öntenem a szivemet és te meg akartál ütni, mert inkább neked
                  vallottam meg, amit érzek, mint Szaplonczaynak. Talán ez is igy van jól. Most
                  legalább örökre elszakitottad tőlem és elmult fölöttem a kisértés.</p>
					<p>- De szereted.</p>
					<p>- Szeretem. Mindig őt szerettem. De te nem is kérdezted tőlem soha, hogy
                  szeretlek-e? Csak azt kérdezted, akarok-e feleséged lenni? Oh, ha ez mindegy
                  volna! Az olyan szegény leányok, amilyen én is voltam, ugy mennek férjhez, ahogy
                  lehet s ahogy a környezetük, a szegénységük, az igéretek ráveszik. De szeretni
                  ők is ugy szeretnek, mint minden leány: mikor a szivük megszólal. Te azt mondtad,
                  hogy szeretsz, hogy az a te legszebb álmod, ha én a feleséged leszek. Hát a
                  feleséged vagyok. Mikor az ember maga nem lehet boldog, az is jól esik neki, hogy
                  másnak lehet a boldogsága.</p>
					<p>- Hazugsággal.</p>
					<p>- Talán hazugsággal. Mit bánnám én, ha hazugság volna a boldogságom, csak én
                  hinném! Vagy nem voltál-e boldogabb ebben a hazugságban, mint én az én kegyetlen
                  igazságomban? Ne beszéljünk erről, Géza. Nem jó az, ha az asszonyt kitanitják,
                  hogy hazugsággal is boldoggá tehet valakit. Én nem akarok, nem tudok hazudni.</p>
					<p>- Vissza akart menni a szalonba, de Korniss megkapta a kezét.</p>
					<p>- S mégis nálam akarsz maradni?</p>
					<p>- Nálad, ha el nem kergetsz.</p>
					<p>Most, a hajnali szürkületben Korniss Géza megint azzal a csuf, sziszegő gyanuval
                  viaskodott, amelyik abban a pillanatban a szivébe harapott. Jaj, milyen gyanu! De
                  mért nem kéri Angéla, hogy kergesse el magától? Hiszen akkor szabad volna és a
                  Szaplonczayé lehetne! S nem kéri, hanem nála akar maradni. Miért? Ebből a
                  kérdésből, mint valami kigyófészekből, sziszegve dugták ki fejüket a mérges
                  bestiák és Korniss egyszerre vad kedvet érzett a rombolásra. Az Angéla önmegadása,
                  a nyugodt jósága már nem tudott reá hatni. Ah, mikor egy asszony nem akar olyan
                  rossznak látszani, amilyennek hisszük, akkor okvetlenül rosszabb! S ha Angéla nem
                  gondol arra, hogy a Szaplonczay felesége legyen, holott szereti, akkor neki igy is
                  jó. Akkor már régen a szeretője. Az, a szeretője. Ez a nyugodtság: kielégitett
                  vágy. Ez az akarattalan megadás: iszonyu komédia.</p>
					<p>Azok a bestiák sziszegve kinozták:</p>
					<p>- Mért került téged Szaplonczay? Rossz barátja voltál? Elhanyagoltad? Mégis
                  szökött tőled. Előbb a Margitszigetre, aztán messzebb is. Ott volt a felavatáson?
                  Eljött az esküvődre? Fölkeresett, mikor már kész volt a fészked? Hónapokig nem is
                  láttad. Miért? Nem mert a szemedbe nézni. És Angéla? Kérdezősködött csak egyszer
                  is Szaplonczayról? Kereste? Várta? Pedig maga mondja, hogy szereti, mindig őt
                  szerette. Mi zárta le az ajkát? A titok. A bün.</p>
					<p>Az este Korniss szökött a bestiák kérdései elől, az utcára. De télen foga van az
                  utca levegőjének s a köd nem enyhit, mint a nyári verőfény melegsége, hanem
                  beleszivódik a vivódó lélekbe és csipi, marja. Ott künn a felébredt gyanu
                  fáklyákat gyujtott és visszavilágitott velük a multba, hogy Korniss minden nyomon
                  vizsgálhassa a Szaplonczay viselkedését, az Angéla magatartását. S a fáklyák fénye
                  torzit. Ennél a világosságnál Korniss csupa buvóhelyet látott, amelyekben a
                  szerelmesek bünös boldogsága bujt meg.</p>
					<p>Az éjszaka hidegen támadta meg s éjfél után hazasietett. Angéla már aludt. S akkor
                  Korniss megállott az ágya fölött. Egy pillanatra ugy érezte, hogy megszabadult a
                  bestiáktól s valami édes enyhület szállt a szivébe. Az Angéla arcáról olyan
                  csodálatos szomoruság csapott feléje, ami sehogysem talált a bestiák
                  sziszegéséhez. Ez az asszony, ahogy az álom kivette önuralmából s már nem tudott
                  olyan hideg nyugodtságot szinlelni, nem hasonlitott a titkokat őriző asszonyokhoz.
                  Korniss azt mondta magának, hogy egy kicsit el is ragadta tán keserüsége, mikor
                  bünösnek is hitte Angélát. Elnézte most, ahogy a hófehér párnákon pihent s csak
                  szomorunak, ah, nagyon szomorunak látszott.</p>
					<p>De akkor a kigyók megint megmozdultak a szivében:</p>
					<p>- Az a szép fej megveszteget és a szomorusága megindit. De minden férj ilyen
                  bolond. Pedig megcsal, bizonyosan megcsal.</p>
					<p>A rózsaszinű homályban, mely a hálószobát meleg szinével elöntötte, Korniss égő
                  arccal nézte Angélát. Mintha valami csudára várt volna, hogy az asszony megszólal
                  álmában és védekezik a gyanu ellen, mely hozzája férkőzött: ugy kereste
                  tekintetével. De változatlan szomoru kifejezéssel pihent a szép fej a párnákon és
                  az a fürkésző tekintet sem zavarta.</p>
					<p>- Istenem! - sóhajtott Korniss és ugy szeretett volna hinni. De nem aludtak még
                  kinzói. Fölsziszegtek hozzá:</p>
					<p>- Hát legyen ugy, hogy ártatlan. De meddig lesz az? Megmondta, hogy Szaplonczayt
                  szereti s mered-e hinni, hogy melletted elfelejti? Abban ne reménykedj, hogy
                  sohasem látja többet és elfelejti. Sohasem felejt az asszony s akit örökre
                  elveszitett, arra örökké gondol. Ha megölnéd, még azzal is halhatatlanná tennéd az
                  ő szivében. Ha pedig él, szebbnek fogja látni, mert nem láthatja. Oh, micsoda
                  gyönyörüséges élet lesz a tied. Mikor távozol hazulról, az utcán gyökeret ver a
                  lábad és szeretnéd, ha száz szemed volna, amiből kilencvenet otthon hagyhatnál,
                  hogy őrt álljon a kapuban. Mikor hazajösz, száz szemmel se éred be, mert annyival
                  sem tudsz a feleséged lelkébe látni. Ha talán nála volt azalatt! Ha talán Angéla
                  sietett hozzá! S aki jön hozzád, aki távozik tőled: nem hozott-e tőle, nem visz-e
                  hozzá üzenetet? Oh, szegény kis bogár, hiszen most is vaknak tudod magad a két jó
                  szemeddel, mert nem tudsz a lelkébe látni! Gyönyörüséges élet - valamikor sétálsz
                  majd Angélával az utcán s mig boldogan fecsegsz a te kis dolgaidról, egyszer csak
                  érzed, hogy karja megremeg a tiédben. Ránézel: elhalványodik; körültekintesz: a
                  tulsó soron megpillantod Szaplonczayt. Fogsz-e akkor tovább fecsegni a te kis
                  dolgaidról? Reszketni fogsz és olyan halovány leszel, mint Angéla. Oh, te szegény,
                  féltékeny lélek!</p>
					<p>Izenkint tört össze a kinoktól. Már nem mert az alvó asszonyra nézni és reszketve
                  suttogta:</p>
					<p>- Elválok tőle.</p>
					<p>S mintha most gunyosan nevetett volna az a sok bestia lelkében. Elválni! Mit
                  szólnak majd hozzá az irodalmi és művészeti világban! Egyszer-kétszer látogatott
                  el hozzá a poéta ur s hogy megtetszett neki a legszebb csecsebecse, elvitte. Hát
                  mért ne vitte volna el? Talán a férj miatt? Oh, istenem, az igen nagyon sajnálta,
                  hogy kedves barátja csak ilyen kicsi szivességet kér tőle. Az asszonyom tetszik?
                  Elválok tőle. Tessék!</p>
					<p>A hosszu éjszakán szakadatlanul vivódott Korniss s hajnali szürkületkor
                  megállapodott, hogy megöli magát. Angéla ott aludt előtte s azt a szomoru arcot
                  figyelve, Korniss mélységes fájdalommal mondott le róla. Nem szereti már - minek
                  élne tovább? Volt barátja, akihez a közös álmok füzték; már nincsen. Voltak álmai,
                  amik boldogitani tudták; már szétfoszlottak. Volt fészke, amelyben minden álma
                  teljesült; már fel van dulva. S volt hitvese, aki annak az egész álomországnak
                  királynéja volt; már nem az.</p>
					<p>- Meg fogok halni! - suttogta fázósan és ezt ismételgette az ő kis szobájában is,
                  mig sorra bucsuzott az irodalmi és művészeti világ találkozó helyének minden
                  butordarabjától. A pamlagtól, melyen az öreg Varju ugy szeretett hallgatni, a
                  zsöllyéktől, amelyekről iróbarátjai áhitattal lógatták a lábukat, a kis pufftól,
                  ahonnan Angéla a verebeket hallgatta. És végezetül megakadt a szeme a „Kritikai
                  Szemle” utolsó számán. Az ő gyermeke! Nyomoruságban tervezte, szeretettel nevelte
                  s álmainak országába is elhozta. Szegény kis ujság, most az is véle hal.</p>
					<p>Az utcáról már felhangzott a munkába siető emberek zaja. Korniss az ablakhoz ment
                  és kibámult a fehér városra, mely ezen a téli reggelen csudálatosan bágyadtnak
                  látszott. Olyan volt, mint valami nagy betegszoba, ahonnan jól esik az embernek
                  megszökni.</p>
					<p>Korniss megborzongott:</p>
					<p>- Meg fogok halni!</p>
					<p>De már félt a sok beszédes butortól, emléktől. Azok csevegve marasztották, mikor
                  Angélát sejtelmek sem zavarták álmában. Hogy suttogtak, ugrottak a szeme elé!
                  Maradj itt, nem jó meghalni. Ah, ostoba locsogás! Meghalni talán nem jó, de
                  szükséges. És még ez a fészek mer fecsegni! Hát hol volt a szava, mikor
                  Szaplonczay azokat az égő vallomásokat sugta az Angéla fülébe? Nem, átkozott a
                  fészek, ahol minden apróság mást sug neki és mást Angélának. Csupa kétszinüség a
                  titkos suttogásukban, amitől meg kell őrülni.</p>
					<p>Behunyta a szemét, hogy semmi se tartóztassa, amihez tegnap még ugy ragaszkodott
                  ebben a kis fészekben. Összeszoritotta az ajkait vad, kétségbeesett elszántsággal.
                  Csitt! Semmi se szóljon hozzá ezen az utolsó uton: - halni megy...</p>
				</div>
			</div>
			<div type="group">
				<head>
              HARMADIK KÖNYV.
            </head>
				<div type="chapter">
					<head>
                  A VARJU-HAGYATÉK.
            </head>
					<milestone n="1" unit="startSubChapter"/>
					<p rend="head">I.</p>
					<p>A lépcsőházban még folyton morgott magában, hogy meg akar halni. S a feje már
                     most is zugott, mintha a Duna hullámai már összecsaptak volna fölötte. Szinte
                     jól érezte magát abban a bizonyosságban, hogy nemsokára semmi sem fogja
                     bántani.</p>
					<p>S ahogy a kapu alá ért, egy csomó veréb állta az utját.</p>
					<p>- Varju haldoklik! - kiáltotta feléje Putnoky Dénes, akit a pletykás Dombrády
                     szerencsésen hátrább szoritott ugyan, de a száját nem foghatta be. S a többi
                     veréb, Boronkay és Novák és vagy öt fiatal tanár mind szomoruan ismételte, hogy
                     Varju György haldoklik és Korniss Gézát kivánja látni. Korniss Géza az első
                     percben meg sem értette, hogy mit csiripolnak s olyan idegenül bámult rájuk,
                     hogy Putnoky rákiáltott:</p>
					<p>- Varju haldoklik! Már az este rosszul érezte magát, de azért egész éjjel
                     velünk volt a kávéházban és folyton szivarozott. Azt hiszem,
                     nikotin-mérgezés.</p>
					<p>Dombrády haragosan torkolta le:</p>
					<p>- Mire való az ilyen locsogás? Mikor az ember tul van a hatvanon, szivar nélkül
                     is meghalhat. Öreg a szegény Varju és neki is meg kell halnia.</p>
					<p>A verebek szomoruan bólongattak, hogy bizony Varju Györgynek is meg kell
                     halnia. S olyan izgatottak voltak, mintha már nekik szólna a harang. De valami
                     különös mozgékonysággal sürögtek Korniss körül s az arcuk elárulta, mennyire
                     izgatja őket a szerep, melylyel a véletlen megajándékozta. Igazi nagy költő
                     utolsó perceinek lehetnek a tanui s aztán mehetnek ki a világba, hogy elmondják
                     a poéta utolsó vivódását, utolsó szavát.</p>
					<p>Korniss motyogott valamit.</p>
					<p>- Talán nem is olyan komoly az eset? Csak rosszul van?</p>
					<p>Öten is biztositották egyszerre, hogy de, nagyon is komoly. Két orvos van
                     mellette és egyik se reméli a felgyógyulását. Az öregebbik orvos megmondta
                     nekik, hogy fogytán van az olaj az öreg mécsesben s a tudomány itt már nem
                     segit. Varju maga is érzi a végét, nem is bántja. Csak hajnalban szólalt meg
                     egyszer, hogy Kornissal szeretne még beszélni. Azért siettek hozzá.</p>
					<p>S már vitték is. Az utca hideg levegőjén Korniss Géza megrázkódott. A halállal,
                     ugy látszik, várnia kell egy kicsit, hogy a haldokló poéta kivánságát
                     meghallgathassa. Talán egy-két napra el is kell halasztania a maga utolsó
                     utazását, de ez a gondolat se izgatta. Olyan mindegy. Az ember nem akkor hal
                     meg, amikor a szive dobogása megáll; meghal, amikor a halálra elszánta magát.
                     Órák vagy akár napok is, itt már nem számitanak. A halálra kész embernek a
                     percek is órák s a napok is percek. Mindössze egy kis kerülő az egész. Elindult
                     hazulról, hogy a Dunába fojtsa minden szenvedését s most a haldokló poétához
                     megy előbb. A haldokló nem fogja a halál gondolatát kitépni lelkéből. Meg fog
                     halni este, vagy holnap, de meghal.</p>
					<p>Putnoky az uton is locsogott.</p>
					<p>- Szenved az öreg, de nem akarja elárulni.</p>
					<p>A filozófus Novák szánakozva mérte végig.</p>
					<p>- Nem szenved. Az ember drágábbat is veszithet, mint az életét. S aki ugy
                     tudott élni, mint a mi barátunk, azt a halál sem ijesztheti.</p>
					<p>- Nem ijesztheti! És ha nem ijed meg? Akkor a halál ijed meg tőle?</p>
					<p>Valamennyi veréb rácsiripolt:</p>
					<p>- Ne locsogj, Dénes!</p>
					<p>- Hát nem locsogok. Azért neki is fáj a halál, csakhogy büszke. Nem akar
                     jajgatni.</p>
					<p>- Majd te jajgatsz - szólt mélységes megvetéssel Novák.</p>
					<p>- Persze, hogy jajgatok. És aztán meghalok csak ugy, mintha nem jajgattam
                     volna. Ah, egyikőtök sem tartja nagyobbra Varju Györgyöt nálam, én is
                     csodálója vagyok az ő szellemének és hiszem, hogy se mélyebbre, se magasabbra
                     nem hatolt még elme, mint az övé. De a haláltól illik félni. És mindig bánt, ha
                     valaki el akarja velem hitetni, hogy nem fél. Napoleon csak egy gombostüvel
                     szurta meg az ujját és fölszisszent. Azért nem volt gyáva.</p>
					<p>Korniss Gézát bántotta ez a beszélgetés és előre sietett. Mikor abba a kis
                     mellék-utcába ért, ahol az öreg költő lakott, szinte futva előzte meg a
                     társaságot és néhány perc mulva már becsöngetett a kis udvari lakásba. Sötét
                     konyhán kellett átmennie, de ott már sóhajtozva csatlakozott hozzá a költő öreg
                     gazdasszonya s bevezette a szobába, ahol Varju György verejtékes fejjel
                     pihegett s a szemeit behunyta, mintha aludnék. Most is olyan volt a feje, mint
                     valami medvéé, de fehér volt, nagyon fehér. A hosszu, fehér hajszálak ugy
                     lógtak a verejtékes arcba, mintha fehér virágok hajolnának a partról a
                     folyóvizbe. Az egész öreg test szinte mozdulatlanul veszett el az ágy durva
                     takarója alatt s csak az a két csontos kéz rángott kinos-idegesen, melyet a
                     beteg szive fölött próbált összekulcsolni.</p>
					<p>Egy pillanatra fövetette a tekintetét.</p>
					<p>- Ne haragudjék rám, ha egy kicsit megváratom. Nem tudok most beszélni,
                     irtózatosan szenvedek.</p>
					<p>Már megint ugy feküdt, mintha aludnék. Korniss Géza reszketve nézett körül a
                     lakásban s tudja az Isten, azok az ócska butorok, azok a szürke szinek sohasem
                     bántották annyira, mint ebben a pillanatban. Tekintete ráesett a zöld posztóval
                     bevont egyszerü iróasztalra, melyen nyitott könyvek, gyürött papirosdarabok és
                     beszáradt tollak hevertek rendetlenül. Ezen az iróasztalon irta Varju György az
                     ő hatalmas kifakadásait a világ ellen és ha irás közben gondolkozva bámult
                     maga elé, csak a meztelen falat látta, mely elzárta előle a világot. S a
                     kopott, zöldes butordarabok, melyeket az utolsó szatócs is régen kidobott volna
                     lakásából, az a két parányi ablak, amely alig akart egy kis napfényt
                     beereszteni a barlangba, az ócska házak, amelyekből csak valami fáradt sárga
                     szin látszott az öreg költő odujába: szinte elvették a Korniss lélekzetét.
                     Olyan hidegnek, fárasztónak, bántónak tetszett neki most ez a lakás és
                     önkénytelenül is azt mondta magának, hogy egy becsületes mondatot sem tudna
                     benne megirni. S az öreg Varju ebben a hideg barlangban a végtelenséget tudta
                     ostromolni.</p>
					<p>Ösztön szerint a haldoklóra nézett. Az az erős fej, mintha még megnőtt volna.
                     Mikor a halálos szenvedés már torzitani kezdte rajta a vonásokat, még mindig
                     szigorunak, mordnak látszott. Valami erőszakos, makacs vonal szelte ketté a
                     domboru homlokot s az erőtlenül lankadó orr alatt a száj most is haragosan
                     ráncosodott, mintha az utolsó, legdacosabb kifakadást már nem akarná
                     kibocsájtani a fogak közül. Talán valami alaktalan költemény, valami lázadó
                     gondolat fullad el az összeszoritott ajkak börtönében.</p>
					<p>Korniss odaült az ágyhoz. Csöndben és nesz nélkül akkor kezdtek a szobába
                     szállingózni a verebek.</p>
					<p>Putnoky Dénes Korniss mögé furakodott. Azt sugta:</p>
					<p>- Nem beszélt tiz szót, amióta a kávéházból hazahozták. Azt hiszem, legjobban
                     szeretné, ha valami hatalmas sas kiragadná az ágyából és elvinné a leghidegebb
                     hegytetőre, ahol egyedül, észrevétlen pusztulhatna el.</p>
					<p>Idegesen intett hátra Korniss, mert az öreg költő megmozdult. Kinyitotta a
                     szemeit s azokból a dióbarna lámpácskákból valami világosság ömlött ki a fehér
                     arcra. Egy kis szint kapott és az emberi fájdalom emberinek festette át az
                     egész zordon medvefejet. Csak a hangja recsegett még durvábban, darabosabban,
                     ahogy egyszerre megszólalt.</p>
					<p>- Meg akarom kérni, hogy vegye gondjaiba az irásaimat.</p>
					<p>- A műveit? - kérdezte lelkendezve Korniss.</p>
					<p>- A műveimet? Nincsenek, ne beszéljünk róluk. Nem hiszem, hogy akadjon olyan
                     ostoba boltos, aki valaha kérdezősködnék utánuk. Az a pár száz példány, ami a
                     verseimből megjelent, talán sohasem fog elfogyni. S ha elfogy, az se baj.
                     Annak a rajongónak, aki ötven év mulva érdeklődni fog, hogy mit irtam, megőrzi
                     verseimet a muzeum. Egy példány - éppen elég.</p>
					<p>A verebek motyogtak valamit, ami nyilván tiltakozás akart lenni. Varju György
                     behunyta egy pillanatra a szemét.</p>
					<p>- Üssenek a számra! Sohasem voltam ilyen fecsegő. De ne zavarjanak kérdésekkel,
                     mert nem vagyok már elég erős, hogy ne feleljek rájuk. Ott az iróasztalom
                     fiókjában van egy barna könyv. Vegye ki, Korniss.</p>
					<p>Mikor a könyv előkerült, az öreg költő a paplana alá dugta.</p>
					<p>- Nem azért irtam, hogy kiadjam. Negyven év alatt sok ostobaságot jegyeztem
                     bele, aminek ma már semmi értelme sincsen. Emberekről, akikre dühös voltam és
                     akik nem érdemelték meg, hogy valaki dühöngjön miattuk. Megdöglöttek, mint a
                     tyukok s a cigány is befogta az orrát, ha elment a dög mellett. De valamikor
                     dühös voltam rájuk és irtam róluk a naplómba. Divatokról is irtam, amik
                     elmultak és dicséreteket is irtam, amik szamárságok. Törölje ki mind, Korniss,
                     de van talán benne egy és más, ami megéri a nyomdafestéket és amit
                     értékesiteni lehet. Magára bizom, hogy szedje egy kicsit rendbe, fésülgesse,
                     öltöztesse, ahogy legokosabbnak gondolja s ha elpusztultam, adja ki.</p>
					<p>- Kiadom! - suttogta rekedten Korniss.</p>
					<p>- A koporsó divatossá teszi a költőt, - morgott tovább Varju György. - Talán
                     ezt a goromba naplót többen megveszik, mint a verseimet. Adja el olyan drágán,
                     ahogy csak tudja. Maga ügyes ember, Korniss és csinál belőle egy kis pénzt.</p>
					<p>A verebek ugy figyeltek, mintha az irodalmi végrendeletét diktálná. De csak
                     üzleti dolgokról morgott a haldokló medve.</p>
					<p>- Adja el drágán. Goromba könyv, hát jó könyv lesz. Azt akarom, hogy sok pénzt
                     kapjon a gazdasszonyom. Neki adja. Husz év óta szolgál ki, nagyon hűséges
                     állat. Legalább egy embert akarok látni, aki nem fog elfelejteni.</p>
					<p>Megint morogtak a verebek. Putnokynak kiszaladt a száján:</p>
					<p>- Sohasem fogjuk elfelejteni!</p>
					<p>Az öreg semmit se felelt rá, csak megint összeszoritotta az ajkát, mintha mégis
                     csak tudna uralkodni magán és nem türné, hogy akármilyen ostobaságot
                     kifecsegjen a szája.</p>
					<p>Korniss átvette a haldoklótól a barna könyvet. A láz, mely a verebeket elkapta,
                     őt sem hagyta hidegen. Egy szempillantás alatt keresztülnyilalt agyán, hogy a
                     Varju-hagyaték irodalmi lebonyolitása nem közönséges feladat s micsoda
                     dicsőség, hogy ennek a megszentelt kertnek gondozását éppen őreá bizzák.</p>
					<p>Uj álmok országa bontakozott előtte, szebbek és ragyogóbbak a régi álmoknál,
                     mert ezek az uj álmok nagy irodalmi kötelesség teljesitésére szólitják fel s
                     holnap talán már az egész ország tudni fogja, hogy Varju György a halálos ágyán
                     őt bizta meg irodalmi hagyatékának rendezésével. Már szinte látta a szép,
                     diszkötésü könyveket, amint a magyar közönség beállitja őket könyvtárába, a
                     kevés klasszikusai közé. A „Varju György összes munkái”-t és ezt a legfrissebb
                     klasszikust „sajtó alá rendezte és bevezetéssel ellátta, a költő megbizásából
                     Korniss Géza”. Hogy a haldokló csak az ő goromba naplójáról beszél és az öreg
                     gazdasszonyát szeretné megjutalmazni: ez a csöpp valóság egészen elveszett a
                     sokkal szebb álmok mögött. Az is meglesz, a gazdasszony megkapja a jutalmát, de
                     ah - az „Összes művek!”</p>
					<p>Az öreg gazdasszony letérdelt a haldokló ágya előtt, csókolta a szegény poéta
                     csontos kezét. Varju megsimogatta:</p>
					<p>- No, Borbála, pénzt fog kapni. Hazamehet a falujába.</p>
					<p>- Nem akarok elmenni.</p>
					<p>- Nem akar? Én se szivesen megyek, de ha muszáj? Mit csinál magába ebben a
                     bolond nagy városban?</p>
					<p>Borbála sirt és igy mégis csak sirt valaki az öreg költő betegágya mellett. A
                     verebek csak csiripoltak, meghatva ugyan, de egy kis büszkeséggel is, hiszen az
                     egész közönyös ország mulasztását pótolják, mikor a haldokló költőt nem hagyják
                     nyomorultan, elhagyatva meghalni. Mégis irók és művészek fogják fel utolsó
                     tekintetét, rokonlelkek kapják el utolsó szavait és az országnak nem kell magát
                     vádolnia, hogy költőjét valami öreg gazdasszony karjai közt hagyta meghalni.
                     Nem, itt vannak ők, irók és művészek, megédesitik a haldokló utolsó perceit és
                     kihült fejét le fogják boritani a szemfedővel lágyan, csöndesen.</p>
					<p>Nem is távoztak estig. Estig? A szomoru barlangban délután két órakor már este
                     volt. Mintha az a hatalmas sas csakugyan eljött volna, hogy az ősz költőt
                     elragadja valami magányos hegytetőre: a kiterjesztett nagy szárnyai homálylyal
                     boritották a betegszobát. Varju Györgynek mindegy volt. Déltájban behunyta a
                     szemeit és nem látott többé semmit. A világosság kiszökött a szobából, a
                     verebek ott maradtak csöndes gubbaszkodással: nem látta. Fehér feje mélyebbre
                     süppedt a párnákba, a halálos verejték már lassan leszikkadt homlokáról, a száj
                     komor ráncai az akarat gyöngülésével megenyhültek és a szegény poéta már nagyon
                     könnyü teher volt a kiterjesztett szárnyakkal leskelődő sasnak. Arca egy
                     pillanatra sem változott: hideg volt és érzéketlen.</p>
					<p>A filozófus Novák gunyosan sziszegte Putnoky fülébe:</p>
					<p>- Hát van a vonásaiban ijedtség? Fél a haláltól?</p>
					<p>Az öreg gazdasszony akkor gyujtotta meg a lámpát. A hirtelen eláradó
                     világosságban a haldokló riadtan nyitotta ki a szemét. A lámpafénybe nézett,
                     valami mélységes döbbenettel és rekedten hörögte:</p>
					<p>- Tűz!... Nem, nem...</p>
					<p>Aztán halva esett vissza. Putnoky Dénes pedig tágra nyilt szemekkel nézett a
                     filozófusra.</p>
					<p>- Félt. Azt hitte, hogy a tűz égeti el. Mindenki fél a haláltól.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>A verebek szétröpültek a városba. Mindegyik járatos volt valami
                     szerkesztőségbe, ahol ugyan kellemetlen lehetett a lebzselésük, mikor csak
                     kiváncsiságból állitottak be, de most biztosak voltak a szives fogadtatásban.
                     Hiszen az öreg Varju halálának hirét hozzák s az utolsó perceiről is csak ők
                     tudnak hiteles apróságokat.</p>
					<p>Izgatottan bucsuztak tehát egymástól.</p>
					<p>- Megyek a „Nyil” szerkesztőségébe! - mondta Boronkay és valami lázas büszkeség
                     volt a hangjában.</p>
					<p>Novák csöndesen jegyezte meg:</p>
					<p>- A „Közvélemény” megnyuz, ha ma is elkésem. Már telefonoztam, hogy hosszabb
                     cikket irok az utolsó órákról.</p>
					<p>De a többi is fontoskodott, készülődött, sietett. Korniss Géza egyszer csak
                     magára maradt az utcán. A barna könyvet szorongatta a kezében s arra gondolt,
                     hogy mennyiért nem adnák az ujságok, ha a holt költő naplóját, egész életének
                     legtitkosabb gondolatait most leközölhetnék. Lefőzhetné valamennyi verebet, ha
                     ezzel a naplóval beállitana valamelyik szerkesztőségbe. Egy pillanatig gondolt
                     is rá, hogy legalább egy kis mutatványt ad belőle a „Közvélemény”-nek s
                     bizonyos, hogy az ujságnak az a mutatvány is megér valamit. De aztán eszébe
                     jutott, hogy a naplót a halott akarata szerint kiadónak kell eladnia, a
                     mutatványnyal pedig a saját kis ujságját teheti kapóssá.</p>
					<p>A „Kritikai Szemle” következő számát föltétlenül szét fogják kapkodni s az
                     ujságok se tehetik, hogy a forrás megnevezésével át ne vegyék belőle Varju
                     György naplójának töredékeit. És azt is meg kell irniok, hogy a holt költő
                     Korniss Gézát bizta meg irodalmi hagyatékának rendezésével.</p>
					<p>Csodálatos, soha nem érzett megelégedés költözött most a szivébe. A siker, a
                     dicsőség mámora szállta meg és képzeletben már alkudozott a kiadóval és
                     számolgatta, hány ives életrajzot ir a költő összegyüjtött munkái elé. Ah,
                     munka vár reá, nagy kötelesség.</p>
					<p>- Hazamegyek, - suttogta fölhevülten és gyorsabban lépkedett a havas
                     utcákon.</p>
					<p>S akkor egyszerre ugy rémlett neki, hogy az ég leszakad a fejére. Minden vér az
                     agyába szállt és a szive bolondul kezdett kalapálni. Csak most jutott eszébe,
                     hogy miért ment el hazulról. A Varju halálos vivódása, a hagyaték, a szent
                     megbizás, az uj kötelességek láza ime kivették a saját halálos gondolataiból és
                     elfelejtette, hogy meg akar halni. Mintha semmi sem történt volna s azon a
                     hosszu, keserves éjszakán nem is győződött volna meg, hogy nincs miért élnie:
                     tervek születtek az agyában és képek bontakoztak a lelkében. Sikerekről,
                     irodalmi szerepről, nagy kötelességekről álmodozott, mintha egy élet állna még
                     előtte és nem is volna készen a halálra.</p>
					<p>Ott, az utcán, reszketve dadogta:</p>
					<p>- Életében, halálában, mindig ügyetlen volt az a szegény Varju. Még a
                     hagyatékát is - halottra bizta.</p>
					<p>Mert ebben a pillanatban Korniss Géza meg volt győződve, hogy mégis meg fog
                     halni. Csak valami nagy kisértésnek nézte ezt a napot, mely ugy tolakodott
                     halálos szándéka elé, mint a mesében a tündérlányok, akik csilingelve kérdik a
                     halálba siető királyfitól: hát minket nem sajnálsz itt hagyni? Csak kisértés
                     volt a mese, csak kisértés ez a nap is. Álmokat és jövőt mutogatott neki, hogy
                     megállitsa halálos utjában. De nem fog megállani. Ah, minden álomnál szebb álma
                     volt neki és az is szétfoszlott.</p>
					<p>S ahogy a szétfoszlott álmára gondolt, azt hitte, már nincs fölötte hatalma
                     ennek a napnak.</p>
					<p>Kóborolni kezdett a sötét utcákban s azt hitte, hogy a halált keresi, de az
                     életre gondolt. Az a kis barna könyv, melyet a kezében szorongatott,
                     csodálatosan beleszólt minden gondolatába. Mig reszketve gondolta el, hogy az
                     élet milyen lassu kézzel tudja összehordani azt a kevéske kincset, melyet a
                     halál egy lehelettel elfuj, az a kis könyv azt kérdezte tőle: „olvastál-e már
                     engem?” Mikor megkapta a láz, hogy az ember most még érzékenyen védekezik a
                     téli éjszaka hideg lehellete ellen és holnap már azt a legnagyobb, a halálos
                     hidegséget sem érzi, az a kis könyv belekotyogott: „de holnap, ugy-e, elviszel
                     a kiadóhoz?” A mélységre gondolt, melyben világok vannak eltemetve s az ember
                     mégis azt hiszi, hogy ő a legdrágább, amit oda temetnek; az a kis könyv pedig
                     biztatta: „táltos vagyok és odaviszlek, kis gazdám, ahová akarod”. Utóljára
                     Angélára gondolt, aki sohasem szerette s mégis mosolygott, hazudott, álmodott
                     mellette. Milyen csodálatos varázsa van az asszonynak, hogy csak el kell
                     fordulnia s az ember, aki boldogan ringatózott az álmaiban, ijedten siet a
                     halálba! El lehet vesziteni, holott sohsem volt a mienk! Egy hazugsággal
                     leláncol s egy hirtelen szóval kikerget az életből! S a kis barna könyv, mintha
                     gyermek locsogna a legveszedelmesebb vadállat lábainál, most is csak fecsegett:
                     „boldoggá teszlek, kis gazdám!”</p>
					<p>Jeges áramlattal figyelmeztette a Duna, hogy már a partjához ért. Az éjszaka
                     csöndjében a folyam hatalmas morajlása ugy hangzott, mintha valami órási
                     gyárban kattognának a kerekek. Azok a lángok, melyek a vizben szétfolyva
                     tükröződtek, olyan félelmesen reszkettek, mint a lidérctüzek. A budai hegyek
                     sötét tömege szinte néma csodálkozással hajolt a folyam fölé, hogy azokat a
                     reszkető lángokat figyelje. Csak a szél sikongott érzéketlenül a vizek s lángok
                     fölött.</p>
					<p>Korniss Gézát megijesztette a halál közelsége.</p>
					<p>- Meg fogok halni! - suttogta most is, de már csak biztatta magát, mintha nem
                     biznék elhatározásában. Kétségeinek és vivódásainak mélységéből szakadatlanul
                     hozta fel az okokat, amelyek halálos gondolatában támogatták s egyetlen
                     pillanatban megjárta azt az egész utat, mely a féltékeny férjeket egy életen
                     keresztül szokta rémeivel ijeszteni. Látta Angélát és sanda szemmel vizsgálta,
                     hogy mikor fogja megcsalni. Most - de nem, a következő pillanatban hirtelen
                     eltünik a szeme elől és okvetlenül oda menekül, ahová a szive hajtja. Rá akart
                     kiáltani, hogy megállitsa, utolérje, de a szó elakadt a torkán és tehetetlenül
                     vallotta meg magának, hogy nem lehet az asszonyt őrizni, ha másba szerelmes. El
                     fog menni és ha nem megy el, még rosszabb. Akkor a saját otthonában csalja
                     meg.</p>
					<p>Reszketve mormolta:</p>
					<p>- Talán most is nála van!</p>
					<p>Összeszoritotta az ajkait és lefelé indult a lejtős korzón. Már semmit sem
                     látott, csak a viz harsogott feléje őrült, eszeveszett kedvvel, hogy zugni
                     kezdett tőle a füle és már csak szédülve bukdácsolt előre.</p>
					<p>Akkor a sötétségből egy hang szólt rá:</p>
					<p>- Adja nekem a kalapját, nagyságos ur!</p>
					<p>A szive verése is megállott. Valami hatalmas alak, talán hajóslegény, bukott
                     fel a közelben és fenyegetve magaslott előtte. Korniss Géza tágra nyilt
                     szemekkel bámult rá és nem tudta, látomás-e vagy élő ember. Csak azt látta,
                     hogy ez az ember födetlen fővel áll a jeges szélben és a karját kinyujtja,
                     mintha fegyver volna.</p>
					<p>- Adja nekem a kalapját!</p>
					<p>Részeg matróz lehetett. Korniss Géza egyszerre csak futni kezdett. Tompa
                     kopogást hallott maga mögött, mintha az az ember üldözné futásában is. Hohó,
                     nem fogsz utólérni! - lihegett kárörvendezve Korniss és röpült, mint a nyil,
                     mig a világosabb utcákba ért, ahol a ködből már alakokat látott kibontakozni.
                     Valamelyik sarkon fölismerte a rendőrt s már nevetni szeretett volna, hogy
                     üldözője elől megmenekült. Nem futott már tovább, inkább diadalmasan nézett
                     visszafelé, hogy hol is van az a rabló fráter? De senkit sem látott. Csönd,
                     sötétség mindenfelé. Talán nem is üldözte senki. Csak látomása volt.</p>
					<p>Egy kicsit szégyenkezett. S az a barna könyv mintha csendesen fölkacagott volna
                     hozzá:</p>
					<p>- Az életed akartad eldobni s aztán még a kalapodat is sajnáltad. Ugy mentél a
                     folyamhoz, hogy beleölöd magad és megijedtél egy részeg matróz karjától is. Oh,
                     én szegény kis gazdám, a halálod sem sikerül, nemcsak az életed. Csak ülj a
                     sarokba, merülj belém, üritsd azt a kis tejecskét, amit neked az élet pohara
                     tartogat és várd meg szépen, amig eljön valamikor a halál és elaltat. Tente
                     baba, tente. Nem tudsz te ugy meghalni erőszakkal, hiszen élni se tudsz
                     erőszakkal. Hihihi...</p>
					<p>Korniss Géza szégyelte magát. Semmit sem mert felelni a könyvnek, önmagának.
                     Csak a lelke mélyén gügyögött valami vékonyka hang, mintha az életösztön támadt
                     volna fel halottaiból. Azt sugta neki, hogy álmok jönnek álmok után, ahogy
                     tavasz jön a régi tavaszra s nem érdemes az álmokkal elmulni. Ha nem hisz többé
                     Angélának, váljon meg tőle. Ha fáj neki a mult, siessen a jövőbe. Ha nincs, ami
                     az élethez vonzaná, keressen magának uj célokat, uj álmokat. Az ember nem is
                     sejti, milyen kicsi cél s milyen kevés álom elegendő a boldogsághoz! Hát még
                     az élethez! Országokkal nem érte be a legnagyobb hóditó s egy tenyérnyi
                     szigeten is élni tudott. S az asszony - az a leghiubb álom. Hányan voltak
                     legboldogabbak, mert ezt az álmot ki tudták ölni a szivükből? S éppen a
                     legnagyobbak, a legerősebbek. Aki pedig az asszonyhoz kötötte az életét, nem is
                     volt boldog soha.</p>
					<p>Észre sem vette, hogy abba az utcába vetődött, ahol az öreg Varju lakott.</p>
					<p>Az a kis barna könyv fészkelődött azonban:</p>
					<p>- Itt vagyok én, kis gazdám! Uj cél vagyok, uj álom vagyok! S én nem foglak
                     megcsalni. Dél óta szorongatsz a kezedben és még át sem lapoztál. Pedig
                     megigérted, hogy gondomat viseled és én már az első percben hálás voltam érte.
                     Vagy nem én feledtettem el véled a te nagy tragédiádat? Nem én töltöttem meg a
                     szived uj álmokkal, uj reménységekkel? Nem én kisértelek ezen a nehéz uton és
                     nem én hoztalak vissza az életbe? S még át sem lapoztál. Oh, gyere velem, kis
                     gazdám, odaviszlek, ahol nyugodalom, boldogság vár.</p>
					<p>Korniss Géza csöngetett a kis bérház kapujában és kábuló fővel ment föl a holt
                     költőhöz. Ott akart virrasztani a halott mellett.</p>
					<p>- El fogok válni! - gondolta a lépcsőkön - már vigasztalta magát, hogy nem ő az
                     első, az utolsó sem, aki elvált a feleségétől. Az ifjuság szép álmait eltemetni
                     bizonyára nem nagyon kellemes, de ha az ember eltemetheti az ifjuságát, vele
                     temetheti az álmait is. És Angéla - több volt-e vajjon, mint annak az
                     ifjuságnak egyik szép álma? Szép volt, boldogitó volt, de csak álom. Elszállt,
                     ahogy jött: véletlenül. Hiszen sohasem volt az övé lélekben és talán átkozni
                     sem szabad, amiért nem akart egy életen keresztül hazudni. Ha rossz volna, mint
                     a többi: csak hazudik, csak játszsza a nagy komédiát és a kénytelen hallgatás
                     még megszerzi a titkos szerelem füszerét. Miért árulta el magát? Miért futott
                     ő hozzá titkával? Oh, nem lehet Angéla bünös. Csak boldogtalan ő is, mert mást
                     szeret. El van rontva az élete, mint a másé is. Könnyet neki, nem átkot.</p>
					<p>Ahogy magával megengesztelődött, már Angélának is meg tudott bocsájtani. S
                     mialatt a maga jövőjét rajzolgatta ki magának, már szinte belenyugodott, hogy
                     Angéla sem lesz örökké boldogtalan.</p>
					<p>A halottas szobából zajt hallott. A verebek megelőzték és mind ott virrasztott
                     a halottnál. Mintha csak a régi esték folytatódnának, a verebek most is a
                     kérdések kérdését bolygatták s az öreg Varju talán most sem hallgatta kevésbbé
                     az érdekes vitát, mint máskor szokta.</p>
					<p>Akkor behunyta a szemét és a köpönyegébe burkolózva aludt; most fekete lepellel
                     volt leboritva és talán valamivel mélyebben aludt. A verebeket ez a csekélység
                     már nem zavarta, sőt az igazi halott s az igazi halál még inspirálta is
                     vitájukat. A temetőben talán még a verebek is komolyabban csiripolnak.</p>
					<p>Mikor Korniss a szobába lépett, Putnoky Dénes hozzá ugrott:</p>
					<p>- A lakásodban voltam, kerestelek!</p>
					<p>Korniss arcán kibujtak a szeplők. Izgatottan nézett a kis
                     hivatalnok-verébre.</p>
					<p>- Van egy ujságiró barátom, aki minden áron meg akarta tőled szerezni a Varju
                     naplóját. Azért mentünk a lakásodra, de nem találtunk.</p>
					<p>- A Dunaparton sétáltam.</p>
					<p>- Angéla sem volt otthon.</p>
					<p>- Tudom, - mondta Korniss, de ugy érezte, mintha a lábai megremegnének.
                     Lelkében megint vadul kezdett dolgozni a harag, a féltékenység. Csak annyit
                     hallott, hogy valaki a lakásán járt, ahová ő már nem mert elmenni és ez a kis
                     hir kivette nyugalmából. De nem szólt, csak elfordult.</p>
					<p>Putnoky mégis tovább beszélt:</p>
					<p>- A cseléded mesélte, hogy este tiz órakor Wéber néni eljött Angéláért és
                     magával vitte. Történt valami nálatok?</p>
					<p>Szédület kapta el Korniss Gézát. Tehát már elvitték Angélát! Már egészen üres a
                     fészek! Ebben a pillanatban szakadt ki szivéből az utolsó gyökérszál, mely a
                     multat még hozzákötötte. Egyetlen őrületes percben átélte ujból az egész
                     tragédiát és le is számolt vele. Nincs Angéla! Nincs mult! Nincs Szaplonczay!
                     Semmi sincsen. Sirni és toporzékolni szeretett volna, de ahogy körülnézett a
                     halottas szobában és látta barátait, akik a bálvány ravatala mellett
                     lecsüggesztett fővel virrasztottak és látta azt a különös, félhomályos szobát,
                     amelyben a holt költő szinte csendre és mérsékletre intett: ő maga is erőt vett
                     magán. Hát elvesztette Angélát! Ha toporzékol, talán visszanyeri? Okos ember
                     nem lázong hiába s a véletlenbe is ugy törődik bele, mintha számitott volna rá.
                     Ami történt, jól történt - rendben van. S mintha valami nagyon közönyös dolgon
                     kellene átesnie, már azt felelte Putnokynak:</p>
					<p>- Elválok a feleségemtől. De ki fog ilyen napon a maga kis bajáról
                     fecsegni!</p>
					<p>A vitatkozó verebek közé sietett és erős tudott maradni akkor is, amikor
                     Putnoky sorra szólitotta el Novákot, Boronkayt, Dombrádyt, hogy a nagy ujságot
                     nekik megsugja. Korniss pedig ugy tett, mintha nem látná a fészkelődésüket és
                     nem hallaná a suttogásukat. Csak beszélt a kérdések kérdéséről és körülötte
                     lassankint valamennyi veréb elszomorodott, mintha ők vesztették volna el
                     Angélát...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>A költő temetése után Korniss Géza beadta a válókeresetet és abban a kis
                     hónapos szobában, amelybe még a temetés előtt költözött, lázasan merült el a
                     Varju-hagyaték rendezésébe. Ezekben az időkben gyöngyökkel töltötte meg a
                     „Kritikai Szemle” minden számát és boldog volt, hogy a lapocskát mindenfelé
                     várták, keresték. Tavaszi zsendülés idején már tele volt a Varju György
                     hatalmas gondolataival és ha estenden elment a verebek közé, a kávéházba,
                     valami csodálatos, szerelmes hangon áradozott:</p>
					<p>- Oh, micsoda versek, micsoda gondolatok!</p>
					<p>Ugyanolyan megalázkodás, boldogsággal viselt szolgaság és édes elmerülés füzte
                     már a holt költő verseihez, mint valamikor szivének leányához. És már
                     mondogatta olykor a kávéházi szobában:</p>
					<p>- Ha majd elkészülök a munkámmal!</p>
					<p>És talán megijedt volna, ha akkor valaki a fülébe sugja, hogy egykoron éppen
                     ilyen édes vágyakozással emlegetett bizonyos szalont, amelyben az irodalmi és
                     művészeti világ fog találkozni...</p>
					<milestone n="3" unit="endSubChapter"/>
				</div>
				<div type="chapter">
					<head>
                  CSIRIP! CSIRIP!
               </head>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - </p>
					<p>A tavasz nem események ideje. Belopózik a szivekbe s ott is rügyeket fakaszt,
                  lombokat csal ki, de eseményeket nem csinál. Csak megtelik lassankint a természet
                  s az ember édes vágyakkal, amik csupa reménységek; aztán a nyár vagy csak az ősz
                  mutatja meg, hogy mit tudott a tavasz művelni. Az igéretek mindig szépek, a
                  megvalósulás néha szomoru - ah, a tavasz gyönyörüsége mindig teljes.</p>
					<p>Mikor Angéla Wéber nénivel fölment a szinház igazgatójához s majdnem az első szóra
                  megkapta a szerződést, azt suttogta:</p>
					<p>- Sohsem volt ilyen szép a tavasz!</p>
					<p>Wéber néni azonban másképpen lelkesedett. Mélységes megelégedéssel gondolt
                  Szaplonczay Ádámra, aki hát beváltotta a szavát és csakugyan beszélt az
                  igazgatóval. Őt az sem lepte meg, amikor Angéla egy héttel később megkapta az első
                  szerepet és pedig a Szaplonczay Ádám uj darabjának főszerepét. Még az a levél se
                  mondott neki ujat, melyben az igazgató atyai hangon tanácsolta Angélának, hogy
                  őszig - mikor az uj darab bemutatóra kerül - rejtőzzék el talán valami fürdőhelyre
                  és élje magát egészen a szerepbe. Ha nem volna pénze, csak forduljon bizalommal a
                  szinházhoz. De okvetlenül kérje ki a szerző tanácsait is, hogy első fellépése,
                  mely az uj darab sorsát is el fogja dönteni, meghozza a várt sikert.</p>
					<p>Wéber néni ugy bólongott a fejével, mint aki magában lajstromozza az igéreteket:
                  igen ezt mondta és ezt is, meg ezt.</p>
					<p>Angéla semmire sem gondolt. A kis házmesterlakás, a kapualja, leányságának fészke
                  valahogyan elhitették vele, hogy még mindig a régi vágyak levegőjében él és a
                  napfény csak most kezd először biztatva reá ömleni. A kis tanodásleány volt
                  megint, aki nagy betegségből fölépülve, megerősödött szárnyakkal tör fölfelé, a
                  dicsőséges magasságba. Valami csodálatos melegséget érzett ugyan a szive táján,
                  hogy az első szavak, amelyekkel a szinpadról a dicsőséget fogja keresni, a
                  Szaplonczay Ádám szavai. Talán sejtelmek is szálltak a szivébe és voltak estéi,
                  mikor a szerepébe merülve, ugy képzelte, hogy Ádámmal beszélget: de ez csak
                  amolyan hideg beszélgetés volt, mintha ugyanakkor Korniss Géza is ott ült volna
                  mellette. Szinte jól esett neki, hogy a feszes társaságból a szinpadi álmok
                  felhőibe menekülhetett.</p>
					<p>De azért Lencsi már hetykén mondogatta a kapu alatt:</p>
					<p>- Mégis igazam volt. Az én szivem sohsem csalt meg engem s ha én Szaplonczayba
                  voltam szerelmes, ő lesz az Angéla ura. Meglássátok!</p>
					<p>Wéber néni csöndesen mosolygott, de egy világért sem szólt volna. Csak junius
                  derekán, mikor már utra készült Angélával Rohitsra, szólta el magát egyszer a kapu
                  alatt.</p>
					<p>- Tavaly ilyenkor nem álmodtam volna, hogy igy fordul a dolog!</p>
					<p>Angéla ezekről a fecsegésekről semmit sem tudott. Ő csak az igazgató tanácsát
                  követte, mikor Rohitsra ment s a fürdőn se próbált a társaságba vegyülni, hanem a
                  szerepébe merült. Mikor először irt Szaplonczay Ádámnak, az csak a szerep okáért
                  volt. És a Szaplonczay válaszába sem csuszott fölösleges szó. A szerepet
                  magyarázta, szinezte, de magáról semmit sem irt. Csak később történt, hogy az
                  Angéla levelének egyszer utóirata is volt. Azt irta meg benne Angéla, hogy
                  Rohitson megismerkedett egy danczkai asszonynyal, aki sokat beszélget Ádámról és
                  egyenesen fölkérte Angélát, hogy kérdezze meg levelében a költőt, emlékszik-e még
                  a „vörös epizód”-ra? Ennyi volt az egész. Akkor Szaplonczay is elkalandozott
                  válaszában a szerep magyarázatától s ugyancsak utóiratban jegyezte meg, hogy a
                  „vörös epizód” a legerősebb ital, melyet olyankor iszik az ember, ha el akar
                  kábulni. Hálásan emlékezik reá, mert volt olyan idő az életében, mikor a kábultság
                  boldoggá tette. Különben tiszteletét küldi a danczkai ismerősnek.</p>
					<p>Augusztus végén, mikor Angéla visszatért a fővárosba, levelet talált a
                  házmesterlakásban. Szaplonczay kérdezte benne, hogy szabad-e a szinháznál
                  véletlenül találkoznia Angélával? Ekkor történt először, hogy Angéla gyorsan
                  elrejtette a költő levelét. Ugy rémlett neki, hogy annak a levélnek minden betüje
                  egy-egy csengettyü és titkokat fecseg ki.</p>
					<p>De elment a szinház udvarára és találkozott Szaplonczayval. Egymás mellett
                  sétálgattak a napfényben és Angéla halkan szólott:</p>
					<p>- Szeretem magát, Ádám, és tudom, hogy maga is szeret. De nem merek magára nézni,
                  mig a Géza szemét érzem magamon.</p>
					<p>- A válópört a jövő hónapban befejezik.</p>
					<p>- És Géza?</p>
					<p>- Minden lépéséről tudok. Putnoky Dénes - emlékezni fog reá! - gyakran meglátogat
                  és elmondta nekem, hogy Korniss a maga módja szerint boldog. Nagy munkán dolgozik
                  és megint vannak álmai. Más pedig nem kell neki.</p>
					<p>- Szegény Géza!</p>
					<p>- Nem szegény. Szalonról álmodott, melyben az irói és művészeti világ találkozik
                  és Putnoky azt mondja, hogy a kávéházi asztal is boldoggá teszi, ahol azt a
                  világot maga körül látja. Én istenem, milyen sokan álmodozunk és a szalonból még
                  egy asztal sem valósul meg. Irodalmi asztala van neki s ő a próféta. Higyje el,
                  hogy boldog.</p>
					<p>Angéla arcán valami mosolygás futott át. Maga elé álmodta Gézát s már el tudta
                  képzelni, hogy a kávéházi asztalnál, az irók és művészek közt, csakugyan
                  boldog.</p>
					<p>Mosolyogva nézett fel Szaplonczayra:</p>
					<p>- Azt mondta Putnoky?</p>
					<p>- És azt is mondta, hogy az egész asztaltársaság, valamennyi veréb eljön a
                  premierre. Korniss látni akarja magát a szinpadon.</p>
					<p>Angéla mosolygott:</p>
					<p>- Akkor jól fogok játszani, Ádám...</p>
					<p>* * *</p>
					<p>Éjszaka már foga volt az őszi levegőnek. A verébcsapat szinte fázott, ahogy a
                  szinházból a rendes kávéházi asztalhoz iparkodott s az utcán szótlanul huzott
                  keresztül. A kis, szürke verebek még teli voltak az est mámorával s hallani vélték
                  a rajongó hódolatnak azt a tombolását, melylyel a közönség az uj drámairót és az
                  uj művésznőt üdvözölte. A szinház villamos világitásában ugy tetszett, mintha az a
                  publikum száz esztendeig aludt volna jégbe fagyva s most, fölébredvén, csupa
                  testvér ismert volna egymásra. Szinte egymásért rajongtak, mert tanui lehettek a
                  legnagyobb szinpadi sikernek. A felvonások közben még sohasem ismerkedtek meg
                  annyian egymással, mint ezen az estén. A végin mindenki ismerte tán a másikat
                  annak a közös ismerősnek a révén, akit igazában ők is csak ma ismertek meg a
                  szinpadról.</p>
					<p>Szótlanul haladt a verébcsapat. Az elegáns Putnoky unta a némaságot és valami
                  melódiát fütyörészett. Novák és Boronkay ugy néztek rá, mint a gyermekre, akit a
                  legtragikusabb jelenet sem zavar ki locsogásából.</p>
					<p>- Be jó kedved van! - fakadt ki Dombrády.</p>
					<p>Korniss, mintha most ébredt volna álmából, megszólalt:</p>
					<p>- Hagyjátok! Putnokynak igaza van. Ugy el tudom képzelni, hogy milyen jó kedvvel
                  jöttünk volna ki a szinházból, ha a Szaplonczay darabját tavaly adják. Ha jég
                  esett volna, akkor is hajadonfővel maradok, mert a kalapomat már régen
                  elhajigáltam volna örömömben. És ti is. De hát történt valami azóta. S most nem
                  tudunk ugy örvendezni. Higyjétek el, hogy szamárság, iszonyu szamárság, amit
                  művelünk. Azért az Ádám darabja mégis csak pompás...</p>
					<p>A kávéházba értek s a pincér sietve gyujtotta fel a gázt a különszobában. A
                  verebek ma nem helyezkedtek el olyan lármásan, mint máskor s bizonyos tisztelettel
                  figyelték Korniss Gézát, aki már visszanyerte a mozgékonyságát s majdnem kacagva
                  figyelmeztette a fiukat, hogy Putnoky már ott van a tükör előtt.</p>
					<p>- No nézzétek Dénest. Ha ez a fiu véletlenül a pokolra talál jutni, nyomban
                  megszökik, mert ki nem állja a hanyag berendezést. Neki tükör kell.</p>
					<p>A verebek nevettek és Putnoky Dénes minden érzékenység nélkül jegyezte meg, hogy a
                  tükör nem is olyan utolsó butordarab s bizonyos irók határozottan több sikert
                  tudnának elérni, ha nem vetnék meg a tükröt. Novák, a filozófus, hirtelen
                  kiragadta a megjegyzésből a mélyebb értelmet s öt percig szidta a divatos
                  irodalmat, melyben már nem a mű szépségét keresik, hanem a művészét. Pfuj, micsoda
                  megtévelyedés! Petőfit, akinek kiállott a szemfoga, elcsapná ez a kor. S hogy még
                  nyakkendőt sem akart viselni, adta füzfapoétája!</p>
					<p>Novák dühöngött s a verebek még tüzelték. Legalább nem kell azt a kellemetlen
                  témát tovább feszegetni, a Szaplonczay sikerét. Indulatosan itták a rumos teát és
                  szidták az elegáns irókat. Korniss Géza csak mosolygott magában s hátradőlt a
                  kipárnázott karosszékben. (Neki jutott hallgatag megállapodásból a megboldogult
                  Varju György trónusa.) Tudta jól, hogy a fiuk csak azért feszegetik olyan dühösen
                  ezt a bolond témát, mert röstelnek előtte arról a másikról beszélni, amivel teli
                  vannak.</p>
					<p>Nevetve szólt közéjök:</p>
					<p>- Ugyan hagyjátok ezt az ostobaságot! Azért, hogy nem minden szép ember olyan erős
                  mint Danton, aki el tudta kergetni az asszonyt, mikor egy éjszakáért kunyorált,
                  még a szépek is lehetnek nagyok. És szépnek lenni nem olyan kellemetlen. Aztán az
                  asszonyok a maguk módján kritizálnak s ti nem is az irókat ütitek most, hanem az
                  asszonyokat. Hagyjátok!</p>
					<p>A verebek egy kicsit morogtak még, de Korniss maga szabaditotta őket rá a mai
                  eseményre s megint szóba hozta a Szaplonczay darabját.</p>
					<p>Novák azt mondta:</p>
					<p>- Szép, de nincs benne mélység!</p>
					<p>- Nagyon is modern! - kifogásolta Dombrády.</p>
					<p>- Érzi az ember a verseket! - szólt Boronkay.</p>
					<p>De a végin mégis csak dicsérte valamennyi. És a beszélgetés tüze lassankint
                  elboritotta az egész társaságot. A tea után szivarra gyujtottak, azt a bizonyos
                  fölösleges lábukat átlógatták a szék karfáján, ontották a szót és a füstöt,
                  Korniss Géza szemében pedig kigyult lassankint az a tüz, mely nála a tökéletes
                  boldogságot jelezte. Voltak ugyan percei, mikor tüzesen borult agyára az a
                  szinpadi látomány és együtt látta Angélát Szaplonczayval. Akiket szeretett s
                  akiket elvesztett. Egy kicsit szédült ilyenkor és nagy szüksége volt a verebekre,
                  az intim irodalmi asztalra, hogy kimeneküljön a gyötrő gondolataiból. De a verebek
                  és az irodalmi asztal nem is hagyták cserben. El tudták vele hitetni, hogy csak
                  most boldog igazán, amikor féltés nélkül élhet az álmának. És hitt is a
                  boldogságában. Elnézett a népes asztal fölött, szivta magába az irodalmi és
                  művészeti világ eszméit és olykor behunyta a szemét, mint egykor az öreg Varju. De
                  nem aludt. A vitatkozásból a saját álmaiba menekült, arra a nagy életrajzra
                  gondolt, melyben a Varju György irói karakterét az egész irodalmi világ keretében
                  fogja megrajzolni és akkor már alig hallotta a verebek vitatkozását.</p>
					<p>Ha csönd támadt, fölnyitotta a szemét és mohó gyönyörüséggel suttogta:</p>
					<p>- Majd ha az én nagy munkám megjelenik!</p>
					<p>Boldogan, lázban szőtte életének álmát és kellett neki hozzá az a monoton zsongás,
                  az irodalmi és művészeti asztal vitája. A verebek pedig szivesen vitatkoztak és a
                  késő éjszakába is belehangzott mindig csiripolásuk. Csirip! Csirip...</p>
				</div>
			</div>
		</body>
	</text>
</TEI>