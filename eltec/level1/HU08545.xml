<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08545" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Dobogó szívek</title>
				<author ref="viaf:84079235">Bársony István (1855-1928)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31503</measure>
				<measure unit="pages">72</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Dobogó szívek</title>
					<date>2010-07-23</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08500/08545"/>
					<respStmt>
						<resp>Original Electronic Edition</resp>
						<name>Varjú Mária</name>
						<name>Kiss András</name>
						<name>Ollé Krisztián</name>
					</respStmt>
				</bibl>
				<bibl type="printSource">
					<title>Dobogó szívek</title>
					<author>Bársony István</author>
					<pubPlace>Budapest</pubPlace>
					<publisher>Magyar Kereskedelmi Közlöny</publisher>
					<date>1907</date>
					<ref target="https://mek.oszk.hu/08500/08545"/>
				</bibl>
				<bibl type="firstEdition">
					<title>A szent hegy</title>
					<author>Surányi Miklós</author>
					<date>1891</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-08-04"/>
		</revisionDesc>
	</teiHeader>
	<text>
		<body>
			<div type="chapter">
				<head>
                  MIKOR A VAS OLVAD.
                </head>
				<milestone n="1" unit="startSubChapter"/>
				<p rend="head">I.</p>
				<p>Barduvay Ádám az asztalnál ült és leveleket irt.</p>
				<p>Kemény, eres keze pörczögtetve szalajtotta végig a tollat a papiroson;
                        tekintete azzal a közönynyel kisérte az egyenes sorokat, mely arra vallott,
                        hogy az ész dolgozik most ebben az emberben, - a sziv pihen.</p>
				<p>Barduvay Ádám megirta az utolsó levelet is és becsengette az inast. Mig a
                        legényt várta, kivette a tárczáját és bankókat olvasott le az asztalra. Az
                        ajtónyilás neszére megfordult.</p>
				<p>- Sürgős levelek, János, - szólt barátságos hangon, mely inkább kérő volt,
                        mint parancsoló, - a zárdába megy először és a főnöknőnek átadja a levéllel
                        ezt a száz forintot; azután siessen Éliáshoz és mondja meg neki, hogy a
                        váltót várom; utoljára hagyja a szerkesztőségeket, adja át mindenütt azt az
                        összeget, amit a boritékra jegyeztem és ne kérjen nyugtatványt.</p>
				<p>Az inas átvette a postát. Öreg ember volt, aki husz esztendő óta szolgálta
                        urát és jól tudta, hogy miféle pénzt hord szét. «Oh, az áldott ember!»
                        dörmögte utközben.</p>
				<p>Csakugyan, Barduvay Ádám áldott ember volt, akiről nem beszéltek máskép, mint
                        egy okos szentről. Nem meddő imádsággal, hanem praktikus utakon segitett
                        embertársain s nem mult el nap, hogy valami jó cselekedettel ne szolgáljon a
                        menyországra.</p>
				<p>Igaz, hogy milliomos létére egyedül állott a világon; nem volt senkije,
                        akinek a jövője aggasztotta volna s csupán egyetlen olyan kötelezettség
                        nehezedett rá, amit pénzzel nem lehetett kiegyenliteni: a gyámleánya
                        gondozása.</p>
				<p>Tizenöt év mult el azóta, hogy a kis leány apja a karjai közt halt meg. Ádám
                        akkor már évek óta titkárja volt annak az embernek, aki tudta róla, hogy
                        okos, számitó fej, gyarapszik minden a keze alatt és ami fő: talpig
                        becsületes. Szoros, benső barátság füzte őket egymáshoz, olyan, amelyik nem
                        tud kételkedni, csak megbizni, vakon, feltétlenül. A haldoklót aggasztotta
                        anyátlan kis leánya sorsa, aki akkor még szopós gyermek volt s rokonság
                        hiján megtette gyámjának legjobb barátját, Barduvayt. Százezer forintot
                        bizott ezzel a becsületére. Ugy adta át neki egész vagyonát, - ami
                        legnagyobbrészt készpénzből meg értékpapirokból állott, hogy arról nem is
                        tudott senki. Azt gondolta, hogy egy hü barát kezében jobb helyen van a
                        gyermeke öröksége, mint az árvapénztárakban, ahonnan olyan gyakran eltünnek
                        az ezrek. A hatóság csak ugy tessék-lássékképen avatkozhatott a dologba,
                        azon a réven, hogy megszámoltathatta Barduvayt annak a csekély ingatlannak a
                        jövedelméről, aminek létezéséről a telekkönyv tett tanubizonyságot.</p>
				<p>Barduvay megmutatta, hogy igaza volt a haldoklónak. Gonddal neveltette a
                        gyermeket; amig kicsi volt, dusan fizetett érte jómódu polgárcsaládoknál;
                        később, hogy a gyermek növekedett, intézetbe adta, a legjobb hirüt, a
                        legdrágábbat válogatta ki; uszott a gyermek a bőségben, gyönyörüen fejlett
                        teste, lelke.</p>
				<p>De a szegény kis árvának nem sok fogalma volt arról, hogy milyen is a szerető
                        sziv. Önzés vette körül; jól bántak vele, mert jól fizettek érte. - A gyámja
                        megtette ezzel a kötelességét, többet nem lehetett kivánni tőle, akit üzleti
                        gondok kergettek szanaszét a világban s akit otthon nagyon zavart volna
                        számitásaiban a gyereksirás.</p>
				<p>Pedig ezekre a számitásokra vigyáznia kellett. Okos ember létére ugyanis a
                        saját szerencséjét is meg akarta alapitani s felhasználta az időt, amelyben
                        a kis leány vagyona az ő kezében forgott. Biztos orra, mely tultett a
                        vizsláén, rávezette a legjobb utra; tervei messzemenők voltak, mint egy
                        hadvezéré, s azzal biztatta magát, hogy a szerencse a bátrakat segiti. A
                        százezer forintból tiz év alatt csinált egy milliót; az egy millióból a
                        többi öt év alatt még egy másikat. A százezer forintnyi törzsvagyont a
                        hatos kamatokkal együtt elkönyvelte a gyámleánya vagyonául, levonva minden
                        évben belőle a neveltetési költségeket; a vállalkozásai után fenmaradt
                        rengeteg összeget meg zsebre tette maga. Az öreg Éliás volt a mestere, ez az
                        utólérhetetlen üzletember, akit már gyermekkora óta ismert s aki - mint
                        valami manó - mindig olyankor vetődött utjába, mikor szüksége volt a jó
                        tanácsra. Utóljára valóságos üzlettársak lettek, csakhogy akkorra a
                        tanitvány már régen tulszárnyalta a mestert, aki mindinkább eszközzé vált
                        kezei között. De azért az öreg Éliásnak döntő véleménye volt sok fogas
                        kérdésben.</p>
				<p>Barduvaynak nem kellett többé attól tartania, hogy a nagy leszámoláskor nem
                        fog megállhatni becsülettel a jó barátja leánya előtt. Most birtokai és
                        bányái vannak, melyek iszonyu pénzt nyelnek ugyan el, de valamikor bőven
                        öntik majd a kamatot. A százezer forint alaptőke is be volt már táblázva egy
                        ilyen bányára, hogy még a legváratlanabb véletlenek esetére is biztositva
                        legyen a leányka vagyona. Kivánhatni-e egy embertől több
                        becsületességet?!...</p>
				<p>Barduvay, a milliomos, rágyujtott egy finom szivarra és rendes szokása
                        szerint megcsinálta a mai nap tervét. A szerkesztőségekhez könyöradományokat
                        küldött holmi árvizkárosultaknak, leégetteknek, kórházaknak... minden levél
                        végén mély tisztelettel esedezett a «nagytekintetü» szerkesztőséghez, hogy
                        kegyeskedjék a csekély adományt a lapban nyugtázni. Dusan kamatozó
                        jótékonyság az, mikor az ember felváltja a nevét bankóra és megfizeti vele
                        az emberek csodálatát, meg nagyrabecsülését. Milyen haszon, mikor minden
                        lapban ezt lehet olvasni: «Barduvay Ádám, a nemes adakozó, az ismert
                        emberbarát stb. stb.» Aki olvassa, látja belőle, hogy ez derék, jószivü
                        ember, aki bizonyára szolid még az üzleteiben is. Hogy felkölti mindez a
                        bizalmat, kürtöli a vagyont, épiti a hitelt!... Mert bizony, aki nem teheti,
                        az nem szórja ki a pénzt az ablakon. Barduvay Ádám jól tudta, hogy bejön az
                        a pénz az utolsó garasig megint, az ajtón.</p>
				<p>Az egyik levél Éliásnak szólott. Megirta neki, hogy ne törődjék vele, ha az a
                        tisztecske nem hoz is valami különös jó kezeseket; csak adjon neki a
                        váltójára, amennyit akar, sőt nehogy kiszalaszsza a kezéből, hát menjen el
                        maga hozzá, a váltót pedig hozza el mielőbb.</p>
				<p>Az utolsó levél a zárda főnöknőjének volt czimezve. Száz forintot mellékelt
                        hozzá a szegények számára. Istenes szavakkal és áhitatos alázatossággal
                        köszönte meg a szent nőnek, hogy gyámleányát oly nemes erényekben nevelte
                        fel s vigasztalhatatlannak mondta magát, hogy ki kell vennie védőszárnyai
                        alól, miután már itt az ideje, hogy a leányka a világba lépjen. Bejelenti
                        végre, hogy még ma érte megy, amint legutóbbi látogatásakor
                        megbeszélték.</p>
				<p>Barduvaynak, mikor gondolataiban idáig ért, eszébe jutott, hogy ez a száz
                        forint még nincs elkönyvelve. Felütötte hát a nagy számla-könyvet és beirta
                        a gyámleánya neveltetésére tett kiadások közé.</p>
				<p>Nagy oka volt rá, hogy azt a gyermeket a zárdából kivegye. A nyáron a leány
                        vidéken volt egy barátnőjénél; akkor volt éppen tizenhat esztendős. Barduvay
                        későn tudta meg, hogy egy csinos huszártiszt is járatos a házhoz; csak a
                        leányka ártatlanul őszinte leveleiből sejtette, hogy a gyermeket már nővé
                        fejlesztette a szive. Mikor lelkendezve érte sietett, a kaczagó kis leány
                        helyett egy piruló szüzet talált, aki nem ugrott a nyakába, mint eddig,
                        hanem lesütötte előtte a szemét.</p>
				<p>Barduvay először életében érezte, hogy egy lesütött szempár is zavarba
                        hozhatja az embert. Ez nem olyan dolog volt, amit a számtan segélyével
                        tisztázni lehetett. Szinte hihetetlen, hogy mit változott az a kis leány
                        néhány hét alatt s Barduvaynak ez a változás csak megérlelte titkos
                        szándékát, melyre egy idő óta nagyon gyakran gondolt. Sietve visszavitte a
                        leányt a zárdába, és azontul sokkal gyakrabban meglátogatta. Ezelőtt Bella
                        rendszerint megcsókolta kezét, ugy vette el tőle a süteményt meg a
                        narancsot; most a kézcsók egyszerre elmaradt, hanem ehelyett a gyámapa a
                        leányka arczát csókolta meg. Nem is bánt vele többé ugy, mint gyermekkel
                        szokás, és miután az előzmények által figyelmeztetve volt, addig kutatott,
                        mig megtudta, hogy a zárda szigorát kijátszva, a szerelmesek titkon
                        leveleznek.</p>
				<p>Vannak emberek, akik ilyen felfedezésre nagy lármát csapnának. Barduvay Ádám
                        hallgatott és megcsinálta a maga sakkhuzását. Átalakitotta háztartását,
                        berendezett egy külön lakosztályt és keresett magának egy uri házvezetőnőt.
                        Tisztes matróna volt, előkelő özvegy, akit a körülmények kényszeritettek
                        rá, hogy ilyen alkalmazást elvállaljon. Erre rábizhatta gyámleányát; ily nő
                        ellenőrzése mellett senkinek sem tünhetett fel, ha egy kisasszonyt költöztet
                        a házba. Mikor mindezzel rendben volt, akkor értesitette a zárda főnöknőjét,
                        hogy elviszi a leányt. Ma itt volt a terminus.</p>
				<p>Barduvay befogatott, megmutatta magát egy pár intézetben, hivatalban, ahol jó
                        fentartani az összeköttetést; kiosztogatott utczai koldusok közt egy forint
                        aprópénzt és utoljára elment a zárdába.</p>
				<p>Bella kaczagott is, sirt is, amikor meglátta. Sajnálta régi barátnőit, de
                        azért örült a szabadságnak. Azt hitte, hogy ezentul majd sokkal közelebb
                        lesz ő hozzá. Az előkelő özvegy még aznap gondjaiba vette.</p>
				<p>Barduvary Ádám pedig estére megkapta a hadnagy ur legujabb váltóját.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Egy hónap óta volt már Bella a gyámapja házánál. Vége volt a kisleányságnak,
                        cselédek álltak rendelkezésére, kényeztette mindenki, még Sarolta néni is,
                        az előkelő özvegy.</p>
				<p>A jó asszonynak korlátlan szabadsága volt mindenben a háznál; soha életében
                        nem álmodott olyan kényelemről, amilyenben itt megfizették jó drágán -
                        semmiért. A ház ura kezet csókolt neki, bizonyitva, hogy nem tartja
                        cselédnek, s a nemes hölgyet ezzel annyira megnyerte, hogy ez a hatvan éves
                        gyermek, aki a nyelvén kivül egyetlen tagjának sem volt föltétlen ura, a
                        rábizott leánykát is egész áldott nap azzal mulattatta, hogy a gyámját
                        dicsérte előtte.</p>
				<p>Bella szivesen hallgatta, mert őszintén ragaszkodott Barduvayhoz. Ugy
                        tekintette, mint jóltevőjét. Vonzalmának sokszor adta oly kifejezését, amely
                        gyámapját kimondhatatlan gyönyörrel töltötte el s Barduvay, nehogy ezeket az
                        apró kedveskedéseket koczkára tegye, semmit sem árult el előtte abból, amit
                        érzett. Azt mondta magában, hogy majd eljön annak is az ideje. De azért,
                        anélkül, hogy maga is észrevette volna, egész életrendjét megváltoztatta.
                        Többnyire otthon volt, üzleteivel keveset törődött és szórakozottan
                        hallgatta meg az Éliás jelentését. Ezenkivül gondosan fésülködött és
                        illatszereket tartott, szóval, valóságos piperkőczczé lett. Ha koráról volt
                        szó, azt állitotta, hogy a legjobb években van. Egyébiránt nagy és erős
                        volt, mint egy akrobata s nem igen látszott rajta, hogy már közel van az
                        ötödik X-hez.</p>
				<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - -</p>
				<p>A tavasz egész teljességével ragadta magához a sziveket; virult a föld,
                        illatot és madárdalt hordott a levegő.</p>
				<p>Egyszer Barduvay nyári lakásának kiterjedt parkjában ült gyámleánya mellett
                        egy gyeppadon. Boldog volt, hogy beszivhatja azt a levegőt, amelyet a
                        leányka kilehelt és hogy nem érzett maga mellett semmi vetélytársat. Abban
                        megbizott, hogy itt jól őrzik a kincsét s remélte, hogy lassankint
                        meghalványodik a leányka szivében az az érzelem, amelyet a mostani
                        körülmények közt nem ujit fel semmi. Teljesen ujoncz, volt a szivek
                        harczterén s a Bella nyugodtságát a legjobb jelnek vette.</p>
				<p>A leány olvasott, Barduvay nézte. Ez az ember, akit kora fiatalsága óta
                        egyedül a kalmár ész vezetett, akit a teljes elhagyatottság már
                        gyermekkorában megszoktatott arra, hogy ne legyen előtte az életnek más
                        czélja, minthogy minél inkább kizsákmányolja az anyagot: rajtakapta magát,
                        hogy ebben a kertben, melynek bozótját senki más nem gondozta, mint a
                        természet, sokkal szebbnek látja az életet, mint eddig akárhol.
                        Csodálkozott, hogy egy idő óta olyan dolgokat is észrevesz, amikkel eddig
                        sohasem törődött; gyámleányától megtanulta a virágok neveit, gyöngéden óvta
                        azokat a bokrokat, melyekben Bella madárfészket talált s akár örökké a fák
                        alatt lett volna, ő, a szobamoly, aki azelőtt értékpapirjai meg
                        számolóasztala mellől legfeljebb a poros utczára ment üdülni.</p>
				<p>Tisztában volt vele, hogy mindez miért van. Olyan embert, mint Barduvay Ádám,
                        a kinek egész élete egy logikailag összeállitott kalkulus volt, nem hozhat
                        zavarba az egyszeregy. Tudta, hogy szerelmes és nem küzdött ellene, mert ez
                        az érzés végtelen kellemes fordulatot hozott rideg életébe. Tetszett magának
                        uj szerepében, mikor elhatározta, hogy családot alapit s elveszi
                        gyámleányát. A leány hozománya eszébe sem jutott e mellett.</p>
				<p>Most már odáig volt, hogy ez a gondolat foglalta el minden pillanatát.
                        Valóságos szenvedélylyel érlelte tervét s bár érezte, hogy mint
                        hatalmasodik el fölötte a zabolátlan vágy, nem engedte, hogy az esze
                        beleavatkozzék a szive dolgába. Ugy járt végre, mint a mákonyevő, aki
                        lassankint megszokja a mérget s nem bir megélni többé nélküle.</p>
				<p>A szél arról az oldalról fujt, amerre Bella ült. Barduvay sóváran leste, hogy
                        mikor csapódik arczához egy paránya annak az illatnak, mely a leány hajáról,
                        ruhájáról és ajkai körül szerte áradt. Ráképzelte arra az ajakra mindazt,
                        amit róla hallani vágyott s kinozta magát az askéta türelmével, mely annál
                        mohóbban emészti fel az önuralmat, minél tovább volt szigoru lánczokon.</p>
				<p>Vágyainak fenevadjai egymásután szabadultak el lelke mélyéből s néma
                        remegéssel lapultak meg valamennyien a kis leány körül, aki nem sejtette e
                        modern Tantalus gyötrelmeit. Pedig Barduvay izről-izre falta föl
                        tekintetével s e közben megakadt a szeme mindenen, a leányka lecsüngő haját
                        összetartó szalagtól kezdve a kivágott czipőcske csatjáig. Észrevette azt
                        is, hogy a gyámleánya zsebéből egy rózsaszinü papirosdarab kandikál ki.</p>
				<p>Ahány levél a házhoz érkezett, mind az ő kezén át jutott a czimzetthez, de
                        Barduvay nem emlékezett rá, hogy valaha rózsaszinü levéllel lett volna
                        dolga. A hadnagyra gondolt s tudni akarta, hogy miféle firka az. Egy
                        pillanatnál kevesebb idő alatt tisztában volt vele, hogy tudni is fogja. Az
                        első perczben gyámi hatalmára támaszkodva, követelni akarta, hogy a leány
                        megmutassa neki, de még jókor eszébe jutott, hogy ő vetélytársa egy nálánál
                        szerencsésebbnek s attól tartott: abban a perczben, amelyben elárulná, hogy
                        erről tudomása van, csak a lemondás maradna számára.</p>
				<p>Minden sikerét annak köszönhette az életben, hogy a döntő pillanatban
                        feltalálta magát. Ugy rémlett neki, hogy közte, meg vágyai koronája közt az
                        a levél a legnagyobb válaszfal és elhitette magával, hogy joga van ahhoz,
                        amit tenni készült. Közelebb csuszott gyámleányához s a rózsaszinü papirost
                        óvatosan kihuzva zsebéből, gyorsan elrejtette.</p>
				<p>Azután fáradt mozdulattal felállott a padról s mialatt szive kiverte nagy,
                        erős mellét, lassan ballagott az első fordulóig s mikor bizonyosra vette,
                        hogy a leány nem látja többé, sietve indult a ház felé, emeleti
                        lakosztályába. - A homályosra függönyözött dolgozószoba ablakából ki
                        lehetett látni a kertre, melynek sürüjében, a fenyvesek zöldje közt, Bella
                        még mindig nyugodtan olvasott.</p>
				<p>Barduvay kivette zsebéből a lopott levelet és sietve megnézte aláirását:
                        ugyanaz a kéz volt, amely a kis hadnagy váltóit kiállitotta.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Barduvay, a finom ur, aki sohasem engedett meg magának szenvedélyeskedést,
                        szinte felorditott dühében.</p>
				<p>- Tehát mégis! a pojácza-mama, meg a házi Czerberusok daczára! El kellene
                        csapni valamennyit, a nyomorult kutyákat!</p>
				<p>Már-már azt hitte, hogy vége van az ostoba komédiának és most ime, kezdheti
                        előlről.</p>
				<p>A rongy papirost összeszoritotta kezében, ugy ment végig néhányszor a szobán;
                        lépései dobogtak a mozaik padlón, mintha össze akart volna tiporni valakit.
                        Nem tudta még, hogy mi van a levélben, de azért nem sietett vele, hogy
                        olvassa. Egyedül volt, nem látta senki, eldobhatta boszantó álarczát s
                        vonásain, melyek minden idege megelevenült, változó némajátékban
                        nyilvánultak gondolatai.</p>
				<p>Akik Barduvayt sohasem látták másképpen, mint okos nyugalmával, azokra
                        leginkább magas, szabályos homloka, meg arisztokratikus arczéle voltak
                        rokonszenvre keltő hatással. Most ez az előkelő kifejezés, melyben annyi
                        volt a bátorságból és férfiasságból, egyszerre eltünt és tétova tekintetü
                        szemének lángja, meg duzzadt ajkának remegése megváltoztatta az egész
                        embert. A Jánus-lélek másik arcza volt ez, mely megszokta, hogy
                        rabszolgamódra meghunyászkodjék, elrejtőzzék és ne adjon magáról semmi
                        életjelt, de amely azért épp oly mértékben követelte a kettős emberből a
                        maga részét, mint az a másik, talán tetszetősebb külső, melynek rovására
                        háttérbe kellett szorulnia.</p>
				<p>Szokva volt hozzá, hogy sohase legyen bizonytalanságban arra nézve, amit
                        tennie kell s ebben rejlett nagy fölénye és erőssége más emberek fölött.
                        Mielőtt a levelet elolvasta volna, már elhatározta, hogy mindenáron széttépi
                        azt a hálót, mely Bellát egy idegen sziv foglyává teszi és megnyugvással
                        gondolt nagy előrelátására, melynek következménye, hogy már régóta kezében
                        tartja bizonyos fokig a vetélytársa sorsát.</p>
				<p>Mert mikor megtudta, hogy az az ember szereti gyámleányát, apróra utána járt
                        viszonyainak. Tisztán akart látni, ismerni akarta a veszély nagyságát s nagy
                        megelégedéssel értesült róla, hogy a hadnagynak adósságai vannak, mint
                        legtöbbnyire minden tisztecskének.</p>
				<p>Éliásnak egyszerre nem volt sürgősebb dolga, mint ezeket az adósságokat a
                        saját kezében összpontositani s az öreg zsidó hiába csóválta a fejét, nem
                        győzhette meg Barduvayt arról, hogy rossz üzlet ez nagyon. A rideg, számitó
                        embert, aki előtt korábban csak az első helyen való betáblázás volt
                        hitelképes, most furcsa és szokatlan érzelgősség gyengitette meg; régi
                        nemesi névről, katonatiszti becsületről s több efféle, kézzel meg nem
                        fogható dologról beszélt Éliásnak s a hadnagv tartozását legkevésbbé sem
                        látta veszendőnek. Magában pedig azt gondolta, hogy aki adósunk, az félig
                        rabszolgánk, s titokban kivánta, hogy bárcsak minél nagyobb veszedelemben
                        forogna az a hitvány pár ezer forint.</p>
				<p>A kalmár felülkerekedett benne egy pillanatra és kalkulust csinált. A hadnagy
                        éppen eléggel tartozott neki arra, hogy adóssága a nyakát szeghesse. Volt
                        ugyan szó egyszer valami anyai ágon maradt kis örökségről, hanem az már
                        uszott; a nemes Doborkayak családfája éppen jókor indult pusztulásnak: a fa
                        utolsó hajtására jóformán csak a puszta czimer szállott. Ez a czimer is egy
                        katona kardjának ékessége, akinek a koporsója fölött alighanem megforditják
                        egyszer.</p>
				<p>A váltókat csak a napokban vitte el Éliás; lejáróban voltak s a hadnagy ur
                        prolongálni akart. Ezt most meg kellett akadályoznia. A szócsövön leszólt,
                        hogy a kocsis fogjon; azalatt meg ráért a levelet átfutni, melyről
                        egyébiránt bizonyosra vette, hogy közönséges szerelmi ömlengések
                        gyüjteményét találja benne.</p>
				<p>Csalatkozott. A levél rövid volt és tartalma ugy nehezedett rá, mint egy
                        kinos álom. Az az egyetlen halvány reménye, hogy hátha valami régibb levél
                        ez, melyet a kis leány csak ereklyeként őriz, nagyon is hamar szerte
                        foszlott. Elolvasta tizszer is és nem akart hinni a saját szemének; arczát a
                        néma düh meghalványitotta, amint ujra meg ujra meglatolgatta a levél minden
                        szavát.</p>
				<p>«Édes kis Bellám! - irta a hadnagy - igy nevezlek, mert rövid idő választ már
                        el attól, hogy örökre enyém légy. Néhány hónap alatt vége lesz a pörnek,
                        mely apám családi vagyonához juttat s akkor megszünik az akadály, mely eddig
                        kötelességemmé tette, hogy titkoljam czélomat gyámod előtt. Boldog vagyok,
                        hogy bizol bennem és kérve-kérlek, jőjj ismét a szokott időben...»</p>
				<p>Barduvay Ádám ugy érezte, mintha egy iszonyu pörölylyel rácsaptak volna a
                        fejére. Az akrobata megtántorodott és behunyta a szemét, hogy ne tudja meg
                        egyszerre az egész rettentő árulást, melyet a levél felfedezett. Mikor az
                        első megdöbbenésből felocsudott, olvasott tovább.</p>
				<p>«Kérd meg Sarolta nénit, a mi jóságos védőangyalunkat, hogy gondoljon rám,
                        szerető öcscsére, akinek érdekében feláldozta magát és vigasztaljon meg
                        azzal, hogy nem tilt el bennünket egymástól. A kocsit hagyjátok ismét a
                        vadászház mögött, a fák lombja elrejti ott a kiváncsiság elől...»</p>
				<p>Barduvay nem olvasta tovább. Valami befejezésféle következett, meg az
                        aláirás. Azokból bizonyára nem tudna meg ujat. Egészen elkábult az eddigitől
                        is, annyira, hogy eleinte meg sem értett mindent.</p>
				<p>Tehát megcsalták, kijátszották, bolonddá tették. Megfogták a saját tőrében s
                        mikor egy tisztességes asszonyt keresett, akire Bellát rábizhassa: maga
                        nyitotta ki ajtaját leghalálosabb ellenségeinek.</p>
				<p>Mert az kétségtelen, hogy esküdt ellensége valamennyi: Bella, a hadnagy, sőt
                        még az a pletykás szipirtyó is, akiben pedig annyira megbizott. Kicsoda is
                        tulajdonképpen ez a Sarolta néni? Egy vén keritő, aki visszaélt ura
                        jóságával s a sétakocsizás ürügyével megannyi találkozást segitett elő a
                        vadászház tölgyfái alatt. Felültették, mint egy gyermeket; vak volt és
                        vezették tetszés szerint; hisz az egész háziasszonykodás csupa komédia,
                        amelyet eljátszik egy regényes vén asszony az öcscse kedvéért; kicsinált
                        dolog, valóságos összeesküvés, melyben az egész világ ő ellene harczol s
                        miután köztök egy hü embere sincs, titokban maradt az egész aknamunka.</p>
				<p>Csak legalább Bella ne volna azok között, akik megcsalták és ellene törnek!
                        Csak ez a fehér galamb, ez az ártatlanság, ez a Vénusz-testtel született
                        Madonna maradt volna meg jónak és igaznak!... De mit tehet róla ez a
                        gyermek, aki mellett itt volt az ördög s a csábitás?!...</p>
				<p>Arra nem is gondolt, hogy ennek az ördögnek valószinüleg villogó szeme és
                        nagyon csinos bajuszkája van s hogy ennélfogva alig volt rá szüksége, hogy a
                        csábitással magát valami nagyon megerőltesse.</p>
				<p>Lassankint hire ment már, hogy a leánynak egyebe is lesz a kis ingatlannál.
                        Barduvay, miután milliomos lett, fölöslegesnek tartotta, hogy ezt nagyon
                        titkolja. Mig a szive meg nem szólalt, ugy beszélt a dologról, mintha az ő
                        millióiból kerülne ki a dus hozomány. Ez is nagyban emelte nagylelküségét az
                        emberek előtt. A leány gazdagsága szinte kinálta neki a gyanusitást. Persze!
                        egy ilyen aranymadár holmi ringy-rongy hadnagyocskának!...</p>
				<p>Hogyha ugy volna!... ha csakugyan a pénze miatt járna utána!... oh, akkor a
                        játék meg lenne nyerve, - a mellényzsebéből kiráz neki egy tábornoki
                        nyugdij-alapot.</p>
				<p>Jelentették, hogy be van fogva. Barduvay lement és mialatt a keztyüjét
                        felhuzta, néhány közönyös kérdéssel kivallatta a kocsist. Az jámbor arczczal
                        mondta el neki, hogy miféle vadászházról van szó és ostobául őszinte
                        tekintetéből nyilvánvaló volt, hogy a vadászház mögött nem mozdult el egy
                        perczre sem a lovai mellől. Nem tudott a jó ember semmit és katonatisztnek
                        szinét sem látta.</p>
				<p>Barduvay megmondta neki, hogy hova hajtson s a fogat csakhamar eltünt a
                        nyaraló látköréből. A ligetes erdőből kiért a sik mezőre, magasra nyult
                        vetés fénylő zöldje lengett körülötte mindenfelé. A selymes buzahajtás
                        ingása az ő haja lengését juttatta eszébe; a páros pacsirta látása rávitte
                        gondolatát magányos élete ridegségére. A nekibokrosodott szőlővenyige közt
                        egy jókedvü suhancz évődött a szeretőjével. Barduvay Ádám, a milliók ura,
                        megirigyelte tőlök, hogy olyan szabadon szerethetik egymást.</p>
				<p>Megváltozott az idők járása fölötte, a sziv szólalt meg benne, annak a
                        hangját hallotta mindenütt.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>Egy félreeső utczában lakott Éliás.</p>
				<p>Volt neki egy földszintes háza, csendes és elhagyott, mint egy kolostor. A
                        ház ajtaja örökké zárva; Éliáshoz nem jártak vendégek, de aki véletlenül
                        bekerült a kapun, azt meglepte a nagy rend és tisztaság.</p>
				<p>Az utczára néző ablakok vas rostélylyal védték a házat; az udvart magas kőfal
                        választotta el a szomszédos telkektől s ugy be volt ültetve fával,
                        cserjével, hogy kertnek is megjárta.</p>
				<p>Éliás jóformán egyedül lakott ebben a házban. Csak egy vén nőcseléd volt
                        körülötte, akit a sok év óta tartó elvonultság elszoktatott a szótól s aki
                        nem zavarta gazdáját szemlélődésében. Ez az asszonyszemély volt összes
                        rokonsága és barátsága, akihez nem füzte ugyan semmiféle vérbeli kötelék, de
                        azért rábizta mindenét: vagyonát, háztartását, sőt még a testi jólétét
                        is.</p>
				<p>Öreg emberek, akik már csak a mult emlékein tallózva örülnek a régi szép
                        életnek, gyermekkorukból emlékeztek vissza, hogy egyszer egy zömök termetü,
                        dereshaju zsidó költözött be az elhagyatott házba, akit egy szenvedő arczu
                        fiatal nő kisért. Az asszony lázas szeme révedezve kerülte a mások
                        tekintetét s ha duzzadt ajka nem lett volna olyan nagyon piros, arcza
                        halaványsága után azt hihették volna, hogy nincs semmi vére. Egy kis
                        szopóst ringatott a karján, s ha a kis ember néha felsirt, gyöngéd csókjával
                        nyugtatta meg.</p>
				<p>A csendes ház kapuja bezárult mögöttük, azután ismét kihalt lett a tájéka,
                        mint azelőtt volt.</p>
				<p>Éliást nemsokára ösmerte mindenki. Akinek eladni valója volt, az őt kereste;
                        aki venni akart, az hozzá fordult. Felesleges szót nem igen beszélt s miután
                        tudták, hogy pénze van, megbecsülték. A fiatal asszonyt, meg a gyermekét
                        nem látták azontul.</p>
				<p>Csak egyszer, vagy egy félesztendő mulva, került kivül az asszony a kapun.
                        Egyszerü fakoporsóban feküdt, nagyszakállu zsidók tették a gyászkocsira.
                        Éliás a karjára vette a siró porontyot, ugy kisérte gyalog a koporsót. Mikor
                        visszajött, a kis gyermek nem volt többé nála.</p>
				<p>Attól fogva még csendesebb, még kihaltabb a ház.</p>
				<p>Kevesen vannak, akik erről tudnak. Az ujabb nemzedék előtt nem más Éliás,
                        mint egy vén zsugori, akinek kincsei vannak vas rostélya mögött s akiről azt
                        tartják, hogy olyan koru, mint a bibliai vének.</p>
				<p>Pedig a haja alig deresebb, mint egy emberöltő előtt; mozgása ruganyos, arcza
                        ránczai ki sem látszanak tömött hosszu szakálla közül s a homloka fehér.
                        Ilyennek ösmerte jóformán mindenki, nagyon régóta nem változik ő már. Csak
                        annyi az egész, hogy egy kicsit megaszalódik, lassankint kiszáradnak belőle
                        a nedvei és elfonnyad. Ha még sokáig tart, be fog válni élő mumiának.</p>
				<p>Az öreg Éliás nagyon elmerült a gesztenyefák alatt; vaskos bőrkötésü könyvből
                        olvasott, nem hallotta, hogy kocsi állott meg a ház előtt. Csak mikor a
                        csengőt megrántották, akkor eszmélt fel és küldte a cselédet, hogy nézzen ki
                        egy kicsit. Ő maga nem mozdult, de azért kiváncsian várta, hogy mi ujság.
                        Szokatlan dolog az, hogy őt idehaza megkeressék.</p>
				<p>Mikor Barduvay Ádám belépett a házba, az öreg Éliás ugy felugrott
                        deszkapadjáról, mintha husz éves lett volna.</p>
				<p>- Óh, óh, Ádám ur!... milyen szerencse.</p>
				<p>És azzal gyors tipegéssel, majdnem futva sietett a ritka vendég elé. Egyre
                        ismételte: «Milyen szerencse, óh, óh!...» Azután megfogta az athleta kezét
                        és megszoritotta, megnézegette tetőtől talpig, összetapogatta a karját:</p>
				<p>- Áldott legyen az Isten! Csupa egészség;... erős, nagyon erős;... milyen
                        szerencse!...</p>
				<p>Barduvay egy darabig hagyta, hogy körülsimogassa és eldicsérje az
                        akrobataságát, azután megszólalt:</p>
				<p>- Sürgős beszédem van, Éliás.</p>
				<p>- Persze, persze, ha már idefáradt; ok lehet arra. Tessék csak befelé,...
                        milyen szerencse!...</p>
				<p>Levette a házisapkáját és alázatos, de azért bizalmaskodó szolgálatkészséggel
                        fogta kézen vendégét, ugy vezette be a szobájába. Homályos szoba volt az,
                        egyszerüen bebutorozva; egy bőrdiván, néhány szalmaszék, régi divatu
                        iróasztal, a falon itt-ott bibliai képek. Az ablakok az udvarra nyiltak s
                        egy ajtó átvezetett az utczai oldalra, ahol néhány besötétitett szoba volt;
                        ócska butorok mindenütt, tisztán leporolva, megtörülgetve; nem lakott ott
                        senki, egy légy se zugott keresztül a kriptaszerü csenden.</p>
				<p>Éliás át akart menni a vendégszobába, Barduvay Ádám nem engedte:</p>
				<p>- Jobb itt, ahol a levegőben van már az üzlet és nem zavar az utczai
                        lárma.</p>
				<p>- Igen, a hogy tetszik; üljön le, Ádám ur.</p>
				<p>Az öreg zsidó előhuzott egy szalmaszéket és maga is leült. Illőnek látta
                        megmagyarázni: «Ezek az öreg lábak,... hehe!... nehéz vagyok már.»</p>
				<p>Barduvay megelégelte a formaságot, türelmetlenül rátért a dolgára. Nem tudta,
                        hogy hogy adja elő.</p>
				<p>- Valami váltók vannak itt. Az a katonatiszt... Nem tudom, talán most járnak
                        le?</p>
				<p>Éliás fanyar arczot vágott és ugy tett, mint aki boszankodni szeretne, de nem
                        mer.</p>
				<p>- Persze, persze; az a katonatiszt. Tudtam én azt, rossz üzlet az
                        nagyon...</p>
				<p>- Nem arról van szó, Éliás.</p>
				<p>- Áj, áj, iszen tudom; önnek nem baj az, Ádám ur, de énnekem fáj. Üzlet csak
                        üzlet; higyje el, hogy az ilyesmi csupa renommérontás.</p>
				<p>- Nem értem.</p>
				<p>- Hát ugy van az, Ádám ur: az ember mindig jól kell, hogy csinálja a
                        hivatását. A suszternek nem szabad rossz csizmát csinálni, a péknek nem
                        szabad rossz zsemlyét sütni, a kereskedőnek nem szabad rossz üzletet kötni.
                        Az a hadnagy ur rossz, megmondtam én mindjárt. Adni, adnék neki, ha volna
                        mit, de nem adnék kölcsön. A kölcsön, az már üzlet; olyan kölcsön, amit
                        vissza nem kapok, rossz üzlet, - én pedig kereskedő vagyok.</p>
				<p>Egészen belepirult a lelkesedésbe. Barduvay nyugodtan hallgatta.</p>
				<p>- Nem ment az ingyen, Éliás.</p>
				<p>- No, no, nem ment ingyen. Egy emberrel több, aki a mienk, aki hasznunkra
                        lehet, de egy kicsit drága.</p>
				<p>- Mennyi mindössze?</p>
				<p>- Hja, azt meg kell nézni; öreg ember vagyok; - kaczagott hozzá és a fejére
                        mutatott, - feledékeny, álmos; hanem itt van a könyv, mindjárt beszél
                        az.</p>
				<p>Felállott és egy szekrényből kivett egy névmutatót. Száraz, ránczos ujjaival
                        lapozott benne.</p>
				<p>- Hogy is hivják csak? ahán, Doborkay! - Doborkay, Doborkay, - mormogta
                        magában, - itt van, 115, a 115 alatt, azonnal megmondom; tehát Doborkay
                        Endre, huszárhadnagy, régi nemes család, anyai részről valami kis birtok,
                        egyéb semmi. Hallja, Ádám ur? egyéb semmi. Váltótartozás: egy, kettő, három
                        váltó, összegezve; megint egy, kettő, három, summa-summárum a kamatok
                        nélkül ugy tizezer forint. Az a birtok, az anyja után, alig ér ennyit, pedig
                        korábbi adósságok vannak már rajta. A hadnagy ur jól csinálta a maga
                        dolgát.</p>
				<p>Barduvay elgondolkodott. Tizezer forint adósság egy olyan kis katonatisztnek!
                        Soha ki nem mászik belőle. A mint egy kicsit megszoritják miatta, vége van:
                        könnyelmü adósságcsinálás miatt elveszti a rangját, azután lőheti magát
                        főbe. Jól van az a kelepcze felállitva.</p>
				<p>Odafordult Éliáshoz:</p>
				<p>- Sok pénz, nagyon sok pénz, de nem is megyünk tovább: nem fogjuk a váltót
                        prolongálni.</p>
				<p>Éliás nagy szemet meresztett és csodálkozva csóválta a fejét:</p>
				<p>- Nem prolongáljuk?... hm!... Lássa, Ádám ur, igy van az: ha az ember ur
                        lesz, elszokik tőle, hogy a fejét okosan törje; azután azt megsinyli az
                        üzlet. Hát ha nem prolongálunk, akkor elveszett a pénzünk. Az urfinak majd
                        kiteszik a szürét, aztán se tőke, se kamat. Igy legalább a kamatokban
                        valahogy csak megtérül a kész kiadásunk. Sokáig tart, de majd csak lesz
                        belőle generális, akkor fizet, bizonyosan fizet.</p>
				<p>Az öreg zsidó azt vette észre, hogy a levegőnek beszél: Barduvay nem
                        hallgatott rá, arczkifejezése elárulta, hogy máshol van a lelke. Éliás
                        kitalálta, hogy annak az embernek kisebb gondja is nagyobb most a tizezer
                        forintnál. Aki olyan közel van a száz esztendőhöz, annak nem nehéz már a más
                        emberek veséjébe látni, megtanitja rá a hosszu tapasztalat. Elmosolyodott
                        és annyit mondott: vagy ugy!...</p>
				<p>Barduvay megrezzent és amint tekintete találkozott az öreg ember fénytelen
                        szemével: elpirult.</p>
				<p>- Hallja, Éliás, nem akarom én magát megcsalni; ’iszen mi üzlettársak
                        vagyunk. Az a tizezer forint fucscs! Bátran leirhatja veszteségszámlára,
                        hanem azért mégsem prolongálunk.</p>
				<p>Az öreg ember szomoruan hallgatott. Rosszul esett neki a veszteség, de még
                        rosszabbul a bizalmatlanság.</p>
				<p>- Hát mért nem mondta előbb?</p>
				<p>Barduvay megfogta a kezét.</p>
				<p>- Nem fog attól a maga feje fájni, de még az enyém sem. Miért mondtam volna
                        előre?</p>
				<p>- Csak; jól esett volna.</p>
				<p>- Tudom. Maga szeret engem, öreg Éliás. Mindazok közt, akiket ismerek, magára
                        emlékszem legrégebben. Jó volt hozzám mindig; oktatott, védett... igen,
                        hiába huzódik, sokat köszönhetek én magának. De ez nem üzlet; ehhez maga nem
                        ért.</p>
				<p>- Jól van, jól; ugy-e gyülöli azt a katonát?</p>
				<p>Barduvay még idejekorán összeszedte magát. Az ő titkába nem volt szabad holmi
                        üzlettársat beavatni.</p>
				<p>- Alig ismerem. Annyi az egész, hogy Bella megszerette és én nem akarom, hogy
                        ilyen könnyelmü, léha férje legyen.</p>
				<p>Éliásnak kiderült az arcza.</p>
				<p>- Erről ismerek rá; okos és előrelátó, amit mindig csodáltam benne. Oh, oh,
                        milyen fej...</p>
				<p>Szeme elragadtatással csüggött Barduvayn, azt hitte, hogy érti. A tizezer
                        forint majd elszámolódik a kisasszonyka örökségébe. De a leány legalább nem
                        kerül olyan kézre; valami derék, komoly ember inkább való hozzá. Barduvayra
                        nézett. Ki tudja, mi van a sors könyvébe irva?... Az urfi majd leköszön és
                        elmegy hétszilvafásnak, a szép örökség jó kézre vár; majd elcsinálja azt az
                        okos ember, akárhogy kezdi, csak jó sül ki abból. Annyi bizonyos, hogy ki
                        van már az eszelve régen. De mégis aggódott:</p>
				<p>- Hátha a leány beleavatkozik?</p>
				<p>Barduvay vállat vont.</p>
				<p>- Majd kiábrándul. Csak a Don Juant kell egy kicsit megnyomoritani, hogy
                        prózaibb legyen a formája előtte.</p>
				<p>- Hátha megköti magát és makacskodni talál?... Az ilyen kis leány csupa
                        fellengősség.</p>
				<p>- A hadnagy ur majd nem köti meg magát. Mikor is járnak le azok a váltók?</p>
				<p>Odakint csengettek. Éliás nem törődött vele, nagyon elfoglalta ez a dolog.
                        Majd kinyitja az öreg szolgáló. Hamarosan előkereste a váltókat.</p>
				<p>- Holnap a terminus; minden perczben várom a hadnagyot.</p>
				<p>Az öreg cseléd csoszogva lépett be. - Az a katona van itt, - dünnyögte.</p>
				<p>Barduvay meg Éliás egymásra nézett. Nagyszerü véletlen. Éliás azt kérdezte a
                        tekintetével: bejöhet-e? Barduvay felelt neki: igen. És mialatt a szolgáló
                        nagy lassan kiment, összedugták a fejöket és elkezdtek suttogni.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>Doborkay Endre huszonöt éves volt. Nem csinosabb, mint akárhány bajtársa, de
                        csupa kedvesség. Egy ember, aki nem tudta, hogy az életnek még gondjai is
                        vannak s igy csak a vidámság levegőjét vitte magával mindenfelé, amivel
                        megnyerte a férfiakat s veszedelmes volt az asszonyokra. A fiatalság, az
                        egészség, meg az arany bojt külömben is megkönnyiti már az efélét.</p>
				<p>Egy kicsit zavarba jött, mikor Barduvayt meglátta, de nem tart az ilyesmi
                        sokáig világban forgott embereknél. Azalatt, hogy Éliás megkinálta székkel,
                        visszanyerte katonás nyugalmát és udvariasan üdvözölte imádottja gyámját,
                        akivel a falusi magányban találkozott egyszer.</p>
				<p>Éliás adta a meglepettet.</p>
				<p>- Mivel szolgálhatok, hadnagy ur?</p>
				<p>Doborkay azt hitte, hogy minél kevesebb szóval esik át a dolgon, annál
                        kevésbbé lesz feltünő. Boszantotta, hogy most tud valaki itt lenni s hogy az
                        a valaki éppen Barduvay; de már mindegy, azért katona, hogy ha bajban van,
                        hát kivágja magát.</p>
				<p>- Azt a kis váltót szeretném rendezni, - felelte.</p>
				<p>Éliás megsimogatta hosszu szakállát.</p>
				<p>- Pontos, nagyon pontos. Igazi katona. Rábiznám az egész életemet, az egész
                        vagyonomat.</p>
				<p>Barduvay ugy tett, mintha nem hallgatna oda. Valami irás volt előtte, azt
                        nézegette. Doborkay ezer mértföldre kivánta onnan. Ha más valaki lett volna
                        ott, bizonynyal megmondja Éliásnak, hogy négyszem közt akar vele lenni, de
                        igy nem tehette, gyanut keltett volna. A sok dicséret csak még jobban
                        kihozta sodrából. Mit fecseg a szamár összevissza? Kikürtöli, hogy rendes
                        látogatója; mi szükség van arra? Hanem azért azt hitte, hogy jó lesz
                        mosolyogni.</p>
				<p>- Kifizetem a kamatokat és másik váltót adok, - mondta.</p>
				<p>Éliás keserves arczot vágott.</p>
				<p>- Hadnagy ur, baj van. Nem lehet a váltót prolongálni.</p>
				<p>- Ugyan?!...</p>
				<p>Pillanatnyi csend következett. Barduvay még mindig el volt merülve irásaiba,
                        nagy buzgalommal számolt valamit. Doborkay nem tudta eléggé elpalástolni
                        kellemetlen meglepetését; Éliás ég felé forgatta szemét, mint aki nagyon meg
                        van hatva és végre hozzákezdett, hogy valamiképen megmagyarázza.</p>
				<p>- Itt van éppen Barduvay ur, ő tudja legjobban. Nagyon sokkal tartozom neki
                        valami bérletért. Kérdezze csak meg.</p>
				<p>Barduvay a nélkül, hogy felnézett volna papirosáról, megkérdezte:</p>
				<p>- Mennyivel tartozik a hadnagy ur?</p>
				<p>Doborkay intett Éliásnak, hogy hallgasson. Éliás ugy tett, mintha nem vette
                        volna észre és kimondta:</p>
				<p>- Tizezer forint, a kamatok nélkül.</p>
				<p>Barduvay letette a tollat és csodálkozva nézett a hadnagyra.</p>
				<p>- Csinos összeg.</p>
				<p>Tekintete nyiltan elárulta gondolatát: «Hát mire csinál egy ilyen tiszt
                        akkora adósságot?»</p>
				<p>Doborkay kitalálta. - Meg fogom fizetni, - mondá. Azt hitte, hogy ezzel
                        bezárja a további tárgyalást; számitott rá, hogy egy ember, a ki rá nézve
                        mégis csak idegen, nem firtat egy olyan kényes ügyet, amihez köze nincs.</p>
				<p>Barduvay nem is szólt rá semmit, hanem Éliásnak, aki nagyon közelről volt
                        érdekelve, bele lehetett avatkoznia.</p>
				<p>- Holnap van a terminus, - mormogta.</p>
				<p>Doborkay hozzá fordult.</p>
				<p>- Nos tehát, ön átveszi most a kamatokat és még egy kis halasztást ad. A
                        legközelebbi lejáratkor hozom a tőkét is.</p>
				<p>Volt a hangjában valami követelő, a hogy a hivatásszerü katonák kérnek, akik
                        ahhoz vannak szokva, hogy vagy engedelmeskednek, vagy parancsolnak. Éliás
                        azonban soha se volt katona és nem ismerte a szubordinácziót.</p>
				<p>- Lehetetlen, hadnagy ur, higyje el, hogy teljes lehetetlen. Nagyon sokkal
                        tartozom Barduvay urnak.</p>
				<p>Doborkay félig tréfásan, de nem minden aggodalom nélkül megkoczkáztatott egy
                        közvetett kérdést:</p>
				<p>- Talán ő neki lesz még türelme? Könnyü egy olyan milliomosnak.</p>
				<p>Barduvay felelt a kérdésre.</p>
				<p>- Nagy tévedés, uram: higyje el, hogy minekünk is megvannak a magunk nagy
                        gondjai és én biztositom, hogy e perczben boldog lennék, ha cserélhetnék
                        Önnel.</p>
				<p>Szinte megdöbbent, mikor kimondta, de nyugodt volt abban, hogy nem találják
                        ki szavai értelmét és valami kinos gyönyörüséget talált abban, hogy ezt a
                        rejtett vallomást mások előtt tette önmagának. Azután, mikor látta, hogy
                        vetélytársa elkomolyodik, vontatott hangon hozzá tette:</p>
				<p>- Egy feltétel alatt azért segitenék önön.</p>
				<p>Majdnem megbánta, mikor kimondta, de már megtörtént. Tervszerüleg vitte oda a
                        dolgot, hogy a hadnagy benne keresse menekülését és most, mikor itt volt a
                        döntő pillanat, rettegett, hogy titkát el fogja árulni. Felállott és az
                        ablak elé ment, honnan a homályos szobában levőket jobban láthatta, mig az ő
                        arcza inkább árnyékban maradt.</p>
				<p>A hadnagy várta a folytatást; Éliás hallgatott. Barduvay azt gondolta, hogy
                        most egy csapással fogja megsemmisiteni ellenfelét.</p>
				<p>- Mondjon le örökre a gyámleányomról, - mondá, keményen megnyomva a szavakat
                        s a mellett kiegyenesedett és athleta karjait összefonta mellén, mintha
                        attól félt volna, hogy kiszabaditják magukat önuralma alól és most
                        összezuzzák azt az embert, aki boldogságának utjába mert állni.</p>
				<p>Doborkay Endre megdöbbent és nagy zavarában megsemmisülve nézett a
                        gyámra.</p>
				<p>- Tehát tudja?!</p>
				<p>- Mindent tudok és nem akarom, hogy ez a játék tovább is folyjon. Nem teszek
                        szemrehányást, pedig a titkolózás szinte kihiv rá; de végét kell vetnem,
                        miután Bellát már másnak igértem.</p>
				<p>Ha Doborkay nem lett volna annyira meglepetve, észre kellett volna vennie,
                        hogy milyen vad hév volt abban a kijelentésben, de az egyenes lelkü fiatal
                        katonát nagyon váratlanul érte a csapás és az első pillanatban nem gondolt
                        egyébre, minthogy szerelme veszélyeztetve van. Eszébe jutott, hogy a Bella
                        utolsó levele, tele édes igérettel, most is ott van a szive fölött és
                        feltámadt benne a dacz.</p>
				<p>- Nem volt joga hozzá, - kiáltotta, - mert engem szeret és én is
                        szeretem!...</p>
				<p>Barduvay elsápadt. A gyalázatos még dicsekszik vele! Szavakat keresett,
                        amelyekkel a porba sujtsa.</p>
				<p>- A pénze nélkül is? - kérdezte gunyosan.</p>
				<p>Doborkay a kardjához kapott: Köszönje meg, hogy a gyámja neki!</p>
				<p>- Külömben most összeapritana, ugy-e?! Nézzen ide! - kaczagott az óriás ember
                        és felragadva székét, öklének egy ütésével pozdorjává zuzta. - Láthatja,
                        hogy nincs szükségem rá, hogy kardot vagy más fegyvert vegyek a
                        kezembe!...</p>
				<p>Éliás, akit ez a kinos jelenet halálra rémitett, minden tagjában reszketve,
                        siránkozni kezdett:</p>
				<p>- Jaj, jaj, Ádám ur, hol van az a jó csendes esze! Hadnagy ur, az Istenért,
                        ne ránczigálja azt a spádét; hagyják békében a székeimet!...</p>
				<p>Barduvay Ádám belátta, hogy amit tett, nem volt okos dolog. Megpróbált
                        mosolyogni és szánté barátságos hangon azt mondta:</p>
				<p>- Ne vegye komolyan, hadnagy ur. Kereskedő ember nem ért a lovagias
                        formaságokhoz s én nem akartam egyebet mondani, mint hogy egy olyan
                        elkényeztetett leányt, a milyen Bella, vagyontalan ember nem vehet nőül.</p>
				<p>Doborkay közbe akart szólni, de Barduvay még nem fejezte be; visszatért
                        nyugalma teljes simaságával adta meg vetélytársának az utolsó döfést;
                        bizonyosra vette, hogy ezzel tönkreteszi:</p>
				<p>- Bella tán nem törődnék vele, mert hisz’ e tekintetben minden fiatal leány
                        egyaránt naiv, de önérzetes ember - lassan szürte a szót - sohasem számit
                        pénz dolgában a feleségére.</p>
				<p>- Azt én sem tettem, uram, s feltételezem, hogy ez a megjegyzése nem
                        vonatkozik rám, - felelt Doborkay. - Tisztelem az ön aggodalmait és belátom,
                        hogy a látszat félrevezethette. Meg fogok hát magyarázni mindent.</p>
				<p>Barduvay jobb szerette volna, ha magyarázat helyett egyszerüen csak
                        megalkusznak. Még mindig remélte, hogy üzletet fog csinálni a
                        katonatiszttel, akinek - ugy hitte - lesz annyi esze, hogy két rossz közül a
                        kisebbet választja. S igy mindenáron rá akart térni a dologra.</p>
				<p>- Nekem nem tartozik a hadnagy ur magyarázattal, - mondá.</p>
				<p>- Meglehet, de most már magamnak tartozom vele, hogy tisztázva legyek s önnek
                        kötelessége meghallgatni. Azt hitte, ugy-e, hogy könnyelmü vagyok, aki
                        aláástam jövőmet s most jó házassággal akarok a bajból menekülni? Arra is
                        gondolt, hogy legrosszabb esetben eladom magamat és megfizettetek egy
                        lemondást. Nem jól ösmer, uram. Ha csakugyan könnyelmü lennék és
                        bizonytalanra csináltam volna adósságokat, akkor sem fogadnám el ajánlatát.
                        Uj pályát kezdenék, dolgoznám, hogy megfizethessem tartozásaimat és Bellára
                        biznám, hogy hü marad-e hozzám, amig tisztességesen el tudom tartani. De
                        erre nincs szükség. Örökségem van, mely bőven meghaladja adósságomat s
                        gyámleánya urnő lesz mellettem.</p>
				<p>Barduvay visszaemlékezett, hogy abban a levélben, melyet a leány zsebéből
                        kilopott, olvasott már erről. Akkor nem vette komolyan, vagy azt hitte, hogy
                        a tisztecske nagyzol. Kiváncsi volt a folytatásra.</p>
				<p>- Apám után is szép vagyon maradt rám, csakhogy pör alatt volt eddig. Most
                        megnyertem a pört.</p>
				<p>- De hisz a Doborkay-birtok már tul van terhelve? Különben sem hallottam
                        róla, hogy valaha pörben lett volna, - szólt közbe Barduvay csodálkozva.</p>
				<p>- Igaza van, a Doborkay név ma már nem jelent mást, mint nemességet. De az én
                        apám nem Doborkay volt.</p>
				<p>Barduvay és Éliás a legnagyobb meglepetéssel nézett a hadnagyra. Egy szót sem
                        értettek a dologból.</p>
				<p>- Az urak nem tudják, - folytatta Doborkay, - hogy én az édes anyám nevét
                        viselem, akit mint ősi családja utolsó sarjadékát fiusitottak. Apám gazdag
                        iparoscsaládból származott; huszárőrnagy volt, mikor megnősült s mint
                        ezredes halt meg.</p>
				<p>A két ember bámulata egyre növekedett. Mindez egészen uj volt előttök.
                        Doborkay csaknem elérzékenyedve fejezte be magyarázatát:</p>
				<p>- Az apám születésre nézve nem volt nemes ember, csak a csatákban kapott
                        sebek tették nemessé; egyszerüen Szabó Pálnak hivták.</p>
				<p>A vadállat üvöltésével ugrott fel e szavakra Éliás.</p>
				<p>- Öld meg! öld meg a nyomorultat! - hörögte halálsápadtan. Egyik kezével
                        belekapaszkodott Barduvayba, a másikkal a hadnagyra mutatott. Iszonyat volt
                        ránézni eltorzult arczára. Azután egyszerre elkezdett tántorogni és
                        összerogyott. Barduvay felfogta estében és a divánra fektette; a hadnagy
                        bekiáltotta a szolgálót.</p>
				<p>Mig a vén cseléd siránkozva locsolgatta gazdáját, a vetélytársak közös erővel
                        fogtak hozzá, hogy életre keltsék. Barduvay megtapogatta az öreg ember
                        szivét. Dobogott. E szerint csupán elájult. De mi okozhatta ezt a kitörést?
                        Doborkay megrendülve szólt:</p>
				<p>- Megfoghatatlan! Azt kell hinnem, hogy a szegény öreg megzavarodott. Milyen
                        borzasztó volt!</p>
				<p>Barduvay sejtette, hogy Éliással különös dolog történt; egy puszta névtől nem
                        zavarodik meg egy olyan kipróbált józan ész. Egyedül akart vele maradni és
                        rögtön készen volt a tervével.</p>
				<p>- Mindegy, akármi, de az bizonyos, hogy beteg. És senki sincs itt, akit
                        orvosért küldhetnénk, mert ez a cseléd most nem hagyhatja itt. Talán a
                        hadnagy ur lesz olyan szives?...</p>
				<p>Doborkay kész örömmel ragadta meg az alkalmat, hogy eltávozhatott. Nagyon
                        rosszul kezdte magát érezni ebben a komor szobában, melyben oly kinos órát
                        élt át az imént. Röviden elbucsuzott Barduvaytól és megigérte, hogy azonnal
                        küld orvost. Egyebekre nézve majd tisztába jönnek legközelebb... rövid idő
                        alatt.</p>
				<p>Barduvay várt, mig elhangzottak a hadnagy lépései. Akkor kivett zsebéből egy
                        kis üveget és a halálsápadt öreg ember orrához tartotta. Néhány pillanat
                        mulva Éliás felnyitott szemét.</p>
				<p>Az öreg cseléd kiabált örömében, Barduvay kiküldte. Az ajtóban megállitotta
                        és egy boritékban pénzt adott neki:</p>
				<p>- Ha az orvos jön, fizesse ki és mondja, hogy egy másik orvos már
                        megelőzte.</p>
				<p>Azután felültette az öreget, aki lassankint magához tért és emlékezni
                        kezdett. Egyszerre felkiáltott és arczára ismét a düh démona ült.</p>
				<p>- Elment... elment, - mondogatta halkan.</p>
				<p>- Mi történt, Éliás? - kérdezte végre Barduvay, akit az öreg eddig alig vett
                        észre.</p>
				<p>Éliás felugrott és megfogta az akrobata kezét.</p>
				<p>- Mi történt? - ismételte remegő hangon, - jöjjön hát, majd el fogom
                        mondani.</p>
				<p>És bevitte Barduvayt a legtávolabb eső szobába, melyben legócskábbak voltak a
                        butorok s a levegő dohos és fülledt volt, mintha évek óta nem lett volna
                        kiszellőztetve. A falon egy nagy kép aranyozott kerete fénylett, maga a kép
                        sürü fátyollal volt leboritva.</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">VI.</p>
				<p>Az öreg ember betette maga után az ajtót és mintha nem bizna benne, hogy
                        egyedül vannak, körülnézett.</p>
				<p>Kezét homlokára szoritva, megállott a szoba közepén és átszellemült arczczal
                        szedte rendbe gondolatait. A behajtott zsalu zöld lapjai közt alkonyati
                        napsugár csuszott be és a csipkefüggöny vonalai után fantasztikus árnyék
                        rajzolódott a szemközt levő falra, melyen a leboritott kép volt.</p>
				<p>Éliás megmozdult. Mintha egy templom szent levegője venné körül, lassan,
                        zajtalanul huzott elő egy széket és megkinálta vele Barduvayt. Ő maga nem
                        ült le; belekapaszkodott a menyezetes ágy függönyébe és halkan,
                        szakgatottan, akár egy álmodó, elkezdett beszélni.</p>
				<p>.......................................................................................................................................................</p>
				<p>«Régen volt az már. Az apám, aki száz évig élt, meghalt. Ő még egészen pária
                        volt: jogok nélkül, sulyos kötelességekkel... A feleségem, a szép Sára, akit
                        igy hivtak egyszer, meghalt, de akkor már nem volt többé szép, hanem öreg és
                        ránczosképü. Egy leányom maradt: Juditnak hivták.</p>
				<p>A feketeszemü Judit. Most is itt látom magam előtt. Nagy haja volt, mikor
                        megszületett; sötét, mint az édesanyjáé; meg kicsinyke, vérpiros szája; nem
                        tudott vele sirni, csak kaczagni... az édes...</p>
				<p>Jaj de szerettem!... az a leány volt az én kincsem, akit ringattam a karomon,
                        a térdeimen; neveltem okosan, játszottam vele, mint egy pesztonka,
                        hazaszaladtam egy mértföldnyiről, hogy néhány perczre lássam, ugy mentem
                        tovább a dolgomra...</p>
				<p>Sok dolgom volt,... mindig akadt dolgom. Azt akartam, hogy gazdag legyek,
                        hogy meg tudjam neki szerezni, amit a szeme-szája kiván, hogy el tudjam vele
                        feledtetni, hogy magába van a világon mellettem;... hogy pótoljam az
                        anyját...</p>
				<p>Kis gyermek volt, mikor árván maradt, alig pár éves. Sokáig nem mertem neki
                        megmagyarázni. Majd megszakadt a szivem, mikor azt kérdezte: Édes apám, hol
                        van az én mamám? Elment, kis leányom, hanem majd visszajön; itt küldi neked
                        ezt a játékot, nézd, milyen gyönyörü! Hogy csókolta, hogy örült neki az árva
                        leány, az én leányom!...»</p>
				<p>Egy perczre megpihent. Évek repültek el gondolatában, azokról bizonyára nem
                        volt semmi mondanivalója. Ránézett Barduvayra, a kinek nem jutott eszébe,
                        hogy sürgesse, hanem csak hallgatta néma figyelemmel. Azután folytatta:</p>
				<p>«Egyszerre megnőtt. Észre se vettem: egy hosszu ruha tette az egészet...
                        Mikor reggel elmentem hazulról, olyan kis bolond volt, hogy megcsiptem az
                        arczát és fölemeltem a levegőbe, ugy csókoltam meg; mikor este megjöttem,
                        látok egy kisasszonyt, akinek azt kellett, hogy mondjam:
                        «Alászolgája!»...</p>
				<p>Hogy kikaczagtuk egymást!... Te bolondos apa, ugy-e szebb vagyok igy? Hát
                        mért nem emelsz a levegőbe megint? De nem emeltem többet. Oh, én ostoba öreg
                        fejem; ilyen az, mikor nincs asszony a háznál; hát nem azt hittem, hogy
                        olyan kis baba marad mindig?</p>
				<p>Másnap guvernantot fogadtam neki. Finom hölgyet, aki sokat beszélt és szépen
                        tudta magát viselni. Ugy megszégyeltem, mikor megtanitott rá, hogy ne vágjak
                        fel a tányéromon mindent egyszerre... de azért örültem titokban. Milyen
                        kisasszony lesz a lányomból!»</p>
				<p>Eleresztette az ágy függönyét és nehéz lépésekkel végig ment a szobán.
                        Utóljára is visszatért előbbi helyére, mégis csak ott volt neki legjobb.
                        Mintha valami oda huzta volna.</p>
				<p>«Kisasszony lett belőle; finom és kényes. Ugy féltem mindig, mikor azzal a
                        franczia leánynyal elment hazulról... Mert mindennap sétálni mentek... Azt
                        akarta, hogy vegyek neki ruhát, ékszereket. Vettem. Nem tagadhattam meg az
                        árvától, aki örökké siratta az anyját. Mert sokat siratta... Nagy szive volt
                        nagyon, szerencsétlenségre...</p>
				<p>Napról-napra szebb lett. A mai lányok nem olyan szépek többé... Ön azt nem
                        tudja, Ádám ur, mert soha sem igen törődött vele. - Látott ön már valaha egy
                        szép zsidó leányt? ...Ne beszéljen nekem ábrándos szemekről, fehér arczról,
                        kis puha kezekről; azt mondom én, hogy mind nem ér az semmit. Szobrot
                        faragni tud a szobrász is, ha nem dolgozik többet; a szemét meg ugy forgatja
                        kiki, ahogy akarja. ...Aki nem látta az én Juditomat, az nem is látott szép
                        zsidó leányt.</p>
				<p>Nem vagyok én poéta, Ádám ur, se nem az apai vakság csacsog belőlem. De azt
                        tudom, hogy mikor megláttam földig érő haját, hát azt gondoltam: ez itt az
                        Éva, akinek semmiféle Ádám sem áll ellent, és mikor azt a sötét bőrt
                        megláttam a karján, amelyik ugy feszült párnásan, gödrösen, finom, ki nem
                        érezhető csontjai fölött, hát a bün jutott eszembe: hogy kinek a nyakát
                        fogja az a két kar egyszer körülfogni és hogy meg kell halnia annak a
                        halandónak akkor a gyönyörtől!...</p>
				<p>Ne higyje, Ádám ur, nem halt bele a halandó ember!... Jaj de nehéz a szivem,
                        a lelkem! Jaj, de megvert az Ábrahám istene!...»</p>
				<p>«Ádám ur, hallgasson ide; egy napon eltünt a leányom!... Nem szólott egy szót
                        sem, ott hagyott engem, nyomorult vén embert, aki imádtam s még el sem
                        bucsuzott. Mikor már félig megörültem, harmad nap mulva kaptam egy
                        levelet... Tudja mi volt benne? Ugy-e, mi volt benne? Ugy-e, hogy nem
                        tudja?... Azt irta benne, hogy elment a kedvesével! Hallja-e, Ádám ur? a
                        kedvesével ment el!</p>
				<p>Legyen megátkozva a franczia leány! Legyen megátkozva a csábitó! Átkozott a
                        világ, az Isten!...»</p>
				<p>Barduvay észrevette, hogy Éliás tántorog. Felugrott és gyengéden betette egy
                        karosszékbe. Az öreg ember megkapaszkodott a karjába és nem eresztette el.
                        Lihegve, az emlék kinja alatt vivódva nézett az athlétára, aki mint a
                        pelyhet, oly könnyen vitte karján.</p>
				<p>«Én is ilyen voltam. Régen, nagyon régen. Leütöttem volna egy bikát is. Oh,
                        hogy kerestem azt az embert!... de nem találtam. Talán máskép lenne, ha
                        megtaláltam volna... Csak annyit tudtam róla, hogy katonatiszt. Hátha egy
                        egész hadsereg lett volna!?... Élesre fentem egy hosszu kést és elindultam a
                        világba utána... Tudtam én azt, hogy mi sor vár a kis leányomra és meg
                        akartam magamat boszulni... Egy teljes évig jártam utána; szabadságon volt a
                        gazember, vitte magával a gyermekemet: a bün nászutja volt az!...</p>
				<p>Megtört az élet, az örökös kin nem hagyott pihenőt. A boszu volt minden
                        gondolatom. Egyszer korán reggel lelkendezve rohan be öreg cselédem. Leborul
                        a földre és szörnyen sivalkodik; nem tudom, mi baja... Itt van, itt van! -
                        mondogatta egyre. - Azt hittem, meghalok. Kitaláltam, hogy Judit van itt...
                        egy teljes év után...</p>
				<p>Azután kinyilt az ajtó és én megláttam... Istenem! Ádám ur. Az első perczben
                        elfogott a düh, kirántottam késemet, mely sohase hagyott el és neki mentem,
                        mint egy fenevad. A cseléd orditott; az a sápadt, beesett arczu, tönkrement
                        teremtés behunyta a szemét és a szivéhez szoritott valamit, ugy várta a
                        halált! ...Leszurtam volna!... mondom önnek, hogy utolsó órája ütött volna;
                        de a szemem ráesett a leány keblére: egy gyermek csüggött rajta!...</p>
				<p>A kés kiesett kezemből. Judit némán, szomoruan sütötte le szemét: a gyermek
                        rám mosolygott... Ádám ur, ön nem tudja, hogy mi az, mikor egy gyermek, aki
                        a mi vérünk, ugy ránk mosolyog!... Bárányt csinál az a tigrisből. A
                        következő perczben már sirtunk mind a ketten, átölelve egymást...</p>
				<p>Én nem kérdeztem tőle egy szót sem. Tudtam ugyis, hogy be fogja vallani.
                        Elmondott mindent, attól kezdve, hogy eleinte nem akarta elárulni a franczia
                        leányt, akinek a tiszttel ismeretsége volt, azután lassankint nem birta
                        többé elárulni a saját szivét... Szerette a tisztet.</p>
				<p>Az azt igérte neki, hogy nőül fogja venni... A boldogtalan a zsidók Istenét
                        is elhagyta volna érte, hogyne hagyott volna el hát engem?... Hát bántam
                        volna én, ha kikeresztelkedik, csak félje az Istent és legyen boldog azzal
                        az emberrel. Na ’iszen boldog lett!... Mikor kiábrándult, akkor már anya
                        volt.»</p>
				<p>Éliás megint egy kis szünetet tartott. Az egyre gyorsabbodó beszédben elfult
                        lélegzete; eleresztette a Barduvay kezét, aki visszaült ujra a székére.</p>
				<p>Más körülmények közt a milliomos azt kérdezte volna magában: Mi szükségem van
                        nekem ezt tudni? - és sajnálta volna a drága időt, melyet a léha történet
                        meghallgatásával elpazarol; - de most megpuhitotta a saját gyötrődése s
                        fogékonynyá tette a részvétre.</p>
				<p>«Oh, Ádám ur! és az a szerencsétlen leány mégis csak arra kért, hogy
                        bocsássak meg annak az embernek és hogy ne álljak rajta boszut: a fia édes
                        apján!</p>
				<p>Meg kellett esküdnöm, de ravasz voltam és csak azt fogadtam, hogy én nem
                        állok boszut... és mikor az Isten szent nevét kimondtam, arra gondoltam,
                        hogy az apa bünét majd a fiuval büntetem!...</p>
				<p>Akkor kerestem egy magányos házat, ezt itt. El akartam a világ elől bujni,
                        valahova, ahol senki sem talál ránk, ahol egymást szeretve, egymást
                        bátoritva, egymást siratva telnek majd a napok...</p>
				<p>A boszu reménye egy pillanatra se halt ki szivemből. Azzal ébredtem, azzal
                        feküdtem, de hallgattam róla... A szegény megcsalt leány utóljára szépen
                        megnyugodott. De mikor a gyermeket karjaimra vettem, mindannyiszor elöntött
                        a vakdüh, elsötétedett a szemem előtt és két iszonyu terv küzdött bennem
                        egyre: hátha falhoz vágnám ezt a porontyot, ezt a bün magzatát? vagy inkább
                        megvárjam, amig megnő, hogy egy napon megfojttassam vele a saját
                        édesapját?!...»</p>
				<p>Suttogó hangon, fogait összeszoritva mondta e szavakat, mintha csak lelki
                        kényszernek engedve beszélne és rámeresztette tekintetét Barduvayra, aki
                        igazat adott neki némaságával.</p>
				<p>«Nem hinné, Ádám ur, hogy az ember mennyire szeretheti ugyanazt, akit szive
                        mélyéből gyülöl egyszersmind!... Én már tapasztaltam... Annyira szerettem
                        azt a gyermeket, pedig ha a leányomra néztem, aki elkezdett hervadni,
                        összeesni: akkor megátkoztam... Hanem a másik perczben, mikor a leányomat
                        olyan boldognak láttam általa, mikor ott gőgicséltek, játszottak együtt,
                        akkor megáldottam. Az Isten csak az áldást hallgatta meg.</p>
				<p>Egyszer aztán lefeküdt a leány. Arcza piros volt, a szeme égett, tompa
                        köhögés szakadt fel melléből... napról-napra gyengült... megtiltotta, hogy
                        orvost hivjak, de azért hivtam...</p>
				<p>Jaj, jaj, Ádám ur!... de megvert az Isten! Mikor itt feküdt hallva, az én
                        reménységem, az én istenségem: belevágtam a fejemet az ágyaszélébe, hogy
                        ketté repedjen s ott vesszek el én is!... Az a nagy, nagy, fekete szeme le
                        volt hunyva; az a duzzadó, piros kis szája beesve, megkékülve!... Ádám ur,
                        az nem erre a világra való szenvedés volt, az már a pokol volt...»</p>
				<p>Az öreg zsidó jajveszékelve járta végig a szobát, nem lehetett többé
                        ráismerni. Barduvaynak megfényesedett a szeme, kezdett kijönni okos
                        nyugalmából.</p>
				<p>Egyszerre Éliás megállott a fátyolos kép előtt és elkezdett sirva beszélni
                        hozzá, mint egy eszelős:</p>
				<p>- Te menyországom, te aranyos leányom!... Hogy megölt a szived, te rózsaszála
                        apádnak, te angyal!...</p>
				<p>Azután anélkül, hogy megfordult volna, elkezdett kiabálni:</p>
				<p>- Hallja-e, Ádám ur, ez az én leányom! Lefesttettem a halálos ágyán!... Most
                        halt meg éppen; nézze csak, nézze!</p>
				<p>Felugrott egy székre és lerántotta a kép burkolatát.</p>
				<p>A nyugvó nap sugara az ablak előtt álló akácz lengő levelei közt csuszott be
                        a szobába; a fal minden pillanatban másképen volt megvilágitva. Az aranyos
                        sugarak ráestek a halott arczképére. A némaságban szinte testté váltak a
                        szomoru vonások; a szenvedő szép arcz, a leomló fekete haj, az összekulcsolt
                        kéz, az enyészet halványsága, mind összefolyt a kiengesztelődés áhitatában,
                        mely olyanná tette a képet, mint egy imádság. A festő, hogy annál nagyobbá
                        tegye a hatást, odafestette az életet is. Egy bölcső látszott a halott ágya
                        mellett, a bölcsőben egy piros arczu, gömbölyü kis fiu aludt, szeliden,
                        édesen.</p>
				<p>Barduvay Ádám felkelt és odament Éliás mögé. A szegény öregnek mozgott a
                        szája, mintha magában beszélne; szeméből csodás fény sugárzott; hangtalan
                        zokogása, merev tekintete elmondták, hogy a lelkével nincs most ezen a
                        világon.</p>
				<p>A milliomos nézte egy darabig a szomoru képet, a halott néma, örökpihenésü
                        mozdulatlanságát, a gyermek mosolygó ajkát, melyről az élet lehelete
                        látszott szerteszállni, azután odahajolt az öreghez és gyengéden vállára
                        tette a kezét, ugy kérdezte meg:</p>
				<p>- Mi lett a fiuból, öreg Éliás?</p>
				<p>A vén zsidóember megrázkódott erre a szóra, azután kiegyenesedett. Arczán
                        leirhatatlan kifejezés ült, szemközt fordult a kérdezővel és kinyujtotta
                        jobbját az ég felé, mintha esküt tenne arra, amit állit, ugy kiáltotta
                        érczes, kemény hangon:</p>
				<p>- Ádám ur, Barduvay Ádám! Az a fiu te vagy!...</p>
				<milestone n="6" unit="endSubChapter"/>
				<milestone n="7" unit="startSubChapter"/>
				<p rend="head">VII.</p>
				<p>Barduvay olyan lett, mint a fal.</p>
				<p>Rábámult az öreg emberre, akinek lassan hanyatlott alá a karja s aki
                        átszellemült, igazságot hirdető arczczal állt előtte. Néma szembeszédjök a
                        megdöbbenés e pillanatában egész seregét árulta el a hirtelen támadó és
                        egymást üző gondolatoknak.</p>
				<p>A milliomos kiérezte az Éliás tekintetéből, hogy nem játék ez. Ebben a
                        szentélyben, ahol halott leánya ereklyéit őrzi, nem nyilhatott meg
                        hazugságra az apa szája. Barduvay látta, hogy milyen csodálatos tüz ég az
                        öreg szemében, mely szinte melegitett; ilyen sugarat csak a szeretet
                        támaszthat a szemben. Egész hosszu multja végig pörgött emlékezetén s minél
                        közelebb ért ahhoz a meghalványodott képü időhöz, melyből első emlékei
                        fennmaradtak: annál seregesebben tolultak eléje azok a soha nem kutatott és
                        soha meg nem magyarázott dolgok, melyek egy tanuságot tevő ármádiaként
                        sorakoztak a ránczos képü vén ember mellé.</p>
				<p>Barduvayt e pillanatban nagy csapás érte. Bármi legyen is a titok alapja, rá
                        nézve mindegy, ő ettől a percztől fogva nem a régi többé.</p>
				<p>Eddig nem adott semmit a nemességére. Nem ugy nevelték, hogy ambicziója lett
                        volna fényesebbre csiszolni ősei czimerét. Korai árvasága óta az üzletet
                        csepegtették vérébe és kifejlesztették benne az elfogultságtól mentes józan
                        gondolkodást; és most mégis rettegett veszélyben forgó czimeréért. Ugy volt
                        vele, mint az egészséggel, amit soha sem féltünk, amig megvan, pedig tudjuk,
                        hogy nagy kincsünk.</p>
				<p>Végre is az a nemesség üzleti okokból is megérte, hogy féltse, mert
                        megaranyozta a czéget és kiemelte a nyárspolgári versenyzők közül. Bizalmat
                        keltett, sőt voltak esetek, a mikor egyenesen az ötágu koronának
                        köszönhette, hogy tekintélye volt vállalatának.</p>
				<p>- Beszéljen hamar! - szólott a legnagyobb felindulás hangján s megragadva az
                        Éliás kezét, tudtán kivül összepréselte tenyerében.</p>
				<p>Csaknem kiserkedt rá a vér az öreg ujjak alól, de azért Éliás egy mozdulattal
                        sem árulta el, hogy fáj. Arcza inkább azt látszott mondani, hogy boldoggá
                        teszi az a vaserő.</p>
				<p>- Beszéljen, beszéljen! - kiáltott Barduvay, - mert ha igaz, amit mondott,
                        akkor ez az anyám és én...</p>
				<p>- És te unokám vagy! - sóhajtott Éliás reszkető ajakkal, miközben könybe
                        lábadt szemét gyöngéden pihentette az óriás alakján.</p>
				<p>- Tehát igaz! Bizonyos benne?!...</p>
				<p>A reménykedés utolsó felvillanása volt ebben a kérdésben, hogy hátha mindaz,
                        csak egy végzetes tévedés. Éliást mélyen sértette a bizalmatlan hang, és
                        komoly, tartózkodó hangon felelt.</p>
				<p>- Én csak egy szegény zsidó vagyok, Ádám ur, aki sok megaláztatást szenvedtem
                        már egy hosszu életen át. Egygyel több nem számit. Majd befejezem
                        történetemet.</p>
				<p>Leült és halkan, lecsillapodva folytatta az emberöltő előtti idők meséjét.
                        Barduvay hallgatagon nyelte minden szavát.</p>
				<p>«Judit meghalt, - kezdte Éliás. - Egyedül maradtam a világon veled... önnel,
                        - tette hozzá hirtelen kijavitva magát.</p>
				<p>Ebben a szobában hallottam utolsó hangját, itt szoritotta szivéhez utoljára a
                        csábitója fiát. Minden itt van most is, csaknem ugy, mint akkor: ihol a
                        szenvedések ágya... ihol mellette a gyermek bölcsője!...»</p>
				<p>Széthuzta a menyezet függönyét. Az ágy mellett csakugyan egy régi divatu
                        kosárfonatos bölcső állott, gömbölyded alakja olyanforma volt, mint egy
                        kivájt kéreg, az ember szinte ráképzelte a ringó habokra, valahová a Nilus
                        vizére, ahol Mózes kosara libegett egykor a fehér nimfavirág között.</p>
				<p>Éliáson erőt vett az érzés. A kis bölcsőről a nagy emberre emelte szemét, aki
                        ott pihent valaha a megfakult párnácskán, a liliputi selyempaplan alatt.</p>
				<p>- Ez volt az ágya, annyit ringattam benne! - mondá.</p>
				<p>Azután megsimitotta homlokát, és visszatért megint a meséjére.</p>
				<p>«Mikor eltemettem a leányomat, vittem magammal a fiut is. Tudtam már, hogy
                        mit fogok csinálni... Az utolsó éjen, melyet a halott mellett virrasztottam
                        át, megcsináltam a sorsát mind a kettőnknek. Mikor a föld porában fekve
                        kétségbeesetten téptem a hajamat, megteltem ujra boszuvágygyal, csakhogy én
                        már nem tehettem semmit, mert megesküdtem a leányomnak...</p>
				<p>Hát jól van, akkor majd a fiára bizom. Nem fogok sujtani késsel, ami csak egy
                        pillanatig kinos, hanem elgyötröm élve.</p>
				<p>Nem tudom én, Ádám ur, hogy mi az a regény, de azt hiszem, hogy a bánat
                        elvette az eszemet és regényessé tett. Azt mondtam magamban, hogy urat
                        csinálok a fiuból, olyat, aki karddal vagdalkozik a haragosára, meg belé lő;
                        azután ha megnő, akkor ráuszitom valahogy arra a katonatisztre és ha majd
                        ott fekszik vérében, akkor megmondom neki, hogy a fia volt az, aki megölte.
                        A fiu azonban ne tudja meg soha, hogy meg ne sirathassa!...</p>
				<p>Gonoszszá tett a boszuvágy; valóságos mánia volt az, mert mindig rá
                        gondoltam. Hanem ezt a tervet nem magamtól eszeltem ki, sohase lettem volna
                        képes; a véletlen sors keltette bennem a merész gondolatot.</p>
				<p>Előtte való nap egy ismerősömmel találkoztam volt a városban. Vidékről jött a
                        feleségével, meg a szopós fiával. Doktorhoz vitte az asszonyt, aki beteg
                        volt. A szerencsétlen nőt operálták és abba belehalt; a kis fiura aki éppen
                        a fogzással kinlódott, rájött a nyavalya és egy nap alatt megölte. Akkor
                        kapott az ember egy levelet, hogy a villám becsapott otthon a házába, és
                        felgyujtotta, ugyanakkor a jégvihar elverte mindenét.</p>
				<p>Barduvay Barnabásnak hivták az embert, aki egy napon lett koldussal és
                        egyedül állóvá a világon. Öreges volt már, meggörnyedt a sok csapás alatt,
                        félni lehetett, hogy még meggyilkolja magát.</p>
				<p>A halott leányom mellett töltött éjszaka után elrohantam hozzá korán reggel.
                        Azt hiszem, hogy legfőbb ideje volt; láttam, amint egy puskát elrejtett,
                        bizonyosan avval akarta magát ledurrantani.</p>
				<p>Sokáig beszéltem az emberemmel és mind a ketten megvigasztalódva váltunk el.
                        Barduvay Barnabás eltemette a feleségét, meg a szopós fiát, egy sirba,
                        szépen egymás mellé. Azután szépen hazament a hegyek közt fekvő falujába,
                        ahol a hét szilvafa árnyékában lepte a por a nemesi czimert és otthon
                        elmondta, hogy szegény felesége meghalt, a gyermeket meg kiadta dajkaságba,
                        amig egy kicsit felcseperedik. A leégett házát pedig felépitette sokkal
                        szebbre és oda se nézett többet a jégnek: került minden szükséges a házhoz.
                        A pénzt én adtam rá...</p>
				<p>A leányom kis fiával a temetőben maradtam estig. Nem akart szegényke megválni
                        a sirtól, nagy játékban volt a gyászkoszoruval. Utoljára mégis csak
                        rákezdett egy kis keserves sirásra, mert megéhezett az istenadta. Akkor
                        feleszméltem, letöröltem a könyeimet, megcsókoltam a hantot és elvittem a
                        fiut egy keresztény családhoz, ahol érőben, egészségben gyorsan gyarapodott
                        a kis pseudo Barduvay Ádám.»</p>
				<p>Éliás elhallgatott. Az athletán meglátszott, hogy mint éli magát bele
                        lassankint a hitbe; nem tekintette többé lehetetlennek, hogy mindez valóság.
                        Éliás egyszerre csak egy ócska szekrényhez ment és sárga papirosokat vett
                        ki belőle. Odanyujtotta Barduvaynak: halotti bizonyitványok voltak, közte
                        az is, amelyik arról tanuskodott, hogy Barduvay Ádám majdnem ötven évvel
                        ezelőtt meghalt, mielőtt egy éves lett volna.</p>
				<p>A nagy, erős ember, aki talán soha sem sirt még életében, ráborult az öreg
                        zsidóra, és zokogott.</p>
				<p>Olyan különös látvány lett volna az. Egy szürke szakállu, töpörödött zsidó,
                        meg egy elegáns ur, akik összeölelkeznek és sirnak és szakgatott szavakat
                        mondanak egymásnak, hizelgő örömmel, gyötrő fájdalommal, amikből más nem
                        értett volna semmit.</p>
				<p>- Hát elhiszed most már?!...</p>
				<p>- Hiszem, hogy az unokád vagyok, hiszek mindent!...</p>
				<p>A halott arczképéről ás aranysugarak lassan lecsusztak; csend és homály volt
                        a szobában. Barduvay Ádám maga mellé huzta az öreget:</p>
				<p>- Ezért voltál hát védőm, oktatóm; te tettél azzá, ami vagyok, te nélküled
                        semmi se lennék.</p>
				<p>- Nem akartam, hogy pária légy, mint az én fajom, akinek bünül róják fel,
                        hogy a legrégibb istent imádja; nem volt jogom hozzá, hogy megfoszszalak
                        attól a világtól, amelyhez édes apád után tartoztál. Önző voltam, mert a
                        boszura gondoltam, mikor urrá tettelek, de egyuttal vezeklettem a bünömért,
                        mert megfosztottam magamat tőled, akitől nem kérhettem többé szeretet s akit
                        csak titokban volt szabad szeretnem...</p>
				<p>- Te szegény öreg ember...</p>
				<p>- Nem vagyok már szegény, hiszen megöleltél. Azt hittem, hogy soha sem érem
                        el; soha tőlem meg nem tudtad volna, mert a boszu lejárt, Szabó Pál meghalt,
                        mielőtt te férfi lettél volna.</p>
				<p>- Szabó Pál!?... A Doborkay apja?!...</p>
				<p>- Ő volt a te apád. Mikor az imént Doborkay Endre kimondta a nevét, feltámadt
                        bennem a régi düh, a régi gyülölet. Nézd csak, hogy remegek most is. Csak a
                        csábitó fiát láttam benne akkor, aki mellett ott állt a másik fiu, az
                        elhagyott, a korcs, aki lopott névvel, hazug álarczczal csalja a világot, s
                        akinek e pillanatban kezében a boszu. Meg voltam őrülve, képes lettem volna
                        megölni és reád kiáltottam, hogy te öld meg.</p>
				<p>- Az apám fiát, a testvéremet!...</p>
				<p>- Nem mondom többé. Zavart eszü öreg ember vagyok, nem tudom, mit beszélek.
                        Te férfi vagy és okos; te tudod, mit csinálj. Nem hiába neveltelek én ugy;
                        hagytalak sanyarogni, hogy ösmerd meg az életet és légy önálló, aki nem
                        szorul soha a más eszére. Csak akkor nyultam a hónod alá, hogy emeljek
                        rajtad egyet, mikor különös bajban voltál. A Barduvay Barnabás hagyatéka,
                        aki nem sokáig élt azután, hogy a czimerét eladta számodra, felment a
                        terhekre; te ugy maradtál, mint az ujjam; mióta felcseperedtél, magad
                        kerested a kenyeredet.</p>
				<p>- De te könnyitetted meg nekem azt is. Jól neveltél engem; a te iskolád volt
                        az, hogy számtannak néztem az egész életet, amelyben nem csalódik, aki a
                        számokkal bánni tud.</p>
				<p>- Mit fogsz most tenni? Megbocsátasz-e, hogy ezt a nagy szomoruságot okoztam
                        neked?!... Tudom én, hogy a világ előtt nem szabad köztünk semminek
                        megváltozni, de ugy-e néha eljösz és ha igy magunk leszünk, megengeded, hogy
                        megöleljelek, hogy fiamnak hivjalak?!...</p>
				<p>Barduvay azzal felelt, hogy megölelte és megszoritotta a kezét. Aztán
                        felkelt.</p>
				<p>- A legjobbat akartad és igy nincs mit megbocsátanom, - mondá; - hogy mit
                        fogok tenni, azt még most nem tudom, de nyugodt lehetsz: meg lesztek velem
                        elégedve, te is, meg ő is.</p>
				<p>Rámutatott a falon függő képre. A halott fehér arcza már csak homályos
                        körvonalban látszott a sötétségben; Barduvay Ádám olyan mozdulatot tett,
                        mintha csókot intett volna felé, azután még egyszer megölelte az öreget és
                        elment.</p>
				<p>Éliás kikisérte a kapuig, és mikor elváltak, alázatosan meghajtotta
                        magát:</p>
				<p>- Isten önnel, Ádám ur... milyen szerencse! - mondá, mikor elmentek a vén
                        cseléd mellett. A kapuból addig nézte a robogó szekeret, amig csak látta,
                        azután becsoszogott a szobájába és fejcsóválva dörmögött magában:</p>
				<p>- Te is, meg ő is. Mit érthetett az alatt, hogy ő is? ’szen a halott
                        megtiltotta nekem, hogy boszut álljak és ő soha sem lenne megelégedve azzal,
                        amire én vágyom!... Oh, oh, rá kell bizni arra az okos fejre; az majd tudni
                        fogja: ’iszen az én vérem!...</p>
				<milestone n="7" unit="endSubChapter"/>
				<milestone n="8" unit="startSubChapter"/>
				<p rend="head">VIII.</p>
				<p>A milliomos kocsija megint végig gördült a szőlők alatt, a régi uton, a
                        homokos ligeten.</p>
				<p>Hold fénye, csillag ragyogása keveredett össze körülötte a világos levegőben;
                        néhol tünt fel csak az utszélen egy csősz alakja; a nagy város poros, füstös
                        légkörét felváltotta a mezők harmatszülő köde.</p>
				<p>Barduvay Ádám levette kalapját, jól esett forró homlokának az esti szél
                        simogatása. Szüksége volt rá, hogy minél nyugodtabban gondolkozzék, mielőtt
                        örökre szakit multjának emlékeivel s az uj embernek, a koros zsidófiunak
                        engedi át magában a cselekvés jogát.</p>
				<p>Egy pár óra előtt még csupa akarat, csupa erőszakosság volt ez az ember, aki
                        megszokta, hogy senkire nem szorulva, a maga erejéből érjen el mindent.
                        Könnyü volt az eddig. Egyedül állott a világon; amióta eszmél, ideggyöngitő
                        érzelgés nem termett szivében; nem volt, akit féltsen, megsirasson;
                        önmagában találta meg azt, ami munkára, küzdésre buzditotta, s miután csupán
                        a saját érdekeivel kellett törődnie, valóságos zsarnokká fejlődött ki benne
                        az önzés.</p>
				<p>Most vége van ennek. Egy öreg ember, akit eddig csupán az «üzlet» kötött
                        hozzá, megforditotta a világot fölötte; elvette függetlenségét, széttépte
                        nemeslevelét, bebizonyitotta neki, hogy a saját erejében és eszében való hit
                        csupa képzelődés, hogy egy eddig semmibe sem vett kéz őrködött fölötte egész
                        életén át.</p>
				<p>Mert hogy őrködött, az kétségtelen; valóságos gyámság volt az, ami alatt
                        tudtán kivül állott. E perczben annyira bántotta ez a gondolat, hogy az
                        ellentétes tulzásba menve, minden érdem nélkül valónak tartotta magát; s ő,
                        aki még nem ösmert más kötelességet, mint amit a saját czéljai irtak elő,
                        most azt hitte, hogy ezentul kikerülhetlenül rabja lesz egy sereg
                        «tekintet»-nek s hogy abból az atyafiságból kifolyólag, melyhez pedig
                        semmiféle törvényes kötelék nem füzi, talán még uj czélok is támadnak rá
                        nézve, melyek a régiekkel homlokegyenest ellenkezni fognak.</p>
				<p>Visszatért emlékezetében ahhoz az időhöz, mikor Éliás mint gyermeket egy
                        üzletbe vitte, ahol praktikus bizonyságát találta annak, hogy az élet igazi
                        alapja az egyszeregy. Bármily szigoruan bántak ott vele, az öreg ember
                        mindig tudta módját ejteni, hogy szorgalmának jutalma legyen, ami
                        mindenekfölött emelte benne a munkakedvet és a kitartást. Ennek köszönhette,
                        hogy lassankint megszokta a rendithetetlen önbizalmat, ami pedig már magában
                        is annyi, mint a siker. Lehetetlen, hogy hálátlanságot kövessen el valaha ez
                        ember iránt, aki kiemelte a sárból és lemondott érte mindenről, ami
                        zaklatott életének vigasztalása lehetett volna.</p>
				<p>Bármily mesés volt mindez, amit az öreg elbeszélt, hinnie kellett. Nem a
                        halotti bizonyitvány, nem a fátyolos arczkép, hanem az az ölelés, az a
                        zokogás, győzte meg róla, amely megmutatta, hogy milyen szive van annak a
                        zsidónak. Barduvay Ádám, a korcs, megtört a kérlelhetetlen igazság sulya
                        alatt: szenvedett.</p>
				<p>Nem térhetett ki többé ama kinos gondolat elől, hogy annyi ideig csalta a
                        világot álnévvel s a becsületről alkotott fogalmai szerint annál gyötrőbb
                        volt rá ez a tudat, mert ugy hitte, hogy egy véletlen felfedeztetés esetében
                        védtelenül állana. Bárha születése titka mélyen megalázta: iszonyodott
                        attól, hogy eldobja a lopott nevet, mely pedig csak betetézte önmaga előtt a
                        megaláztatást.</p>
				<p>Akármit telt eddig, jól ügyelt, hogy hozzáférhetetlen maradjon; a
                        kalmár-becsületnek megvannak anyagi kérdésekben a maga szabadságai, de ezek
                        miatt sohasem volt lelkifurdalása, mert baj nem fenyegette általok. Most
                        azonban oly titoknak jutott tudatára, mely eddig is, mint egy Damokles-kard
                        függött fölötte s mely annál nagyobb veszélybe döntheti, mert a maga ereje
                        nem biztosithatja teljesen az ellen, hogy a pallos egyszer le nem zuhan
                        rá.</p>
				<p>Ő, a gentleman, a bőkezü, nemes ur, aki egyenlő rangunak tartotta magát
                        akármelyik gróffal s aki nem cserélt volna egygyel sem ama léha mágnások
                        közül, akiknek nincs más jogczimök a társadalomban elfoglalt helyökre, mint
                        születésök: most rosszabbnak tartotta magát a tolvajnál s közel volt hozzá,
                        hogy megátkozza születését és nagyapját, akinek eszményi nagyravágyása ebbe
                        a rettenetes helyzetbe sodorta.</p>
				<p>A park fái már feltüntek a világos éjszakában. Barduvay örült, hogy olyan
                        későre jár; igy legalább nem kell találkoznia senkivel; Bella, akinek e
                        pillanatban nem merne a szeme közé nézni, talán már alszik is.</p>
				<p>Mikor a kocsi befordult a gyepes udvarra, a milliomos kiugrott belőle és
                        csaknem futva indult az emeletre. János, az öreg szolga, megcsóválta fejét
                        és mosolyogva dörmögte magában:</p>
				<p>- Milyen virgoncz; sohse vénül meg.</p>
				<p>Azután felment ura után, hogy meggyujtsa a lámpát. Barduvay az ablak előtt
                        állott és kinézett a parkra; János kétszer is szólt neki, hogy a vacsora
                        várja, utóljára abban hagyta. Szokott az igy lenni a gazdával, bizonyosan
                        megint valami nagyszerü vállalaton töri a fejét.</p>
				<p>Barduvay pedig csak nézte a világos éjszakát és kereste a fák feketeségében
                        azt a helyet, ahonnan gyámleánya fehér ruháját látta délután.</p>
				<p>A mai nap nagy megpróbáltatások napja volt rá nézve. Először jött a levél,
                        abból keletkezett a többi. Megtudta, hogy egy zsidóleány fia, akit
                        elcsábitott egy aranybojtos hunczut; ez a gazember a tulajdon apja, aki
                        mostohább volt hozzá a mostohánál, s ennek a nyomorultnak törvényes fia van,
                        aki neki, a korcsnak, mégis csak testvére s akit Bella szeret.</p>
				<p>Barduvay Ádámban ismét forrni kezdett az indulat. Hát micsoda jogon
                        kivánhatnák tőle, hogy ő, az elsőszülött, átengedjen az öcscsének mindent:
                        nevet, szerelmet, boldogságot?... Hát nem egy apának fiai-e, akik között, ha
                        van külömbségtétel, az csak az idősebb javára eshetik?... Hát nem esküdött-e
                        boszut Éliás a meggyalázott zsidóleányért, a kinek ő fia, az egyetlen
                        hivatott, aki betöltheti a boszu-esküt?!...</p>
				<p>Éliás számitott rá és ő megigérte neki, hogy meg lesz elégedve. Az igaz, hogy
                        másképen gondolta; nagyon hatott rá akkor a halott arczképe s valami
                        magasztos érzés szállotta meg egy pillanatra, amelyben nem volt semmi az
                        emberi indulatokból s amely által valóságos megtisztuláson ment
                        keresztül.</p>
				<p>Barduvay Ádám nem birta eloszlatni lelke zavarát; lement a parkba és a
                        fenyvesen tul a kerti tó partján bolyongva kereste az Ariadne-fonalat, mely
                        lelkét az ingadozás utvesztőjéből kivezesse.</p>
				<p>A kettős ember iszonyu tusára kelt benne. E pillanatban, mikor belebámult a
                        tó vizébe s elnézte ott a magasságban tündöklő csillagok képe-mását:
                        édesanyja jutott eszébe, a kinek vértanusága az egész világ büneért
                        könyörgött előtte és ugyanakkor a nagyapja hangját vélte hallani, aki
                        fogcsikorgatva követelte tőle a boszut.</p>
				<p>Barduvay Ádám sokáig azt hitte, hogy nem éli tul az iszonyu tusát. Óhajtotta
                        volna, hogy az öreg Éliásnak legyen igaza, akinek szelleme folyvást ezt
                        sugdosta fülébe: «Szemet szemért, fogat fogért»; hajlamai szerint arra vonta
                        vágya, hogy széttörje az akadályt, mely boldogságának utjában állott és
                        mégis, az éjszaka balzsamos levegőjében, a béke ez otthonában, hol fülemüle
                        csattogott körülötte s a tóparti sás közt haris hivta a párját; mindig
                        élénkebben látta maga előtt azt a fátyolos képet, melynek keretéből
                        édesanyja mintha irgalmat kérve nyujtaná felé kezét. Mintha hallotta volna,
                        hogy esdekel hozzá a halott; ugy rémlett neki, hogy hangok támadnak a
                        levegőben s tulvilági fényességet áraszt a kis tó vize, melyből egyszerre a
                        fekete haju Judit emelkedik ki és vérző szivére mutatva, igy kiált fel:</p>
				<p>- Fiam, ne sértsd meg anyád emlékét, aki megbocsátott, mielőtt
                        meghalt!...</p>
				<p>A feketehaju Juditnak, a Barduvay Ádám édesanyjának árnya visszahanyatlott a
                        tó vizébe. A korcs zsidó fiu a halál hideg verejtékével arczán, susogta:</p>
				<p>- Kincs neked igazad, öreg Éliás! Hiszen látod, hogy ő nem akarja!... Az
                        anyám, aki ugy szeretett minket!... Hadd legyen csak ő megelégedve; ami
                        neki tetszik, abban megnyughatol te is!...</p>
				<p>És visszaindult a szobájába, egyre beszélgetve magában:</p>
				<p>- Mit akarok én, aki csak olyan vagyok, mint egy magányos fa a hegytetőn?
                        Mire lenne énnekem a virág, mely csak elhervad a vén fa árnyékában?... Hogy
                        csak egy perczre is meg tudtam tántorodni!... pedig olyan jól megtaláltam
                        már az igazi utat. Az az arczkép, az édesanyám arczképe sugta... Ugy is fog
                        történni!...</p>
				<p>A rózsatelep felől üde leányhang csendült meg. Barduvay Ádám megállott. Egy
                        darabig vivódott magában, azután lábujjhegyen az ut füves szélén lopózott a
                        nyaraló felé, melynek egyik oldalrésze a rózsatelepre nyilt. Ott volt az
                        emeleten a Bella szobája; az ablak előtt kissé oldalvást egy sürü lombos
                        eperfa ingatta ágait; Barduvay egy fogással fellóditotta magát a fa villája
                        közé s kigyósimasággal kuszott feljebb, mig elérte az ablak irányát. Azután
                        benézett.</p>
				<p>Egy nappal előbb megbolondult volna attól a látványtól, ami a csipkefüggönyön
                        át tündéri jelenéssel vesztegette meg érzékeit. A meleg éjben, biztositva
                        idegen szemek tekintete ellen, Bella lebontotta hosszu haját, mely fejének
                        minden mozdulatára másképen omlott fehér vállára. Zongorája előtt ült és
                        énekelt. Csupa szerelem volt hallani, csupa őrület látni.</p>
				<p>Barduvay Ádám nem látta sem azt a földig érő hajat, sem a leány
                        patyolatvállát; rá nézve nem a szerelem habzó kelyhe volt már az a szép
                        fiatal test, hanem egy eleven liliom, melynek ajka az ártatlanság himnuszát
                        zengi. Rövid ideig maradt a lombok rejtekében, azután szivére szoritotta
                        kezét, csókot intett a leány felé és óvatosan, hogy az ág se rendüljön meg
                        utána, leszállott a fáról.</p>
				<p>- Isten veled... Isten veled! - sóhajtotta halkan.</p>
				<p>Néhány perczczel később iróasztala mellett ült szobájában és nyugodt, komoly
                        arczczal végzett valami nagyon sürgős munkát.</p>
				<p>Ugy látszott, hogy elmult a katasztrófa és Barduvay Ádám ismét az a
                        csodálatraméltó «okos ész» lett, aki kérlelhetetlen akaraterejével markában
                        tartja a világot.</p>
				<milestone n="8" unit="endSubChapter"/>
				<milestone n="9" unit="startSubChapter"/>
				<p rend="head">IX.</p>
				<p>A rózsák harmatát már csipegetni kezdte a napsugár, mikor Bella fölkelt.
                        Szokása szerint első dolga volt, hogy egy kis bokrétát kössön gyámjának.
                        Amint a folyosóra lépett, az öreg Jánost látta egy ablakmélyedésben. A hü
                        szolga nagyon izgatott és sápadt volt; egy levelet tartott kezében.</p>
				<p>- Oh, kisasszonyka, csakhogy már fent van; annyira aggódom! - mondá, miközben
                        kezet csókolt és odaadta a levelet Bellának.</p>
				<p>A fiatal leány, maga sem tudta miért, remegni kezdett.</p>
				<p>- Mi történt, János? - kérdezte szorongva.</p>
				<p>- Az urunk elment...</p>
				<p>- Elment a nélkül, hogy megölelt volna... A rossz Ádám bácsi! Hát aztán hova
                        ment?</p>
				<p>Feltörte a levelet s mielőtt a szolga felelhetett volna, átfutotta. Nagyon
                        megijesztette ez a néhány sor.</p>
				<p>- Mi ez, János? Hova ment az ur? - kérdezte ismét.</p>
				<p>- Nem tudom, kisasszony; az éjjel egyszerre becsengetett, felhivatta a
                        kocsist, meg a kertészt, előttünk aláirta a nevét valami irásra, azután én
                        meg a kertész szintén aláirtuk, mint tanuk; a kocsis nem tud irni, az csak
                        nézte. Mikor készen voltunk, kifizette mindegyikünknek egy esztendei bérét
                        és meghagyta, hogy legyünk jók mindig a kisasszonyhoz...</p>
				<p>Az öreg cseléd nem tudta tovább visszatartani fájdalmát, sirt.</p>
				<p>Bella türelmetlenül nógatta: Tovább, tovább!</p>
				<p>- Azután ezt a levelet adta, hogy mihelyt a kisasszony felébred, adjam át...
                        higyje el, kisasszony, hogy le sem feküdtem; itt várok már szürkület óta.
                        Mikor mindennel készen volt, befogatott és kezet fogott velünk; oh,
                        kisasszony, a mi jó urunk kezet fogott ilyen cselédnéppel! A kocsis bevitte
                        a városba, azután onnan magában jött vissza. Az ur elutazott... Én nem
                        tudom, hogy miért aggódom most annyira...</p>
				<p>Bella is aggódott; a levélben Barduvay röviden elbucsuzott tőle; azt irta,
                        hogy nagyon fontos üzletben utazik. Meghagyta, hogy azonnal hivasson
                        közjegyzőt, nyittassa fel asztala fiókját és olvastassa fel vele a felül
                        levő pecsétes levelet.</p>
				<p>A fiatal leánynak ugyan nagyon kevés élettapasztalata volt még, de annyit
                        lehetetlen volt ki nem találnia, hogy itt valami rendkivüli dolog történt.
                        Megparancsolta, hogy a kocsis befogjon s beszaladt Sarolta nénihez, hogy
                        értesitse.</p>
				<p>Elhatározták, hogy Jánost beküldik a közjegyzőért s egyuttal kihivatják
                        Doborkayt is; jó, ha ilyenkor férfi van a háznál, aki nem vesziti el a
                        fejét; ők már elvesztették.</p>
				<p>Valóságos remegés közt telt el egy pár óra. Az ut a városig, meg vissza,
                        mégis csak hosszu volt, de végre hallották a kocsirobogást. János elhozta a
                        hivatalos urakat, de Doborkayt nem találta; az tegnap óta nem is volt
                        otthon.</p>
				<p>Mikor éppen kinyitották a Barduvay Ádám fiókját, vágtatva érkezett meg a
                        hadnagy; lováról szakadt a tajték. Először is Barduvay után
                        kérdezősködött.</p>
				<p>Mikor megtudta, hogy nincs itt, hanem valami urak turkálnak fent az irományai
                        közt, felsietett ő is az emeletre. Bella szomoruan ment eléje és egy pár
                        szóval megmagyarázta neki a dolgot.</p>
				<p>Doborkay későn tudta meg, hogy Bella kerestette. Egész éjjel uton volt, késő
                        este kért szabadságot a tábornokától, akinek részletesen elmondta az okot.
                        A szomszéd állomás térparancsnoka távoli rokona volt, dusgazdag ember,
                        annál járt valami sürgős ügyben.</p>
				<p>Mikor megmutatták neki, hogy melyik a közjegyző, odament hozzá. Az éppen
                        felbontotta a nagy pecsétes levelet.</p>
				<p>- Bocsánat, uram, egy pillanatra, - szólt Doborkay, - mielőtt hozzákezdene,
                        kérem, vegye át ezt a tizezer forintot; egy váltó ára, melynek itt kell
                        lenni, miután az, akinek tartozom vele, azt állitja, hogy Barduvay ur
                        magával hozta.</p>
				<p>A közjegyző megolvasta a pénzt és nyugtát adott róla, azután ünnepélyes
                        hangon felolvasta a pecsétes okmányt.</p>
				<p>Olyan végrendelet-féle volt, szárazon és okosan irva, amint Barduvaytól csak
                        kitelhetett. Elmondta benne, hogy hosszu üzleti utra indul, tul a
                        tengerekre, s miután sorsa Isten kezében van, intézkedni óhajt a jövőre
                        nézve. Röviden, velősen utasitást ad lebonyolitatlan ügyeire nézve,
                        megnevezi az intézeteket, melyeknek bizonyos összeget kifizetni rendel,
                        azután igy végzi:</p>
				<p>«Miután pedig tudom, hogy gyámleányom, Ákosy Bella kisasszony, gyöngéd
                        érzelemmel viseltetik Doborkay Endre huszárhadnagy ur irányában, s a
                        hadnagy urat olyan embernek tartom, aki ezt a vonzalmat meg is érdemli:
                        kijelentem, hogy házasságuk ellen kifogásom nincs, sőt óhajtom, hogy a
                        legrövidebb idő alatt összekeljenek. Rendelem egyuttal, hogy ha egy év
                        leforgása alatt vissza nem térnék, vagy magamról kétséget kizáró módon
                        életjelt nem adnék: összes vagyonom haladéktalanul a fiatal pár közös
                        tulajdonába menjen át, azzal az egyetlen kikötéssel, hogy Éliás zsidót, aki
                        barátom, s akinek üzletem minden sikerét köszönhetem, esküvőjük napjától
                        fogva magukhoz vegyék és amig él, ugy tekintsék, mint családtagot, amit
                        egyébiránt megbánni bizonyára sohasem fognak.»</p>
				<p>Következnek az aláirások.</p>
				<p>A háznép meghatottan hallgatta az egyszerü, de nagyjelentőségü szavakat, -
                        Bella és Sarolta néni átölelték egymást és sirtak. Doborkay lesujtva bámult
                        maga elé, egy szót sem értett a dologból. Hebegve adott kifejezést
                        kételkedésének.</p>
				<p>Nyugodt lehet, uram, - mondá a közjegyző, - Barduvay jó barátom és ösmerem
                        irását. Ez az ő legkomolyabb akarata; különben is ma hajnalban személyesen
                        volt nálam és előre kért, hogy legyek készen, mert értem küldenek.
                        Biztositom, hogy oly higgadtan és világosan beszélt, mint a hogy csak egy
                        épelméjü ember beszélhet.</p>
				<p>- Mi történik itt? - hangzott e pillanatban alázatosan és aggodalmasan a
                        küszöbről.</p>
				<p>Mindönki oda nézett. Éliás volt; kalapját a közében tartotta, homlokáról
                        patakzott az izzadság, haja összetapadva csüngött szemébe.</p>
				<p>Bella odafutott hozzá és megmutatta neki az irást.</p>
				<p>- Nézze, Éliás bácsi, nézze!</p>
				<p>Az öreg zsidó elolvasta unokája végrendeletének utolsó pontját, azután térdei
                        megrogytak és leborult a porba:</p>
				<p>- Oh, Judit, Judit!... Sohasem látom többet!... - zokogta szivszakgatóan,
                        kétségbeesve.</p>
				<p>Csupán ő volt a titokba beavatva, aki tudta, hogy Barduvay Ádám, a zsidófiu,
                        most lemondott szerelméről, meg egy nagy vagyonról a testvére javára, aki
                        nem zsidó. És ő volt az egyetlen, aki kitalálta, hogy Barduvay Ádám, a
                        zsidófiu, ettől az órától fogva nincs többé.</p>
				<p>Hanem egyet még ő sem tudott meg soha.</p>
				<p>*</p>
				<p>Messze a czivilizált világ lármájától, haragos-zöld fenyvesek között magányos
                        zárda áll. A zárda lakói, néma szerzetesek, komoly, áhitatos arczczal végzik
                        örök egyformaságu dolgukat hajnaltól estig. Első a felkelők közt és utolsó a
                        lepihenők közt az uj szerzetes, az «óriás», mint a hegy-lakók nevezik.</p>
				<p>Egyetlen kegyet kért a főnöktől, mikor belépett: hogy a keleti oldalon adjon
                        neki czellát, hadd fogadhassa mindennap imával a nap felkeltét. A hegy-lakók
                        látják is a czella ablakában minden hajnalon, amint sötét, bánatos szemével
                        elnéz a messzeségbe, napkelet felé.</p>
				<p>Arra van valamerre Bella, akiért imádkozik szakadatlanul.</p>
				<p>Ez a szerzetes Barduvay Ádám. Ezt nem tudta meg Éliás soha.</p>
				<milestone n="9" unit="endSubChapter"/>
			</div>
			<div type="chapter">
				<head>
                  PIRÓTAI ROMOK TITKA.
                </head>
				<p>A pirótai vágás gyönyörü makkerdő belsejében van. Köröskörül egy mértföldnyire
                    nincs emberi lakás sehol, azért épitettek a vágás szélére egy kis házat a kerülő
                    számára, aki néha hetekig sem jön össze mással, mint az erdészszel, akivel dolga
                    van.</p>
				<p>Ebbe a házba egyszer valami Birda Péter költözött be a feleségével, meg két
                    kutyájával. Az ember lehetett vagy negyven esztendős, ami parasztban már éppen
                    nem fiatal. Az asszony legfeljebb husz.</p>
				<p>Az egész dolognak hosszu volna elmondani a történetét, regény lenne belőle. Egy
                    lélegzetre elég annyi, hogy Pöndör Vicza volt az asszony leánykori neve s hogy
                    azok közé a menyecskék közé tartozott, akiknek, mire fejkötő alá kerülnek, már
                    egy fél vármegye pörge bajusza simogatta meg az ajakát. Pöndör Vicza hozzáment
                    Birda Péterhez, mert tudta, hogy van az embernek egy kis vagyona; Birda meg
                    elvette a leányt a multja daczára, mert néha a parasztember is megbolondul,
                    mikor szerelmes. Hanem amint bekötötte a fejét, csak vitte egyenesen a pirótai
                    vágásba kerülőnének. Azt előre kicsinálta az erdészszel. Szivesen rábizták az
                    erdőt, mert megbizható ember volt, ő meg szivesen elbujt az emberek elől: ő
                    tudta miért.</p>
				<p>Persze nagyot nézett az asszony, mikor azon vette magát észre, hogy mértföldnyire
                    ugyan nem turbékolhat most már körülötte más, mint az igazi vadgerlicze, meg a
                    vadgalamb. De még közel se jöhetett a házhoz senki, mert «Urfi» meg «Kisasszony»
                    nem értette a tréfát. Még az erdészt is majd levetkeztették a második napon,
                    hogy elfoglalták az uj lakást.</p>
				<p>«Urfi» meg «Kisasszony» tudniillik két igazi mészároskutya volt. Azt is tudta
                    Birda, hogy mért hozta magával őket. Az egyik jó lesz neki, mikor az erdőt
                    kerülgeti, a másik azalatt otthon marad és őrzi a házat.</p>
				<p>Az asszony duzzogott egy kicsit. Micsoda élet ez? Elbujni ide a cserebogarak meg
                    a mókusok közé! Még a templomba se járhat az ember.</p>
				<p>Péter parasztészszel vigasztalta: «Majd bejösz velem minden vasárnap a faluba,
                    azután együtt ballagunk haza; lesz idekint egy kis majorságod, ad tán az Isten
                    gyereket is; majd meglásd, megszokod; te is elfelejted ami volt, én is: boldogok
                    leszünk.»</p>
				<p>- Igen, mikor még kend sem lesz majd itthon egész nap. Megesz az unalom.</p>
				<p>- No, majd segitünk rajta. Nappal ezt a részt járom, itt leszek mindig közel;
                    vagy el se megyek, mikor nem muszáj. Hisz nekem is kell egy kis pihenő. Éjjel
                    meg ugyis alszol...</p>
				<p>Biz’ ez már egyszer meg volt. Ezen nem igen lehetett változtatni, bele kellett
                    szépen nyugodni.</p>
				<p>Birda jó erős sövényt vert a ház köré, azt megtetejezte dusan tövissel. Ott ugyan
                    se ember, se állat egészséggel keresztül nem verhette magát. A sövénybe jó erős
                    tölgyfa-ajtót vágott, azt belül lakatra tette, a kulcs nála volt. Mikor este
                    elment, maga zárta be mindig. Az asszony bent maradt a házban, «Kisasszony» meg
                    kint az udvaron. A kerülő nyugodtan járhatta az utját: elég biztonságban tudta a
                    kincsét.</p>
				<p>Eltelt az ősz, eltelt a tél, azután jött az uj tavasz. Egyszer csak zöld volt
                    megint minden. Kezdődött ujra a nagy járás-kelés az erdőben. Pöndör Vicza,
                    mintha a régi nevét is elfelejtette volna, ugy megváltozott. Még a templomba se
                    nagyon kivánkozott már vasárnaponkint. Inkább küldte az urát, hogy csak menjen
                    magában. De vigye magával Urfit is, mert itthon csak egyre veszekszik
                    Kisasszonynyal.</p>
				<p>Addig még értette a dolgot Birda Péter, hogy hadd menjen ő magában imádkozni,
                    mint hogy ugy megváltozott az asszony gusztusa s megszerette a csendes erdőt; de
                    hogy Urfi meg Kisasszony ne maradhassanak békén együtt, az már csakugyan nem
                    fért a fejébe. Ejnye, ejnye! ez alatt alighanem lappang valami.</p>
				<p>Urfinak nem szabad otthon maradni, annyi bizonyos. De hát miért?</p>
				<p>Az a jó erdei levegő tisztán tartja az agyvelőt, kivált az olyan negyven éveset,
                    amelyik már kiállotta a tüzpróbát. Birda hamar megakadt annál a gondolatnál,
                    hogy ennek csak egy oka lehet. Az, hogy valaki, akit a kutya nem ismer, nem
                    közeledhetnék a kerülőházhoz. De akkor az a valaki mért nem fél hát
                    Kisasszonytól is? Csak egy felelet van rá: mert azzal már jó barátságban van.
                    Hm!</p>
				<p>Az ilyen kerülő nagyon jól hozzá tud ahhoz szokni, hogy ne beszéljen
                    haszontalanul. Birda hallgatott, de annál többet gondolt. Elég a gyanunak egy
                    mustármag, hogy perczek alatt toronymagasságu fát növeljen belőle. Eddig eszébe
                    sem jutott, hogy a felesége megcsalhatja. Nem azért, mintha nagyon bizott volna
                    benne, hanem, mert azt hitte egyszerü eszével, hogy sokkal jobban őrzi, semhogy
                    ki lehetne játszani. Nagy szerencse volt az, hogy ugy el voltak dugva az emberek
                    elől. Most azonban, hogy egy piczike gyanuokot talált, már ki is gömbölyitette
                    az egész mesét. Bizonyos, hogy mig ő odajár, azalatt történik valami. Kisasszony
                    nyomorult dög, aki meg van vesztegetve, ő benne többé megbizni nem lehet.</p>
				<p>Volt annyi nyugalma, hogy azt mondta magában: «Most már ugyis mindegy, egy
                    esettel több vagy kevesebb; lassan akarok a végére járni, de biztosan.»</p>
				<p>Füttyentett Urfinak s elindult vele a falu felé. De csak a sarokig ment, ott a
                    fák közé állt s leselkedett. Rengeteg ideig állott ott hiába. Egyszer az asszony
                    kijött a kapu elé s körülnézett, azután bement mindjárt megint. Már-már azon
                    volt, hogy csakugyan bemegy a faluba. Elindult. Akkor jött vele szemközt lóháton
                    az erdész. Olyan harminczas, derék szál ember. Megállott, amint Birdát meglátta;
                    Urfi dühös volt, majd lehuzta a lóról.</p>
				<p>- Ejnye, de jó, hogy találkozunk. Itt vannak a zsidók. Holnap kezdjük a
                    fakijelölést; legyen itthon kend hét óra tájban.</p>
				<p>- Igenis, ténsuram.</p>
				<p>- Hová indult most?</p>
				<p>- Mennék a misére.</p>
				<p>- Isten hirével. Mondja csak, van a kutjában jó viz? Megitatnám ezt a gebét
                    ott.</p>
				<p>- Nagyon jó a viz. Csak tessék befordulni ténsuram; otthon van az asszonyom,
                    szolgál az mindennel.</p>
				<p>Elváltak.</p>
				<p>- No, - gondolta Birda, - legalább ez is észrevehet valamit, amig ott időzik.
                    Majd megkérdezem holnap okosan.</p>
				<p>Hanem másnapra már kiment az eszéből. De mig a felesége az árokhányóknak pálinkát
                    mért, azalatt valamit keresett a ládájában. Nem találta meg, a mire szüksége
                    volt, hanem a helyett talált egy kulcsot. Szakasztott mása volt az ő
                    lakatkulcsának. Hm, hm!</p>
				<p>Mi szüksége van az asszonynak arra, hogy titokban tartson kulcsot a kapu
                    lakatjához?</p>
				<p>Nagyon komoly, majdnem komor volt a következő napokon. Nem tudta, mihez kezdjen.
                    Kezdte belátni, hogy mégsem egészen könnyen forog az olyan müveletlen
                    parasztész. A feleségére alig mert ránézni, hanem Kisasszonyt mindig iszonyuan
                    oldalba rugta, mikor a közelébe került. Ez a büntárs. Csak beszélni
                    tudna!...</p>
				<p>Egy idő óta kissé elhanyagolta a dolgát. Folyvást otthon ült; még este se
                    szivesen mozdult, pedig az erdész különösen meghagyta neki, hogy jól ügyeljen,
                    mert a vadorzók most tehetnek legtöbb kárt a párosodó meg a vemhes vadban.</p>
				<p>Egyszer, éppen mikor le akart feküdni, egy csütörtökön, lövést hallott jól bent
                    az erdőben. Megijedt. Ez a vadorzó, gondolta. Megmarkolta a puskáját és
                    füttyentett Urfinak. Együtt szaladtak. Már egészen hajnal volt, mikor
                    előkerültek. A fekete rigó csacsogva surrant egyik bokortól a másikig; a
                    vörösfarku csattogó madár kiült az utszélre, egy hajlós kóróra, onnan billegette
                    lángszinü kormánytollát. Egyébképen csendes volt még az erdő. A bogár se igen
                    mozgott. Csak a levegő nagyszerü üdesége, meg a harmatos zöldség éreztette,
                    mutatta mindenben az élet dusgazdagságát.</p>
				<p>Mikor a házhoz ért, nem nyitott be, hanem előbb körüljárta a sövényt. Hátha le
                    van valahol tiporva, a tüske széthányva? Semmi. De a mint a kis kapun be akart
                    lépni, ott ráesett kidülledő tekintete valamire. Egy jól lerajzolt csizmanyom
                    volt az a porban. Nem az ő csizmájáé.</p>
				<p>Kisasszony hizelegve futott elő a pitvarból a mozgás neszére s rögtön nagy
                    játékot kezdett Urfival.</p>
				<p>- Hát ezek azok, akik egymással nem tudnak megférni? - gondolta Péter.</p>
				<p>Az asszony is jött, kinyitni a hám ajtaját. Nagyon álmos volt még. A mint a gazda
                    bement, lefeküdt ujra. Csak ugy a dunna alól csicseregte ki: «fogott-e hát
                    tolvajt?»</p>
				<p>- Majd fogok, - dünnyögte Péter és megint megrugta Kisasszonyt.</p>
				<p>Azután egy ideig minden héten megtörtént csütörtökön ugyanaz, hogy este hirtelen
                    lövés riasztotta fel. Akkor rohant esze nélkül keresni a vadorzót. Soha sem
                    tudott elfogni egyet sem, pedig bizonyos volt, hogy rájártak a vadra. Egyszer
                    alig négyszáz lépésnyire a háztól, lőttek le egy őzet. Birda ott termett és
                    megtalálta a feltört bakot. A gazficzkók azonban már eltüntek.</p>
				<p>A szegény kerülőt annál inkább bántotta a dolog, mert rendesen csütörtök volt az
                    a nap, amelyen az erdész meg szokta tenni a maga heti körutját. Még feltünik
                    neki a sok lövöldözés előbb-utóbb; csuda, hogy eddig is nem szólott. Reggel
                    mindig halálra fáradtan került elő, csütörtök rossz napja volt.</p>
				<p>A negyedik vagy ötödik csütörtökön aztán megbökte mutatóujjával a homlokát.
                    «Nini! Ennek fele se tréfa...» Mosolygott: «Erre bizony korábban is gondolhattam
                    volna.»</p>
				<p>Kiment az udvarra s szétnézett. Az idő meglehetősen borultas volt. Azt tudta,
                    hogy uj hold van; e szerint ma este sötét lesz. Nagyon jól van... Még vagy két
                    órája volt. A vadorzók rendesen csak ugy 8-9 óra közt jelentkeztek. Előhivta
                    Kisasszonyt; az egy idő óta nagyon félt tőle. Péter most jóltartotta kenyérrel,
                    turóval; megsimogatta, enyelgett vele. Fél óra mulva a régi jó barátok voltak.
                    Azután bement a házba és behivta mind a két kutyát.</p>
				<p>Várt.</p>
				<p>Biztatta a feleségét, hogy csak feküdjék le. Ő is alszik mindjárt, csak kiszí még
                    egy pipát. Az asszony szépen szót fogadott, lefeküdt.</p>
				<p>Egyszer csak «brumm! brumm!» hangzik a kemény duplázás a vágás sarkán. Biz’ az
                    messzecskén lehetett. Az asszony felriadt: «hallotta kend? itt a vadorzó
                    megint!...»</p>
				<p>- Hallom, verje meg a szent; megyek is már, te csak maradj, szivem; aludj, majd
                    sietek haza.</p>
				<p>Azzal ment kifelé. A két kutya utána. A szobaajtót bezárta maga után s fenhangon
                    Urfit szólitotta. Az oda dörgölődött hozzá. Akkor a jó csendeseszü paraszt
                    megfogta a nagy farkaskutya nyakát s mialatt Kisasszony kiosont mellette az
                    udvarra, a kant visszalökte a konyhába, melyet szintén bezárt. Odakint halkan
                    füttyentett Kisasszonynak, mely egy pillanatig csodálkozott ugyan, de azután
                    bátran követte. Nemsokára eltüntek a fekete éjszakában.</p>
				<p>Birda Péter letette az exáment arról, hogy csakugyan benőtt a fejelágya. Tudta,
                    hogy csalják; most gyanut fogott, hogy az a csütörtöki lövöldözés is csak arra
                    való, hogy őt elcsalja hazulról. Jól van. Hát elment. Hanem ma megcserélte a
                    kutyákat. Kisasszonyt hozta magával és Urfit hagyta otthon. Az nincs
                    megvesztegetve. Sötét is van, hasonlit is a két kutya nagyon egymáshoz. Még az
                    asszony se veszi észre hirtelen a cserét. Egyébiránt majd kisül az mindjárt.</p>
				<p>Elvonult vagy kétszáz lépésnyire a sürüségbe. Hátha Urfi kiszabadul s keresi? Ha
                    nem talál rá mindjárt, majd visszamegy. Jó óráig tünődött mozdulatlanul.</p>
				<p>Arra riadt fel, hogy iszonyu kutyaugatás támadt a háznál. Megdobbant a szive. Ez
                    az Urfi hangja. Jól van, ez csakugyan nincs megvesztegetve.</p>
				<p>Nehézkes futással igyekezett hazafelé. Most hát meg lesz az igazi vadorzó. Ez
                    alatt Urfi mindig bőszültebben marakodott, szinte hörgött már dühében. Hallani
                    lehetett az asszony hangját is, amint csittitotta. Nem ért az semmit. Egyszerre
                    csak egy kis csettenés szólt, mintha kemény bottal jól ütnek valami deszkára.
                    Arra rögtön csendes lett minden, még csak egyre fogyó hörgés hallatszott...</p>
				<p>Birda kitalálta, hogy mi az. Urfi végsőt vonaglik: lelőtték egy kis
                    buldogg-revolverrel.</p>
				<p>Puskájának mind a két kakasát felhuzta, ugy lépett be a kapun. Néhány lépésnyire
                    előtte sötét tömeg feküdt a földön. A hü Urfi. Már nem mozdult.</p>
				<p>A szobából gyertyavilág fénylett ki; Birda odalopózott az ablakhoz. Látta, amint
                    a felesége gyöngéd gondoskodással mosogatja az erdész karját; egy nagy
                    harapásseb látszott rajta.</p>
				<p>A buta paraszt csak bámult. «Gondolhattam volna», susogta. Azután elszántan
                    benyitott a pitvarba, onnan a szobába. Azok ugy néztek rá meghökkenve, mint egy
                    kisértetre.</p>
				<p>Az erdész feltalálta magát.</p>
				<p>- Nézze, hogy megharapott a kutyája.</p>
				<p>- Tudom; jó is, hogy agyon tetszett lőni. Most csakhamar doktorhoz, mert beteg
                    volt a kutya. Én is azért hagytam ma itthon. Asszony, világits csak a tekintetes
                    urnak!...</p>
				<p>Olyan természetes hangon mondta, hogy az erdész szószerint elhitte. Hamar vette a
                    kalapját s még ő sürgette a menyecskét: «Igen, igen; világitson csak a
                    lovamig.»</p>
				<p>Mikor elmentek Birda mellett, a nagy paraszt felemelte puskáját, hogy leüti őket.
                    Szük volt a hely - szerencsére. De mikor a kapuhoz értek, akkor már nem birta
                    tovább.</p>
				<p>- Megálljatok! - bömbölt iszonyu tüdővel, mint egy gőzgép.</p>
				<p>Azok megriadva fordultak vissza. Nem láttak semmit, a gyertya gyér világossága
                    nem hatolt el a házig, de ők ugy álltak ott megvilágitva az éjszakában, mint
                    egy-egy czéltábla.</p>
				<p>Két lövés dördült el gyorsan, egymásután, azután sötét lett.</p>
				<p>Birda hallgatózott egy pillanatig, végül odarohant hozzájok. Meg voltak
                    halva.</p>
				<p>A nagy paraszt két hóna alá vette őket s beczammogott velök a házba, ott ledobta
                    mind a kettőt a padlóra. Majd kiment még egyszer és behozta Urfit is. A dögöt a
                    holttestekre lökte. Utóljára beszólitotta Kisasszonyt, arra elevenen zárta rá az
                    ajtót. Mikor készen volt, üszköt dugott a ház nádfedelébe, azután felmászott a
                    kémény mellé és várta, mig a lángok egészen körülnyaldossák.</p>
				<p>Azalatt pedig egyre dudolgatott magában.</p>
				<p>*</p>
				<p>Egy hét is eltelt, mig a környéken megtudták, hogy a pirótai kerülőház
                    leégett.</p>
				<p>Az erdészt akkor már kerestették az ég alatt, a föld szinén mindenütt. A lova ugy
                    került haza tépett kantárral.</p>
				<p>A romok közt aztán megtalálták a csontvázakat. Ott temették el őket, ahol rájok
                    akadtak.</p>
				<p>A fekete füstös romok ma is ugy veszik körül a sirt, hallgatagon, mint valami
                    boszorkánymauzoleum.</p>
			</div>
			<div type="chapter">
				<head>
               PIPACS KISASSZONY.
                </head>
				<p>Gömbölyü kis leány volt, akinek minden tagja ugy domborodott ki, mintha el akarta
                    volna titkolni, hogy csont is van benne.</p>
				<p>Kint lakott a falu végén, egy csinos nemesi kurián, amelyen tul már a sik mező
                    következett. Mikor még olyan futkározó gyermek volt, azon a mezőn töltötte egész
                    idejét. Szabadon nőtt fel, mint a pillangó, melyet naphosszat kergetett;
                    remegett a napért, boldog volt, ha a nyári forró sugár ráhullott puszta fejére;
                    sohasem vágyott az árnyékos erdő mélázásra hivó magánya után.</p>
				<p>Ilyen élet mellett aztán nem is fejlődött belőle halvány liliomarczu uri
                    kisasszony, hanem piros pozsgás kis parasztleány, akinek az arcza majd
                    kicsattant az egészséges vértől és mert mindig olyan nagyon piros volt, hát
                    elnevezték pipacs-kisasszonynak.</p>
				<p>Egy vézna, szőke fiu mondta neki először, akit a városból hoztak ki néha. Másnak
                    talán kikaparta volna a szemét, hanem a szép kis szöszke gyerkőczöt nem
                    bántotta; annak örült, hogy kötekedik vele. A két gyermek játszva kergette
                    egymást a sik mezőn, a fiu alig volt két-három évvel idősebb a leánynál, jól
                    összeillettek. Azután mikor az urfi már megkamaszodott és pehely verte ki az
                    orra alját, a kisasszony meg felkötötte gyürübe a haját, akkor is csak ugy
                    futkároztak együtt a bogarak után és szedték a virágot a réteken. Hanem a leány
                    csak megmaradt akkor is pipacs-kisasszonynak. Mikor az öreg doktor Kanócz igy
                    látta őket évődni egymással, ravaszul a válla közé kapta a fejét és mosolygott
                    magában.</p>
				<p>Telt, mult az idő, a két gyermeknek el kellett válni. A fiu felkerült az
                    egyetemre, a leány odahaza maradt a tarka boczik között. A fiu egy darabig
                    szorgalmasan irta a hosszu leveleket, azután a levelek kurtábbak lettek és
                    utóljára elfogytak egészen. Ha a pipacs kérdezősködött róla, azt mondták neki,
                    hogy nincs annak ideje az irka-firkára, tanul az egyre.</p>
				<p>Hála Istennek; hogyha tanul, azt nem bánta a leány, de azért csak irhatna néha.
                    Szegény kis «pipacs» egyre pirosabb lett a levél után való várakozásban; kivált
                    ha szekérzörgést vagy lódobogást hallott, ugy elöntötte a vér az arczát, hogy
                    végre elhivatták hozzá doktor Kanóczot.</p>
				<p>A tudós férfi megint a válla közé kapta a fejét és szélesen mosolygott. «Férjhez
                    kell adni», mondta anélkül, hogy csak egy ujjal is megvizsgálta volna.</p>
				<p>Egyszer aztán mégis megkerült a szőke gyerkőcz. A «pipacs» valamit himzett a
                    varróasztalnál, mikor behoztak neki egy névjegyet: Az ő neve volt rajta s előtte
                    ez a két betü: «Dr.»</p>
				<p>Szegény kis «pipacs» érezte, hogy még a homloka is rózsaszinre válik. De jó,
                    gondolta, hogy nem ugy nyitott be, mint valamikor régen! Pedig bántotta, hogy az
                    a fiu még ilyen formaságot is szükségesnek tart.</p>
				<p>Aki bejött, arra meg éppen nem lehetett ráismerni. Finom ur volt, elegáns tetőtől
                    talpig, parfüm és frizura, sárga keztyü, aranygombos bot. Még a beszédje se a
                    régi többé. Csupa «nagysád» az egész ember. A «pipacs»-nak olyan rosszul esett,
                    hogy már nem csufolja. Hát megváltozott köztük valami? vagy ő nem olyan piros
                    már többé? Oh, mennyivel kedvesebb volt, mikor a mezőn egyre kiabálta: «Hol
                    vagy, kis pipacs? merre jársz, kis pipacs?»</p>
				<p>Pedig a leány érezte, hogy ő most is csak a régi. Faluhelyen nem igen változnak
                    az emberek; a pillangós mezőt mindig ugyanaz a szellőcske járja; ugyanaz a virág
                    virit ki minden tavaszszal; megmarad ott minden egyformának egy emberöltön át,
                    még azon is tul. Hát akkor miért nem szólitja őt most is «pipacs»-nak, mikor
                    mindenkitől megszokta már, aki közel van a szivéhez, hogy ugy nevezze?</p>
				<p>Mikor az előkelő doktor ur elment, megint meghajtotta magát szépen; három ujja
                    hegyével megérintette a leány három ujja hegyét, aki szerette volna, ha
                    megszoritja az egész kezét és kaczag rajta, hogy ő, a «pipacs», felsivalkodik a
                    nagy fájdalomtól.</p>
				<p>Meg se merte hivni, hogy jöjjön el ujra, s amint elhangzott a poros uton a hintó
                    tompa dübörgése, a «pipacs-kisasszony» befutott a szobája csendességébe és két
                    nagy harmatcsöppet törült le hosszu szempillájáról.</p>
				<p>*</p>
				<p>Az öreg doktor Kanócz megint bevetődött egy pár hét mulva a faluvégi nemes
                    kuriára. Összecsapta a kezét, amint a «pipacs»-ot meglátta: «Nini, milyen
                    halvány, egész uri kisasszony lett már belőle!»</p>
				<p>A pipacs mosolygott: «Hát nem szebb vagyok igy, doktor bácsi?»</p>
				<p>Egyszer eljött ő is. Aznap a leány megint piros volt. Olyan édes örömest
                    hallgatta, mikor a jeles ember magyarázta neki, hogy mi az a «kongrua», amiről
                    az imént a plébános urral annyit vitatkoztak. Mikor pedig lementek a kertbe s a
                    «pipacs» megmutatta virágait, a juris doktor akkor is belekevert a dologba sok
                    szép tudományt, amivel nyilvánvalóvá tette, hogy általános müveltségü ember, de
                    ami mind nem volt a «pipacs»-nak való, aki azt kérdezte titokban magától, hogy
                    hát miért jött, ha nincsen egyéb mondani valója?</p>
				<p>Dehogy nem volt. Csakhogy azt véletlenül tudta meg a «pipacs».</p>
				<p>A szobája ablaka a kerti lugasra nyilt, onnan látta a zsalu mögül, hogy a doktor
                    ur nagy beszédben van az édes apjával. Nem zavarta őket a lugasban senki, jól
                    lehetett hallani minden szavukat.</p>
				<p>A pesti tudós nagy fába vágta a fejszéjét, követ akart lenni. Arra kapaczitálta
                    az öreg urat, hogy lenditsen az ügyén.</p>
				<p>A «pipacs»-ot nem igen lepte meg a dolog, nem törődött vele. Ő csak azért maradt
                    ott tovább is, hogy észrevétlenül nézze azt az embert, akit nem birt olyannak
                    képzelni, amilyen, hanem ha rágondolt, akkor mindig ugy látta maga előtt,
                    rakonczátlanul szaladgálva a mezőn, miközben egy békát szorongatott, hogy őt
                    ijesztgesse vele.</p>
				<p>Az öreg megcsóválta a fejét a fiatal ember vallomására. El van az már késve; ez a
                    kerület a régi követé, annak paroláztak a szavazók.</p>
				<p>Nem bánta a tudós. Neki csak mégis volna reménye, ha olyan ember támogatná,
                    amilyen a «bácsi». Eddig nem gondolt rá, uj keletü az eszme, a leendő apósa
                    kivánja.</p>
				<p>- Ugy, hát az apósa?!... Gratulálok öcsém!</p>
				<p>A kis «pipacs» megkapaszkodott az ablakpárkányában, ugy remegett, mint a
                    nyárfalevél.</p>
				<p>- Köszönöm alássan; igen, hát nem mondtam? Megházasodom.</p>
				<p>- És kit tetszik elvenni, ha szabad kérdenem?</p>
				<p>- Oh kérem, szót sem érdemel, egy jómódu leányt innen a környékről. Pesten
                    nevelődik.</p>
				<p>A két férfi kezet fogott.</p>
				<p>Az öreg ur elfojtott egy nehéz sóhajtást és ezt gondolta hozzá:</p>
				<p>- Szegény kis leányom!...</p>
				<p>A «pipacs» nem sóhajtott. Ő csak nézett mereven az apjára, aki éppen elsétált az
                    ablak alatt és olyan szomorunak látszott.</p>
				<p>- Szegény apa!...</p>
				<p>Doktor Kanócz, mikor ujra meglátta a leányt, igazán megijedt. Neki nem szólt,
                    hanem az apjának. «Férjhez kell adni», mondá fontoskodva.</p>
				<p>A választás előtt eljött még egyszer a fiatal tudós. Hátha kapaczitálhatná a jó
                    öreg urat? Meg akarta próbálni még egyszer. Nem volt szerencséje, csak a
                    «pipacs» volt odahaza.</p>
				<p>Halvány volt mind a kettő, a leány is, meg a fiatal ember is. Az észrevette ennek
                    a halványságát és azt gondolta: «Mennyire szerelmes!» A doktor juris pedig, aki
                    sápadt volt, mert a kortesekkel lumpolt egy hét óta és a gyenge melle nem birta
                    az ivást meg a nótát, azt gondolta: «Milyen penészvirág lesz ebből a
                    «pipacs»-ból.»</p>
				<p>Azután megfogta a kisasszony ujjai hegyét és tudakozódott, hogy jól termett-e az
                    idén a csicsóka?</p>
				<p>A «pipacs» nem felelt, hanem ő kérdezett:</p>
				<p>- Mikor házasodik?</p>
				<p>- Azt nem lehet tudni. Sok függ a képviselőségtől.</p>
				<p>- Szép a menyasszonya? Szereti-e nagyon?</p>
				<p>- Persze, hogy szeret; nagyon szeret.</p>
				<p>- Nem azt kérdeztem, hanem hogy maga szereti-e?</p>
				<p>A «pipacs» lázas mohósággal nézte a férfi ajkát, hogy a szája nyilásakor
                    leolvashassa róla a választ. Jól esett volna talán, ha azt mondja, hogy nem; meg
                    sem gondolta, hogy hiszen olyat nem szabad mondani.</p>
				<p>A férfi azt felelte, hogy igen és mosolygott hozzá. A «pipacs» arra vette, hogy a
                    boldogságtól és nem látta meg annak a hideg embernek a hideg tekintetét. Várt
                    egy darabig, azután kérdezte ujra:</p>
				<p>- Azért vágyik hát képviselőségre, hogy megházasodhassék?</p>
				<p>- Megvallom, hogy azért.</p>
				<p>Ugy értette, hogy akkor gazdag ember lesz a felesége után és szerepelhet; a
                    «pipacs» azt gondolta, hogy csak akkor kapja meg a leányt. És eszébe jutott,
                    hogy mennyi jót tett már ő az emberekkel és hogy talán csak arra van itt a
                    földön, hogy folytassa ezt az áldásos munkát, ahogy tette eddig is a faluban
                    mindenkivel. Valamire gondolt, ami megnyugvással töltötte el zaklatott szivét és
                    azt mondta a fiatal embernek:</p>
				<p>- Bizzék az Istenben, doktor ur.</p>
				<p>Az pedig felkelt a székéről és fanyar kételkedéssel mosolyogva, meghajtotta
                    magát.</p>
				<p>- Bizni fogok benne.</p>
				<p>*</p>
				<p>Reggel óta folyt már a szavazás a városban.</p>
				<p>Az alkotmányos jog gyakorlatában egyre-másra dőlt ki a kortes-szónok, nem győzte
                    locsolni a kiszáradt torkát, megakadt rajta utóljára még az «éljen» is.</p>
				<p>A veres tollasok erősen szoritották; azok a volt képviselő mellé sorakoztak, aki
                    egészen bizonyosra vehette a dolgát. Hat falu az övé volt egy szálig; azok már
                    bemondták a nevét a szavazatszedő bizottságnak; a fehér tollas csak ugy
                    szállingózott odakint, ahogy a pusztákról tizével-huszával összeverődött.</p>
				<p>Gubaczinak, a vörösek főkortesének volt is rajtok nagy mulatsága. Ha egy-egy kis
                    csapat elvonult előtte, megverselte őket nyomban. Az emberei azután nevettek
                    rajta és nagyokat huztak a kulacsából, amely nem ürült ki soha, mert amint
                    fogyatékán lett volna a karczos, került mindig, aki teletöltse.</p>
				<p>A fehérek szótlanul, lárma nélkül mentek tovább; nem nagyon buzdultak a maguk
                    erején, szemmel látható volt, hogy legalább száz választóval több van a tulsó
                    oldalon, nem is számitva a rácskaiakat, akik még csak ezután szavaznak. Azok
                    messze laknak, még meg sem jöttek, ha jönnek is, vöröstollas az valamennyi.</p>
				<p>- Ostobaság! - dörmögte magában a pusztatelki ispán, aki megpróbálta rendbeszedni
                    a fehér tollasokat, - mennyi drága fuvar, meg enni-inni való vész kárba; tudni
                    lehetett pedig ugyis.</p>
				<p>Áthallatszott hozzájok a vörösek nótája:</p>
				<p>»Pesti doktor nem kell nekünk,</p>
				<p> Nagy Péter lesz a követünk,</p>
				<p> Éljen a haza!«</p>
				<p>- Fujjad, fujjad, - dühöngött a kajlalábu kondásszámadó, nagyokat nyakalva a
                    kobakjából, azután megtörülte az öklével a száját és odaadta a maradékot a
                    mellette állóknak. - Hej, csak azok a rácskaiak hozzánk jöttek volna!...</p>
				<p>Egy lovas ember robogott végig az utczán, magasra tartotta a kalapját, ugy
                    kiabálta már messziről:</p>
				<p>- Jönnek a rácskaiak, most huzd rá, moré, aki vályogvető árgyilusod van!</p>
				<p>Nagy zsivaj támadt egyszerre a vörösek közt: Jönnek a rácskaiak, ezek a mieink!
                    Gubaczi nekirohant egy uniformisba bujtatott inasgyereknek, aki ott ácsorgott
                    köztök és várta a dolgok folyását szájtátva:</p>
				<p>- Szaladj hamar a nagyságos urhoz, mondd meg neki, hogy mienk a világ, toszul már
                    Rácska is! Tyüh! szedd a lábadat, hordd az irhádat, vagy hozzád suhintok a
                    kulacsom szijával!</p>
				<p>Az országuton látszott is már a hosszu szekérsor, amint felpántlikázva repült az
                    élen az előljárók alkalmatossága.</p>
				<p>Bent, a bizottság előtt, akkor adta be a szavazatát az utolsó fehér; éppen
                    nyolczvannal voltak kevesebben, mint a vörösek. Azoknak pedig még ott van az
                    erősségök, azon az ötven szekeren. Mindegyik hoz legalább három vöröset,
                    kitelik a kétszáz rácskai választóból.</p>
				<p>Mikor azután az utolsó fordulónál előkanyarodott az első szekér, megelőzve vagy
                    száz lépéssel a többit, akkor Gubaczi uram, a vörös főkortes, megdörzsölte a
                    szemét. Gyalázatos öreg szemek, be vagytok rugva a gazdátokkal együtt, nem igaz
                    az, hogy ti jól láttok!</p>
				<p>Nem is volt bolondság, mikor csupa fehértollas ült azon a szekéren.</p>
				<p>Gubaczi elorditotta magát, mintha tüzes taplóval csiklandoznák.</p>
				<p>- Hej biró uram, Kondor biró uram! nem jól értette kigyelmed a dolgot; ’iszen a
                    vörös a mi szinünk, no nézze az ember, hogy ránk ijeszt itten!...</p>
				<p>- Tudom, öcsém, szólt az öreg biró, miközben lekászolódott a pokróczos ülésről, -
                    éppen azért tettünk fel fehéret.</p>
				<p>- No csak no, bácsi! Jézus Mária! - kapkodott Gubaczi jobbra-balra és neki
                    szaladt a rácskai jegyzőnek, aki nagy nyugalommal szurkálta egy hosszu
                    rozsszállal a bedugult pipáját.</p>
				<p>- Ne tánczolj, ecsém, mer’ ha ráugrol vagy egyszer a tyukszememre, hát
                    meglapigatom a szeles bubodat, - dörmögte a jegyző.</p>
				<p>Ezalatt megérkezett a második szekér is, nyomban utána meg a harmadik, negyedik,
                    ugy jött a többi. Fehér toll lengett minden embernek a kalapja mellett. Mikor
                    Gubaczi látta, hogy miben áll a dolog, váltakozni kezdtek arczulatján a
                    szivárvány szinei, elnyiffantotta magát, hogy: árulás! árulás! - Mikor pedig
                    harmadszor is kitátotta a száját: egy kérges tenyér csappant a fogai fölé, olyat
                    szólva, mint mikor pukkantót sütnek el a játszó gyerekek.</p>
				<p>Gubaczinak se kellett ennél több. Közé vette magát az embereinek és hat sor
                    paraszt háta mögül traktálta csuf szóval az ujon érkező szekereket, e közben
                    pedig ráért egy követet küldeni a «nagyságos ur»-hoz, akinél együtt volt az
                    egész pártvezérség, köztök a rácskai plébános, meg a falusi földesur: «a
                    pipacs-kisasszony» édes apja.</p>
				<p>- Mondd meg nekik, hogy itt van a tatár; üt, vág, kaszabol bennünket; Rácska
                    megbolondult; meg kell huzni a harangokat, tüz van, lázadás van; abba kell
                    hagyni az egész választást...</p>
				<p>A fehér tollasok pedig ezalatt egyik a másik után ment be a bizottság elé, és
                    beadta a szavazatát a pesti doktorra.</p>
				<p>Mikor a kvaterkázó kompánia odabent meghallotta a dolgot, ott hagyott italt,
                    bankot, kalapot; csak ugy hajadonfőn iramodott neki az ajtónak; ott megtorlódtak
                    huszan, eltelt két percz, mig a gomolyag szétvált; a rácskai plébános, aki a
                    gömbölyüsége miatt nem birt segiteni magán, váltig kiabálta, hogy: az Istenért,
                    uraim! de az Istenért, uraim! Nem használt az semmit; utoljára is ugy maradt a
                    helyszinén, megropogtatva minden csontjában, hogy szeliden káromkodva sántitott
                    vissza a szobába: «Canis mater!» Miatta lehetett már Bácska akár svarczgelb.</p>
				<p>Az öreg rácskai nemes is ment csendesen a többi után; nem értette a dolgot, de
                    hát ő rá nem tartozott, ő megtette a magáét, leszavazott hiven Nagy Péterre. Biz
                    abba jó idő lelt, mig odajutott, ahová akart; találkozott utjában egy csomó
                    képéből kikelt vörös tollassal, azok mind azt mondták, hogy fucscs, vagy nem
                    szóltak semmit, hanem a vállukat vonták.</p>
				<p>Végre meglátta Kondor birót, odament hozzá. A biró be sem várta, hogy kérdezzék,
                    megeredt a szava:</p>
				<p>- Adj’ Isten jó napot, tekintetes uram! Jól megy a dolog, lenyomtuk Nagy Petit,
                    éppen most van bent a nyolczvanadik ember.</p>
				<p>- De hát hogy az ördögbe jutott ilyesmi eszökbe...</p>
				<p>A biró félbeszakitotta:</p>
				<p>- Ej, ej, ténsur! már azt nem engedjük! hanem az szent, hogy sose láttam ilyen
                    karakteres embert! Hogy nem szólt volna egy világért!...</p>
				<p>- Hallja, Kondor, miről beszél maga?</p>
				<p>Az öreg paraszt hunyoritott egyet a szemével.</p>
				<p>- Tudjuk no, szerencsére, hogy még nem volt késő. Elszólta magát a
                    kisasszonyka.</p>
				<p>- Miféle kisasszonyka? Hogy szólta el magát?...</p>
				<p>- Hát a ténsur leánya; - odahajolt a földesur füléhez, - kivettük belőle, hogy a
                    fiatal doktor járogat körülötte, de csak ugy kapja meg, ha lesz valami ebből a
                    dologból.</p>
				<p>- Az én leányom mondta?!...</p>
				<p>- Dehogy mondta, dehogy! hanem lehet már azt tudni. Alig, hogy a ténsur tegnap
                    elutazott, eljött a jó lélek a faluházához; egy kis pénzt hozott a szegényeknek;
                    azután olyan nagyon bus volt, hogy én, meg a jegyző megkérdeztük tőle, hogy mi
                    baja? Mert segitenénk rajta akár a tulajdon vérünk ontásával; nincs olyan angyal
                    több a földön; amit az már nekünk jót tett a faluban, meg nem hálálja az unokánk
                    sem.</p>
				<p>Ekkor vetődött oda a jegyző, aki meghallotta az utolsó szót.</p>
				<p>- Már az igaz könyörgöm alássan, de tessék megengedni, nagy kegyetlenség egy
                    apától. Én?! a magam gyermeke boldogságáért?! Azt szeretném látni, hogy mit nem
                    teszek meg! A tekintetes ur meg nem szólott egy szót sem; nem bizott meg
                    bennünk.</p>
				<p>- Pedig tudhatta volna, hogy még az ellenségére is rászavazna Rácska, ha boldoggá
                    tehetné vele a kisasszonyt.</p>
				<p>Az öreg nemes valamennyire már értette a dolgot, tisztán akart látni egészen.</p>
				<p>- Hát mit mondott maguknak az a nyelves leány?</p>
				<p>- Nem mondott az semmit, csak, hogy nagyon boldoggá tennők, ha megválasztanók a
                    doktor urat. No már a többit csak ki lehet találni?</p>
				<p>- Mi pedig nyomban feljártuk a falut, - szólt közbe a biró, - oszt’ elmondtuk,
                    hogy aki a kisasszonyt szereti, az a doktorra szavazzon.</p>
				<p>- Na már most, kérem, tessék odanézni, - henczegett a jegyző, - azután mondja meg
                    a tekintetes ur, hogy szeretjük-e hát a pipacs-kisasszonyt? Ahol van a
                    hideglelős Gedő, kikelt a nyavalyás a betegágyból és párnák közt hozatta el
                    magát; az imént szavazott le. Itt mászkál valahol a sánta gépész is, akinek
                    összezuzta a gép a lábát, ma kelt fel először, mert szavazni akart. Duha Gábrist
                    seprővel verte ki a felesége, mert azt merte mondani, hogy neki más dolga van;
                    de ’isz, nincs Rácskán szavazó ember, aki itt ne volna!</p>
				<p>- A kisasszony meg azt üzeni a tekintetes urnak, hogy az Isten áldja meg minden
                    lépését, el ne rontsa ezt a mi dolgunkat. Különösen a lelkünkre kötötte.</p>
				<p>Az öreg nemes ugy érezte, hogy nagyon melegszik a szive, meg a szeme körül. Nem
                    mert hangot adni, félt a saját maga gyengeségétől, pedig nem akarta elárulni.
                    Ugy tett, mintha a tömeg közt megpillantott volna valakit, akivel dolga van,
                    gyorsan elfordult és otthagyta a két bőbeszédü embert.</p>
				<p>A választási elnök nemsokára kihirdethette az eredményt.</p>
				<p>A fehér tollasok nagy többségben voltak.</p>
				<p>*</p>
				<p>A szüreti szünidőre leutazott a rácskaiak fiatal képviselője a kerületébe;
                    elvitte magával a frizurás, tunikás pesti nevelésü feleségét is.</p>
				<p>Mikor sorra látogatták a falusi araságokat, bekerültek végre Rácskára is, az ősi
                    kuriába.</p>
				<p>Csendes volt ott minden. Az «asszonynéni» betegen feküdt a szobában; az udvaron,
                    egy levelét hullató akáczfa alatt ült a «bácsi», doktor Kanóczczal.</p>
				<p>A fiatal házaspár sugárzó arczczal és kiczirkalmazott elegáncziával lejtett az
                    öreg urhoz.</p>
				<p>- Hát a kisasszony ő nagysága hol van?</p>
				<p>- A «pipacs?»... kint van a temetőben.</p>
				<p>- Ugy? no majd megvárjuk...</p>
				<p>Az öreg ember nem szólt, hanem elkezdett zokogni, némán, könyek nélkül.</p>
				<p>A képviselő ur csak most vette észre, hogy milyen gyászban van, tetőtől
                    talpig.</p>
				<p>- Férjhez kellett volna adni, - mormogta busan doktor Kanócz.</p>
			</div>
			<div type="chapter">
				<head>
                   AZ ÉSZAKI SARK FELÉ.
                </head>
				<p>Az emberek azt hiszik, hogy csak a jeges tenger komor világán át juthatni el az
                    északi sarkig.</p>
				<p>Nagy expedicziók és nagy tudósok keresik oda az utat folyvást, de nem találják.
                    Hát még jobban keresik. Mert a tudománynyal összekevert mese szerint bizonyosan
                    valami ismeretlen paradicsom van ott. Ott megszünik a fagy s megszünik a
                    kietlenségben való halál, ami kérlelhetetlenül mutogatja Meduza-arczát
                    mindenütt, a jéghegyek közt vezető uton.</p>
				<p>Ott a közöny nyugalma honol, s aki át tud hatolni a kőkemény vizek sziklafalain,
                    az előtt egyszerre megnyilik a csodálatos béke országa, ahol egykedvüségből
                    született minden.</p>
				<p>Még az emberek is csendesvérüek, szenvedély nélkül valók, felindulást, lelki lázt
                    éppen nem ismerők. Olyan dobzse-emberek lehetnek azok, akiknek illik, hogy
                    legyen egy dobzse-királyuk is.</p>
				<p>Aki nem törődik semmivel, s akivel nem törődik senki.</p>
				<p>Mert az ott a tökéletes közöny országa; a se hideg, se meleg szivek
                    birodalma.</p>
				<p>*</p>
				<p>Valaki mutatott nekem egyszer egy csomó levelet. Ime, közüle nehány:</p>
				<p>I. Te zsarnokom! Te drágám!</p>
				<p>Elhiszed-e most már, hogy szeretlek? Van-e még kétség a szivedben?! Ha igen,
                    akkor gyere és ölj meg, mert akkor csak a halál lehet még bizonyitékom. Sirok a
                    bánattól, meg a boldogságtól. A legnagyobb boldogságtól, mert érzem, hogy még
                    többtől már ugy is megszakadna a szivem; és a legnagyobb bánattól, mert
                    iszonyuan szenvedek, ha a láthatatlan démon azt sugja: «nem tart örökké semmi
                    sem.» Te?! Te hagyhatnál el valaha engem?!... Most, amikor már több vagy nekem
                    az istenemnél? A mikor arczom csak neked pirul s ajkam csupán teneked
                    mosolyog?!... Jaj, ugy-e nem?! Ugy-e, nem lehet az?! Gyere ide; gyere hozzám;
                    elmegyek veled a világ végéig. Vigy, ahová akarsz, tégy azzá, amivé akarsz;
                    elhagyok érted mindent, az istent is!</p>
				<p>Milyen rettegve és mégis bátran irok. Rettegek, hogy megkapod-e ezt a levelet,
                    amelyben annyi bátorsággal vallom meg neked, hogy szeretlek. Amikor megölelsz,
                    eláll a szavam, amikor megcsókolsz, eláll a szivem verése. Behunyom a szememet,
                    te drágám, hogy jobban lássalak; hogy ne legyen más kép a lelkemben, egyedül a
                    tied.</p>
				<p>Gyere mielőbb, mert meghalok!</p>
				<p>Csak egy pillanatra hadd lássalak!</p>
				<p>Hadd olvassam ki a szemedből, hogy szeretsz; hogy az utálatos démon nem mondott
                    igazat!</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>II. Én bolondom te! Hát neked ujra, meg ujra irásban kell az én szerelmem, mint
                    jó uzsorásnak a váltó? Jól van, legyen. Tudd meg tehát te édes, hogy mind azt a
                    sok paragrafust elfogadom, de szivesen meg is toldom. Mert szeretlek! szeretlek!
                    (meg vagy-e elégedve?) Örökké ezt hajtogatom magamban s ezt érzem is. Ha bün ez
                    igy, hát jól van, elkárhozom. Te veled! Te érted! Most már tudod te is, hogy
                    mindenem vagy; hallottad? mindenem! Nem irhatok többet, mert sietnem kell. De te
                    vagy és te maradsz örökké az egyetlen férfi, akire gondolok.</p>
				<p>III. Ah istenem! olyan szomoru vagyok, pedig örülnöm kellene. Minden más asszony
                    örülne helyemben. Megyek fürdőre. Jó levegő, gyönyörü tájék, szép toalettek,
                    folytonos szórakozás, semmi gond. Oh, dehogy is semmi!</p>
				<p>Hiszen te itt maradsz! Te nélküled fogok elmenni.</p>
				<p>Mit csinálsz az alatt, hogy nem látjuk egymást?</p>
				<p>Bizonyosan udvarolni fogsz a szép asszonyoknak. És én arról nem fogok tudni. Jaj,
                    ha rágondolok, akkor mindjárt itthon maradok inkább.</p>
				<p>Nem akarom, érted? Semmi közöd a szép asszonyokhoz, mert csak az enyém vagy.</p>
				<p>Nem is mennék én el, de tudod, édes, nagy szükségem van egy kis üdülésre. Azután,
                    lelkem, ő is ugy akarja. Belátod, ugy-e, hogy nem ellenkezhetem? Alig is várom
                    azt a boldog időt, amikor a felséges levegőt élvezhetem. De jó lesz kirándulni a
                    hegyek közé; sokan leszünk, nagy társaság; mi fiatalok gyalog, az öregek
                    csacsin, vagy kocsin. Tapsolni szeretnék örömömben...</p>
				<p>De nem! Te itt maradsz! mit ér igy az egész? Mit gondolsz, édes, ne maradnék tán
                    én is itt? Jaj, édes kedves! Mikor nem tehetem. Mikor ő mindenáron akarja, hogy
                    menjek. Még sem szabad vele ellenkeznem. Még megsejtené az okát, pedig ugy-e az
                    rettenetes volna?!</p>
				<p>Hanem majd irunk egymásnak. Sokat, sokat, mindennap. Én legalább mindennap irok.
                    Oh, de nagy boldogság is lesz az, este, mikor senki se lát, mikor mindenki
                    pihen, előveszem leveledet és végig olvasom tizszer, azután a fejem alá teszem,
                    hogy rólad álmodjam. Arról, amiket irni fogsz. Te csunya! De előre megmondom,
                    nehogy valami furcsa dolgokat irj!</p>
				<p>IV. Majd meghasad a szivem! Hát mégis lehet az, hogy mi ne lássuk egymást
                    mindennap? Ezt a levelet a vasuton adom fel. A boritékot előre megirtam. Rád
                    gondoltam akkor is, mikor ő búcsúzóra utólszor megcsókolt. Képzeld, milyen
                    szerencse. Nem fogok egyedül utazni. Egy ur, egy nagyon figyelmes fiatal ember
                    jön velem, szinte az én fürdőmbe. Legalább lesz, aki odáig egy kicsit gondomat
                    viseli helyetted.</p>
				<p>Oh istenem! helyetted! - Ki pótolhatna előttem téged?!...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>V. Szentem! aranyom! Három napja vagyok itt s csak most irok először. Pedig
                    megigértem, hogy mindennap lesz tőlem leveled. Ugy-e neheztelsz? én drágám,
                    bocsáss meg, de látod, az első napok izgalmai, az ismerkedések annyira
                    elfoglaltak. Azután mit is irhattam volna mostanig? Hisz azt tudod ugy is, hogy
                    nagyon szeretlek. Hogy nevetem magamban azt a fiatal embert!</p>
				<p>Képzeld, majd lemegy a könyökéről a bőr, ugy udvarolna.</p>
				<p>Gondolhatod, hogy rá sem hallgatok. Csak te vagy nekem a drága, a minden. Nesze,
                    itt küldök megint egy kis hajat, meg egy szál négylevelü lóherét. Ez a kis haj
                    onnan való a nyakamról, tudod, ahol ugy szeretsz csókolni. Te bolondos! irj
                    minél előbb; sokat, nagyon sokat...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>VI. Sietve irok. Reszketek az aggodalomtól. Azt gyanitom, hogy ő ide készül.
                    Alkalmasint meg akar lepni. Egy levélben effélét sejtet. Az istenre kérlek, ne
                    irj többet. Egy szót se drágám. Majd eltelik az a pár hónap, azután
                    viszontlátjuk egymást; csak ne irj, aranyom; hátha ő csakugyan el talál jönni s
                    még véletlenül a kezébe kerül egy leveled? Majd irok én neked titokban annál
                    többet. Hisz meg se állanám!... Ezer puszi!...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>VII. Nem mertem irni mostanig. Pedig már nyolcz napja hallgatok. De mikor ugy
                    félek?! Azután nem is hiszed, hogy mennyire igénybe veszi az embert a társaság.
                    Nincs egy szabad perczem. Este ki is vagyok fáradva, ugy, hogy alig hajtom le
                    fejemet a párnára, már alszom. Kint fütyöl a bokrok közt a rigó. Ez a bolond fiu
                    meg itt lépten-nyomon adja az éjjeli zenét. Nagy lármát nem szabad csinálni, hát
                    csak ugy két-három szál czigánynyal adja. De milyen gyönyörü az! Szinte sajnálom
                    a bolondot, mert másképen nagyon kedves. Igaz, ő nem jött el, de azért én
                    napról-napra várom. Különös, szinte örülök, hogy végre el fog jönni. Legalább
                    lesz egy okos ember is, akivel majd beszélgethetek. Mert azt meg kell adni neki,
                    ugy-e, hogy nagyon okos ember? Majd te rólad is fogunk beszélni. Persze
                    óvatosan, hogy fel ne tünjék. Hisz’ oly végtelenül kell vigyáznunk minden
                    szavunkra.</p>
				<p>Csak te ne irj, drágám!</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>VIII. Most még jobban sietek, mint a multkor. Csak öt perczem van s azután
                    indulunk egy nagy csapattal a hegyek közé.</p>
				<p>Most csak arra kérlek, hogy az istenért, semmisitsd meg minden emlékemet, ami
                    nálad van. Ő megérkezett s esküdni mernék, hogy sejt valamit. Minek is legyenek
                    azok a haszontalan emlékek? Azok ugy sem fognak bennünket jobban összekötni. Ha
                    elhidegülünk egyszer egymás iránt, akkor csak olyan örökös pallos az afféle.</p>
				<p>Ugy-e, megteszed, a mire kérlek? Igen, igen! a nyugalmamért.</p>
				<p>Majd én is hálás leszek; most nem tartottam meg a szavamat, éppen két hete, hogy
                    nem irtam, hanem ezentul ha törik, ha szakad, irok minden héten.</p>
				<p>Majd meglátod!... Csak semmisits meg minden emléket!...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p> (Egy hónap mulva.)</p>
				<p>IX. Hát mégsem állotta meg, hogy ne irjon. Oh, maga Don Juan! Csakugyan igaz?!
                    Annyira tetszik ön annak az asszonykának?! Bizonyosan azt akarja mondani, ugy-e,
                    hogy ő is tetszik önnek. Vagy csak olyan kis tréfa az egész? Talán próbára akar
                    tenni, hogy féltékeny vagyok-e?</p>
				<p>Kedves jó barátom! Én belátom, hogy nem szabad tulságosan követelőnek lennem. Én
                    itt mulatok, igaz, hogy muszájból, de mégis mulatok. Mért ne lehetne önnek is
                    egy kis szórakozása?</p>
				<p>Hisz’ annyira magában van most! Jól van, hát csak udvaroljon annak az
                    asszonykának, de vigyázzon, nehogy előbb-utóbb kinevesse. Nem ön őt, hanem ő
                    önt.</p>
				<p>Ami engem illet, igazán nem tudom, hogy leszek. Ő azt akarja, hogy szeptember
                    vége előtt ne menjünk haza. Akkorra meg már eligérkeztem szüretre. Igy hát
                    október vége előtt aligha kerülök vissza az én kis fészkembe.</p>
				<p>De ugy-e kedves, akkor is örülni fogunk egymásnak? mi, akik olyan jó barátok
                    vagyunk s akik annyira megértjük egymást.</p>
				<p>Várjon csak, mennyit lógunk a télen passziánszozni!</p>
				<p>Addig is, isten vele, édes, jó barátom. Gondoljon ránk néha. Higyje el,
                    megérdemeljük mind a ketten: én is, a férjem is...</p>
				<p>*</p>
				<p>S az emberek mégis azt hiszik, hogy csak a jeges tenger komor világán át juthatni
                    el az Északi sarkig.</p>
			</div>
			<div type="chapter">
				<head>
                   KÉT ASSZONY.
                </head>
				<milestone n="1" unit="startSubChapter"/>
				<p rend="head">I.</p>
				<p>A mai bálozó leányok picziny gyermekek voltak, amikor ez történt.</p>
				<p>*</p>
				<p>Valaki gyors lépésekkel sietett el mellettem. Észre se vettem volna, ha,
                        mikor a közelembe ért, egyszerre meg nem telik a levegő ibolyaillattal,
                        mintha pázsitos erdőben lennék, ahol mindenfelől ez a kis lilakék
                        gyönyörüség mosolyog felém.</p>
				<p>A véletlen egy irányban vezetett bennünket. Ugy tetszett, mintha sietős volna
                        az utja; kénytelen voltam meggyorsitani lépéseimet, hogy nyomában
                        maradhassak. Eszem ágában sem volt valami kaland, de imádom az
                        ibolyaillatot.</p>
				<p>Abban a korban voltam, amelyben épp oly joggal lehet valakit gyermeknek
                        tartani, mint fiatal embernek. A melyben naiv, szinte félénk még a romlatlan
                        kedély, de a külsőségek jóformán férfivá teszik már az embert. Az a
                        csodálatos, vágyakkal és reménységekkel telt életkor ez, mikor semmi sem
                        tetszik előttünk lehetetlennek ábrándvilágunkban, de a valóságban majdnem
                        gyávák vagyunk, annyira, hogy szinte bénáknak érezzük magunkat. Hiányzik még
                        a tapasztalat, nincsenek megerősödve szárnyaink: érezzük, hogy tudnánk már
                        repülni, de még nem merünk.</p>
				<p>Tétovázás az élet ez álomszerü szakában minden tettünk. Sohasem vagyunk
                        bizonyosak benne, hogy vajjon helyesen cselekszünk-e valamit s bár
                        mindenféle sejtéssel van már tele a szivünk: nem közeledünk egy nőhöz
                        másként, mint félénk tisztelettel. Tervszerüségről, kiszámitásról szó sincs
                        ebben a himporos, napsugaras korban...</p>
				<p>Alig érte a lábacskája a földet; minden mozdulata hajlott, siklott; igazán
                        olyan volt, mintha szárnyak nélkül is repült volna. Könnyü fekete kendő volt
                        rajta, ami betakarta a fejét is, ugy, hogy arczából alig maradt szabadon
                        valami. Ha nem lett volna olyan nagyon finom, azt hittem volna, hogy valami
                        szobaczicza, aki elkésett s most siet haza, nehogy kikapjon.</p>
				<p>Késő is volt már. Az utcza népessége megcsappant; akit szanaszét látni
                        lehetett, az is többnyire a szinházból ment haza.</p>
				<p>Kiértünk a Dunapartra a vámházig. Ezen a ponton az én utam elvált volna a
                        tovaszálló ibolyaillattól, de nem tudom miért, nem birtam tőle megválni s
                        önkénytelenül tettem utána még néhány lépést.</p>
				<p>Csak mikor már a folyamhoz levezető első kőlépcsőn állottam, tünt fel az
                        egész dolognak a furcsasága. Egyszerre kinyilott a szemem s nem törődtem
                        többet az ibolyával, hanem azt kérdeztem magamtól ijedten, mit akar itt most
                        ez az asszony?!</p>
				<p>Egy pillanatnak a századrésze alatt megértettem, hogy valami rendkivüli
                        történik velem. Talán az isteni gondviselés hozott ide!... Láttam, hogy az
                        asszony majdnem futva halad le a lépcsőkön... a szivem elszorult, neki
                        iramodtam s három szökéssel utólértem.</p>
				<p>Azt hittem, kiszakad a lelkem nagy aggodalmamban.</p>
				<p>- Mit akar itt? - kérdeztem remegve, amint megragadtam a karját, hogy ne
                        szállhasson le az utolsó lépcsőre.</p>
				<p>Pillanatnyi kinos csend következett. Az asszony megdöbbenve fordult vissza,
                        felülről ráesett a lámpa fénye; fejéről lecsuszott a kendő. Csak ekkor
                        láttam, hogy milyen. Halvány, érdekes arcz volt; nagy villámló szem,
                        hullámos barna haj, felindulástól sápadt ajak.</p>
				<p>- Kicsoda ön? - szólott végignézve rajtam. Ugyanakkor kirántotta karját a
                        kezemből.</p>
				<p>Azt hiszem, ebben a pillanatban léptem át azt a határt, mely a sihedert
                        elválasztja a már férfiszámot tevő fiatal embertől. Ellentmondást nem türő
                        hangon válaszoltam:</p>
				<p>- Valaki, aki önt megmenti!</p>
				<p>Felkaczagott keserüen és boszusan.</p>
				<p>- Mit ártja magát a más dolgába?</p>
				<p>- Tehát beösmeri? meg akart halni!</p>
				<p>- Ej, mi köze hozzá? Mondtam már, hogy hagyjon békével. Ha nem takarodik,
                        rendőrt hivok!...</p>
				<p>Szakgatott hangon, szinte lázasan beszélt, de nem mert a szemem közé nézni.
                        Egyszer véletlenül mégis rám esett a tekintete.</p>
				<p>Kellett rajtam valaminek lenni, ami megnyugtatta és lecsillapitotta. Talán
                        az, hogy olyan fiatal voltam, ámbár ő sem sokkal több tavaszt láthatott még
                        husznál; vagy talán észrevette, hogy mennyire meg vagyok indulva. Megfogta a
                        kezemet s még ő vigasztalt.</p>
				<p>- Látja, még kellemetlenség érheti miattam...</p>
				<p>A szégyen miatt elöntött a harag. Hát annyira gyermek volnék még, hogy igy
                        szabad beszélni velem?</p>
				<p>- Hadd érjen, - válaszoltam nyersen, - de azért nem türöm, hogy ön
                        meghaljon!</p>
				<p>Sohasem láttam még asszonyt ugy nézni, ahogy ez az ábrándos szemü erre a
                        szóra rám nézett. Hogy nem haragszik többé, arra megesküdtem volna, de hogy
                        mit mondott még ezenkivül az a két nagy szem, azt akkor nem értettem; nem
                        tudtam olvasni a női szemekben. Csak egy szót szólott:</p>
				<p>- Miért?!...</p>
				<p>- Mert nem arra való ön, hogy meghaljon, hanem hogy éljen.</p>
				<p>- Honnan tudja?!... Miből gondolja?!...</p>
				<p>- Látom a fiatalságából, érzem a nézéséből. Jöjjön innen, nem jó minekünk itt
                        lenni.</p>
				<p>Ugy kell lenni, hogy valami regényből beszéltem, amit olvastam volt; magamtól
                        tán sohasem lettem volna képes ilyen dolgokat kitalálni. Vagy tán a
                        férfiuság feltámadása tette, amit rohamosan éreztem magamban nőni, annyira,
                        hogy már nem is zavart meg az a gondolat, hogy majdnem éj idején egyedül
                        vagyok egy szép asszonynyal.</p>
				<p>- Csakugyan!... nem jó itt lennünk! - mondta utánam halkan és csodálkozva. Le
                        nem vette rólam a szemét. Végre karomba füzte a karját és igy szólt:</p>
				<p>- Vezessen; azt kell hinniök az embereknek, akikkel találkozunk, hogy
                        testvérek vagyunk.</p>
				<p>Mázsányi suly esett le a lelkemről. Titokban keresztet vetettem magamra és
                        hálát adtam a jó Istennek, aki hozzá segitett, hogy egy nagy
                        szerencsétlenséget megakadályozzak. De mintha ezután a nagy hőstettem után
                        ismét visszaestem volna a régi éretlenségbe, élhetetlenségbe: elhallgattam.
                        Vezettem az asszonyt a karomon, szó nélkül; nem tudtam hová, merre; csak
                        mentem, amerre neki tetszett.</p>
				<p>Egy darabig ő is hallgatott, de nem állotta soká. Megkérdezte a nevemet,
                        megmondtam. Ő bizony azért nem mondta meg a magáét. Kivallatott, hogy ki
                        vagyok, mit csinálok; hány esztendős vagyok. Nem akartam, hogy olyan nagyon
                        gyereknek nézzen s megtoldtam kettővel. Azt mondtam, hogy husz.</p>
				<p>Ezt susogta sóhajtva: «gyermek!» hanem egy kicsit mintha jobban hozzám simult
                        volna; alkalmasint a hüvös esti levegő tette. Éreztem, hogy remeg; fázik,
                        gondoltam s gondosan körül csavargattam rajta a kendőt.</p>
				<p>Éppen egy sétatéren mentünk keresztül, ahol székek és padok voltak. A szegény
                        asszonyka fáradt volt és leült; én szorosan mellé.</p>
				<p>Ugy tetszett, hogy mondani szeretne valamit. Nem mertem megkérdezni.
                        Egyáltalában képtelennek éreztem magamat arra, hogy beszéljek. Az édes,
                        felséges ibolyaillat, amely most közvetlen közelből áradt felém, elkábitott.
                        Legjobban szerettem volna lehajtani fejemet az ölébe és ott elaludni.</p>
				<p>Egészen véletlenül történt, hogy összeért a kezünk. Finom, keskeny puha kéz
                        volt az övé; eszembe jutott a hugom, akinek olyan szivesen szorongattam,
                        csókoltam a kezét, mert az is olyan kicsi és finom volt. Félálmomban,
                        tudtomon kivül, szórakozottan lehajoltam és megcsókoltam az ujjait.
                        Szabadon maradt kezével belenyult sürü borzas hajamba s végigsimogatta
                        arczomat, azután hirtelen elrántotta mind a két kezét.</p>
				<p>- Mit csinál? - mondá zavartan.</p>
				<p>- Eszembe jutott a nővérem, - hebegtem.</p>
				<p>- Hát nővére is van?</p>
				<p>- Igen.</p>
				<p>- Szép?</p>
				<p>- Nagyon szép.</p>
				<p>- Szereti?</p>
				<p>- Nagyon szeretem.</p>
				<p>Magában susogott. Ujra ezt a kiállhatatlan szót hallottam: «gyermek!»</p>
				<p>Tiltakozni akartam ellene, hogy folyvást gyermeknek nevezzen, de a szavamba
                        vágott:</p>
				<p>- Nekem nincs senkim. Akar-e a fivérem tenni?!</p>
				<p>Habozás nélkül feleltem: akarok.</p>
				<p>- Fog-e szeretni engem is?</p>
				<p>- Igen.</p>
				<p>- Nagyon?</p>
				<p>- Nagyon.</p>
				<p>- De én nem vagyok szép?</p>
				<p>Valami végtelen kedvességet találtam ebben a halkan, majdnem félénken
                        kimondott pár szóban. A kaczérságot akkor még nem igen ösmertem.</p>
				<p>- Oh, ne gondolja, - szóltam rajongva, - ön szép, nagyon is szép!</p>
				<p>Az asszony felkaczagott.</p>
				<p>- Igazán?!</p>
				<p>Megnehezteltem. Miért kaczag? Talán valami bolondot mondtam? Egy kissé
                        elhuzódtam tőle. Észrevette és odacsuszott, odahajlott hozzám, mint egy kis
                        kigyó, mint egy szelid galamb.</p>
				<p>- Mi baja?!</p>
				<p>- A nővérem sohasem nevetett ki.</p>
				<p>- Oh, Istenem! hát mit tett a nővére, ha valamiért mégis meg talált rá
                        neheztelni?</p>
				<p>- Én sohasem nehezteltem a nővéremre, de ha egy kissé megboszantott, akkor
                        odajött hozzám, - megcsókolt...</p>
				<p>Alig mondtam ki ezt: két kar fonódott nyakam köré és... Azt hittem
                        meghalok.</p>
				<p>Mikor valamennyire magamhoz tértem, az asszony, az uj nővérem, zsebkendőjébe
                        rejtett arczczal zokogott mellettem. Nagyon meg voltam hatva.</p>
				<p>- Jöjjön, haza viszem, - mondtam.</p>
				<p>- Nem, nem! - kiáltott izgatottan, - nem mehetünk együtt!</p>
				<p>- Miért?!</p>
				<p>- Azért, boldogtalan, mert férjem van!</p>
				<p>- Hát tesz az valamit?</p>
				<p>- Gyermek! - hangzott a fülembe, most már negyedszer.</p>
				<p>Azután belekapaszkodott a karomba.</p>
				<p>- Jöjjön, keressünk egy bérkocsit, - mondta.</p>
				<p>A sétatér sarkán megállitott.</p>
				<p>- Senkim sincs ezen a világon, nem szerettem mostanig senkit; meg akartam
                        halni. De nem halok meg, ha te szeretni fogsz, mint a nővéredet.</p>
				<p>Félig önkivületben rebegtem utána:</p>
				<p>- Szeretni foglak.</p>
				<p>És akkor ujra megcsókolt. Soha nem éreztem én olyat, mikor a hugom
                        csókolt.</p>
				<p>Mikor tiz lépésnyire voltunk a bérkocsitól, odahajolt hozzám.</p>
				<p>- Légy holnap alkonyatkor a Dunaparton; ugyanott, ahol először beszéltél
                        velem. Akkor meg fogsz tudni mindent, akkor szerethetsz, ahogy tetszik... Ma
                        még a keresztnevemet sem mondom meg, hadd álmodjál tündérvilágról, amely
                        névtelen tüneményekkel van tele.</p>
				<p>Amig a tovarobogó kocsit láttam, utána néztem. Ablakából sokáig lengett felém
                        egy fehér kendő. - A ruhám tele volt ibolyaszaggal, attól, hogy uj nővérem a
                        vállamra hajtotta volt a fejét.</p>
				<p>*</p>
				<p>Másnap alkonyatkor elindultam a Dunapart felé. Ugy dobogott a szivem, hogy
                        hallottam verését. Féltem. Tegnap óta nem gondoltam többet annyit az
                        anyámra, a kis hugomra. Ugy rémlett, mintha egy csöppet kevésbbé szeretném
                        őket s mintha a szivem egy darabja valakié lenne, a kiről nem is tudok mást,
                        csakhogy nővérem akar lenni.</p>
				<p>Száz lépésnyire a vámháztól megállottam.</p>
				<p>Mi lesz akkor, ha az uj nővéremmel többször találkozom, ha megint érezni
                        fogom az ibolyaillatot, ha megint megbolondit a csókja?!</p>
				<p>Hütlen leszek miatta az anyámhoz, a kis hugomhoz!... Képes lennék rá, hogy
                        jobban szeressem, mint őket, a drágáimat!</p>
				<p>Jaj Istenem!...</p>
				<p>Megfordultam és futottam. Ezuttal igazán ugy, mint a gyermek. Az emberek
                        utánam néztek. Egy kofa, akinek belehágtam a paradicsomába, rám rivallt.</p>
				<p>Alig hallottam, olyan messzire jártam már tőle.</p>
				<p>Az uj nővérem azóta eltünt. A nevét sem tudom; álmaimban el nem
                        árulhatom...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">II.</p>
				<p>Ez a második eset már sokkal később történt.</p>
				<p>*</p>
				<p>Este volt s a belvárosi plébánia toronyórája hatot ütött, éppen ugy, ahogy a
                        Ponson- meg a Montapin-féle regényekben előforduló toronyórák szokták.</p>
				<p>A kora tavaszi hüvöses levegőben üdülve, lassan haladtam a vámház felé s
                        gyönyörködtem a széles Dunában, melyen itt-ott egy darabka jégtábla uszott a
                        szürke viz fölött; azután átnéztem a budai partra, ahol egy sereg apró
                        lámpás gyult ki a hegyoldalban, mintha az ég csillagai szálltak volna le,
                        hogy felékesitsék a vén Gellérthegy tövét. Az ég tiszta volt; a levegőben
                        elszórta már a közelgő kikelet a fünövés illatát; hangulatot keltett minden;
                        vágyakkal telt meg a szivem s éreztem, hogy abban a kedélyállapotban vagyok,
                        amelyben nyulat lehet az emberrel fogatni.</p>
				<p>Alig vettem észre, hogy valaki gyors léptekkel elment mellettem; csak annyit
                        láttam, hogy egy nő volt, sötét ruhában, sürü fekete fátyolt visel: vagy
                        gyászol vagy pedig száz eset közül kilenczvenkilenczben csunya.
                        Mindenképpen jobb neki békét hagyni, tiszteletben tartani gyászát, meg nem
                        gyötörni hiuságát. Csakhogy a századik esetben meglehet, hogy sem nem
                        gyászol a feketefátyolos asszony, sem nem csunya, ellenkezőleg, talán nagyon
                        is szép. Hanem akkor valami titka van.</p>
				<p>Mindez csak ugy hirtelenében villámlott keresztül agyamon, anélkül, hogy
                        képes lett volna gondolataimat elterelni a természetimádástól, amivel tele
                        volt minden idegem. Nem is törődtem volna tovább a fátyolos asszonynyal, de
                        alig haladt tiz lépésnyire, megállott, habozva visszafordult, aztán gyorsan
                        odajött hozzám és halk hangon, melynek rezgése nagyon is elárulta
                        izgatottságát, igy szólt:</p>
				<p>- Idegen vagyok, uram, nem lenne szives megmondani, merre jutok legközelebb
                        egy bérkocsi-állomáshoz?</p>
				<p>Csak ekkor vettem jobban szemügyre. Hosszu esőköpenye csaknem bokájáig
                        teljesen elburkolta alakját, de azért látszott, hogy a válla, meg a dereka
                        táján plasztikus hajlással simul hozzá. Egyszerü baretforma kalapja alól
                        kihullott egy darab a kontyából, mintha aranysárga selyem tündöklött volna a
                        lámpa fényénél; arczából egyetlen vonást sem lehetett látni az irigy fátyol
                        miatt, de ahogy nagyjából megitélhettem a körvonalak után, szabályos
                        hosszukás arcz volt az; a hangja pedig lágy, édes és félénk, amilyen csak
                        egy fiatal asszonyé lehet, aki sokkal becsületesebb, semhogy elég ravasz
                        lehetne jól szinlelt nyugalommal háritani el magáról a gyanut, hogy rossz
                        fát tesz a tüzre.</p>
				<p>- Jöjjön, asszonyom, elvezetem, - mondám.</p>
				<p>- Oh nem, köszönöm, semmi esetre sem ...csak mondja meg az utczát...</p>
				<p>Oly zavartan, majdnem ijedten mondta ezt, hogy lehetetlen volt ki nem
                        találnom aggodalmát.</p>
				<p>Ez az asszonyka nem akarja, hogy megtudjam, hova megy. Attól tart, hogy
                        kikérdezhetném a bérkocsist. Beláttam, hogy nem szabad tovább
                        erőszakoskodnom, megmutattam az irányt s megneveztem egy utczát. Egyet
                        biczczentett a fejecskéjével, azután majdnem futva eltünt előlem.</p>
				<p>Azaz, hogy csak el akart tünni, mert magaviselete éppen eléggé különös volt
                        arra, hogy halálosan kiváncsivá tegyen. Mintha valami ellenállhatatlan
                        delejes vonzás huzott volna utána, ugy követtem, hol gyorsan, hol
                        meglassitva lépéseimet, aszerint, ahogy jobban sietett vagy vigyázva
                        lépkedett a locs-pocsban.</p>
				<p>Bizonyos vagyok benne, hogyha véletlenül hátranéz és meglát, menten a föld
                        alá sülyedek szégyenletemben. De sokkal ártatlanabb vagy sokkal elfogultabb
                        volt, semhogy azzal törődjék, ami mögötte történik. Jó nevelésü nők
                        különben sem szoktak az utczán hátra nézegetni.</p>
				<p>Mikor beült egy bérkocsiba, megszállott a jobb érzés. Egy pillanatig azon a
                        ponton voltam, hogy megelégedjem ennyivel és visszaforduljak. De amint a
                        kocsis a lovak közé csörditett, hirtelen magam előtt láttam azt az
                        aranysárga hajfürtöt, ami az asszony barna köpenyegére hullott; hallani
                        véltem csengő, bübájos hangját és ugy rémlett, hogy ott van előttem fátyol
                        nélkül, tündérszép arczczal. Ekkor megrémültem arra a gondolatra, hogy most
                        mindjárt eltünik örökre s nem fogom látni, felismerni soha. Beugrottam egy
                        másik kocsiba és rákiáltottam a kocsisra: «Hajts, hajts! utána...»</p>
				<p>Végigrobogtunk a városon, ki a lipótvárosi gyárak felé. Az uton lassankint
                        végképpen erőt vett rajtam a kiváncsiság láza; teljesen eltünt a lelki
                        furdalás, ami eleinte megszállott s pokoli gyönyörüséggel éreztem magamban
                        feltámadni azt az ellenállhatatlan vágyat, hogy megoldjam a rejtélyt,
                        aminek még egyetlen szála sem volt ugyan a kezem között, de amiről tudtam,
                        hogy van, hogy lennie kell.</p>
				<p>A fanatizmus egy neme szállott meg, a mely sokkal inkább elhatalmasodott
                        rajtam, semhogy komoly beszámitás alá eshetett volna, amit teszek. Azt
                        hiszem, képes lettem volna leütni azt, aki e perczben közém és a fekete
                        fátyolos asszony közé tolakodik, hogy megakadályozza közeledésemet vagy
                        elvonja őt tekintetem elől.</p>
				<p>A tavasz első lehelete megbóditott, a képzelődés eszelőssé tett; vérem
                        pezsgett, forrt, mintha ezer démon nyargalt volna ereimben s letelepedtek
                        volna végül a szivemre, felizgatva benne minden ideget, minden kis
                        véredényt, amiből a szerelem vágya felfakadhat.</p>
				<p>Ha még tiz perczig tart ez az állapot, megbolondulok. Szerencsére az első
                        kocsi befordult egy sötét, szük utczába és egy nyomoruságos viskó előtt
                        hirtelen megállott. Csak éppen annyi időm volt, hogy az utcza sarkán
                        megállitsam a magam kocsiját is, már láttam a halvány lámpafénynél, hogy a
                        fátyolos asszony kiszállt.</p>
				<p>Csak most vettem észre, hogy a köpenye alatt egy csomagot rejteget. Hóna alá
                        vette s benyitott a házba. Egy pillanat mulva én is a kapu előtt
                        álltam.</p>
				<p>Valami homályos sejtés küzdött még bennem az erőszakossággal. Kétségtelen,
                        hogy amit teszek, azt tenni nincs jogom. Mi közöm nekem ehhez az asszonyhoz,
                        akit nem ismerek, sohasem láttam, akinek most talán valami botlását tudom
                        meg s ezzel büntársává teszem magamat?!...</p>
				<p>Aztán egy őrült, egy eszeveszett gondolat fészkelte magát agyamba.</p>
				<p>Ennek az asszonynak szeretője van s itt találkozik vele, ebben a viskóban,
                        messze mindentől és mindenkitől, ami, vagy aki veszélyes lehetne a féltett
                        titokra. A csábitó, a gaz, a becsületrabló ott rejtőzik az alacsony
                        deszkafödél alatt, ott várja epekedve a romlásba döntött asszonyt, hogy
                        mámorba fojtsa lelkiismerete furdalását s hogy csókok és ölelések lázával
                        vesztegesse meg, tegye beszámithatatlanná jobb érzését, amelylyel menekülni
                        akarna tőle!...</p>
				<p>Láttam a szobát, láttam az egyszerü, fehér falakat, a dagadó tiszta ágyat, a
                        halványan pislogó mécset, melynél százszorta jobban fénylik a fátyolos
                        asszony bübájos szeme s mindez a képzeleti látvány egy sereg vad indulat
                        lánczát tépte el szivemben, hogy éreztem, mint dühöng bennem a féltékenység,
                        a boszuvágy, a csábitó iránt érzett halálos gyülölet, az asszony iránt
                        feltámadt szerelem.</p>
				<p>Berohantam a házba, végigtapogattam a szük, sötét folyosót, bejutottam egy
                        pitvarfélébe, ott egy ajtóhasadékon át világosság szürődött ki.</p>
				<p>Megálltam az ajtó előtt. Bent az ő hangja, meg egy pár kis gyermek gagyogása
                        vegyült össze furcsa, megnyugtató, harmonikus zenében.</p>
				<p>- Édes kicsikéim! Netek, itt van, amit igértem; a dió, az alma, a
                        sütemény...</p>
				<p>- Oh jó néni, aranyos nénike!... de jó, hogy eljöttél, olyan éhen voltunk...
                        látod, apa soha sincsen itthon.</p>
				<p>- Ti édesek!... ti szegények!...</p>
				<p>Kihallatszott, hogy zokog az asszony és hogy csókolja a gyermekeket. Még
                        valaki volt a szobában, - valami vén asszony lehetett, mély, recsegő hangon
                        dörmögé:</p>
				<p>- Áldott, ezerszer áldott! - azután egyszerre felsivalkodott, mint egy hiéna:
                        «Oh a gazember!»</p>
				<p>A folyosón motoszkálás támadt: valaki jött. Nehéz férfi-lépések
                        hallatszottak, bizonytalan tétova tipegéssel közeledett az ember a
                        pitvarhoz. Koromsötét volt, nem láttam semmit, csak nehéz szuszogása, fujása
                        sejttette, hogy az ember fáradt, nagyon fáradt, vagy talán annál is
                        rosszabb: mámoros.</p>
				<p>Az öreg asszony megint feljajdult, vad gyülölettel: «Oh, a gazember!...»</p>
				<p>A botorkáló vendég meghallotta. Megállott s észrevettem, mint iparkodik az
                        egyensulyt megtartani. Ha a karomat kinyujtom, a sötétben elérhettem volna.
                        Éreztem, hogy dől belőle a pálinkabüz.</p>
				<p>- Vén szatyor!... vén boszorkány!... csak piszkolj! - dadogta, - nem törődöm
                        vele.</p>
				<p>Azután megmozdult s előre lépett, nyilván azzal a szándékkal, hogy benyit.
                        Ekkor megszólalt megint a bübájos fuvolahang:</p>
				<p>- Ne átkozza szegényt, nem olyan rossz ő; csak nagyon szerencsétlen!...</p>
				<p>Az asszony utolsó szava ismét elfult a zokogásban.</p>
				<p>Az ittas ember, akinek egy vonását se láttam, lezuhant a földre, mintha a
                        halál lehelete érte volna.</p>
				<p>- Istenem!... ő van itt! - hebegte.</p>
				<p>Azután térden csuszva a falig vonszolta magát, nagynehezen feltápászkodott és
                        hirtelen belökte az ajtót.</p>
				<p>Egy kiálló falrész eltakart, árnyékban maradtam, de a többi ott volt előttem
                        valamennyi, mint egy megrenditő szoborcsoportozat, amelynek a drámaisága
                        felülmul mindent, amit valaha képben, vagy irásban megörökitett a teremtő
                        lángelme.</p>
				<p>A szoba közepén a fátyolos asszony, akinek nem volt többé fátyol az arczán:
                        káprázó szemem duslakodhatott abban a szépségben, amit sejtettem rajta. De
                        ott volt égszinü szemeiben az angyali jóság is, amely szinte fényes glóriát
                        vont szőke feje köré.</p>
				<p>Mellette két szegény kis gyermek ült a földön; a kisebb még csak olyan
                        gügyögő apróság. Sápadt és sovány mind a kettő; a szenvedések kegyetlen
                        nyoma finom kis arczukon. Az öreg nőcseléd ott kuczorgott köztök, egy darab
                        süteményt kinálva a tátogó kis fecskefiókáknak.</p>
				<p>S a küszöbön állt az apa: a gazember.</p>
				<p>Elzüllve, egykor daliás alakja megtörve, fényes fekete szakálla megderesedve,
                        szemében a szégyen tüze, arczán a mámor és a megalázkodás pirossága.</p>
				<p>Lerogyik, térdre, az asszony elé.</p>
				<p>- Te vagy az!... hát csakugyan te vagy!... Eljöttél ide, a bélpoklosokhoz,
                        akik nem érdemelnek mást, csak hogy az átkod sujtsa őket!</p>
				<p>A megriadt asszonynak eloszlik arczáról az első megdöbbenés rémülete: szólani
                        akar, de nem képes. A torzonborz ember odacsuszik hozzá, mint egy megvert
                        kutya; reszketve, nyögve felnyul lecsüngő kezéért s odaszoritja az ajkához.
                        Egyszerre felordit kegyetlen kinjában:</p>
				<p>- Nézd, mivé lettem! Nézd, mivé tett az a másik asszony! A kiért elhagytalak
                        téged, te százszorta szebb, te százezerszerte jobb! Gazember voltam, az
                        vagyok most is!... s neked köszönöm, hogy a gyermekeim, a kik nem a tieid
                        is, nem haltak meg éhen! - oh, tudok én már mindent... a titkos küldemények,
                        a jótékony egyletek, az emberbaráti ajándékok betegségem alatt,
                        korhelykedésem idejében - mind tőled jöttek!... Titokban, leplezve, hogy meg
                        ne alázzanak, hogy szabad legyen ő érettök, a kis angyalokért elfogadnom...
                        Te angyal! te Isten!</p>
				<p>Mint a vonagló féreg, ugy vergődött magánkivüli állapotban az asszony lába
                        előtt. A szőke angyal, az Isten szent szivének áldott leánya fölemelte a
                        földről.</p>
				<p>Odavezette az egyetlen fapadhoz, leültette és nem szünő könyek közt a nyakába
                        borult a nyomorultnak.</p>
				<p>- Gyere vissza hozzám, - susogta sirva, kaczagva egyszerre, - légy megint az
                        enyém; hadd legyek én megint a tied, a te hü, a te jó feleséged. Hozd el
                        magaddal a kicsinyeidet is... a mi kicsinyeinket: hadd szeressem, hadd
                        gondozzam őket! Ha bajod van, ne félj, meggyógyitlak; ha kételkedel, meg
                        tudlak győzni; csak térj vissza hozzám! csak szeress egy kicsit!</p>
				<p>A fátyolos asszony odatapasztotta hófehér gyöngéd arczát a szurtos, piszkos
                        ember arczához; belenézett homályos szemébe, a melyből a nagy
                        lelkifelindulás elüzte a mámort s nem hagyott bennök mást, mint a
                        megalázkodás mélységes gyötrelmét. Azután kis puha kezével megsimogatta a
                        vállára hajló forró homlokot és hizelegve, pirulva, félénken kérte az
                        elzüllött embert:</p>
				<p>- De ölelj meg hát! Vagy nem kell a te hü kis feleséged?</p>
				<p>A nagy bünös tétova nézése aggódva rámeredt az asszony arczára s látta
                        szeméből kiragyogni a menyország bünbocsánatát.</p>
				<p>- Oh, jaj! - mormolta kinosan, boldogan. S mikor letérdelt az asszony elé,
                        hogy megcsókolja a lába porát, nem volt más szava több. De ebben benne volt
                        a vezeklés, a javulás, az ujjászületés!</p>
				<p>*</p>
				<p>A féltékenység mardosó ördöge eltünt volt szivemből; a hol az Isten lelke
                        szól, ott elnémulnak a szenvedélyek, pedig a bünbocsánat az Isten lelkének
                        legmagasztosabb megnyilatkozása, legékesebb hangja.</p>
				<p>Vigyázva, hogy észre ne vegyenek, kiosontam a paradicsomból.</p>
				<p>S a boldog házasok, a szép kis gyermekek, akikre oly gyönyörrel nézek, ha a
                        véletlen összehoz velök: nem is sejtik, hogy van valaki, a ki tudja a
                        fátyolos asszony történetét.</p>
				<milestone n="2" unit="endSubChapter"/>
			</div>
			<div type="chapter">
				<head>
               ARANY SZIVEK.
                </head>
				<milestone n="1" unit="startSubChapter"/>
				<head>I.</head>
				<p>A «Leviathan» befurta keskeny orrát a vizek tömegébe és fehér tajtékot
                        paskolva utján, siklott végig az óczeánon.</p>
				<p>A Csendes-tenger végtelensége egyetlen nagy fénypontban verte vissza a rátüző
                        napot; az ég sötétkékjét egy bárányfelhő sem tarkitotta; pihent a szellő,
                        csak a hajó nyomán támadt langyos légáramlat.</p>
				<p>Lent, a csillogó vizben, delfinek kergetnék egymást a hajó körül; fent, a kék
                        égen, egy vén albatrosz uszott a levegő tengerében, magasan, mint egy alpesi
                        kondor. Köröskörül csend.</p>
				<p>A kaliforniai asszony kint ült a fedélzeten; e pillanatban nem volt mellette
                        más, mint rendes kisérője, mr. Brown, a ki olyan volt éppen, mint az
                        árnyéka, nem maradt el tőle egy perczre sem. Warwick Alice jól tudta, hogy
                        akármelyik perczben keresi, ott találja közvetetlen szomszédságában, azért
                        hát nem kereste soha.</p>
				<p>Benne van már az némely asszonyban, hogy ugy gyötör egy férfit, a hogy csak
                        képes. Nem elég, hogy meghóditja: rabszolgává is akarja tenni azt, a kin
                        kifogott a szeme verése. Ha feltámad benne a macskatermészet: tud
                        hizelegni, de azért kegyetlen.</p>
				<p>Mr. Brown látta, hogy az asszony unja magát, a minthogy az «Egyenlitő»
                        közelében, délután két órakor, alig védve a fedélzet ernyője által a rekkenő
                        hőség ellen, bizonyára nem lehetett másként; felkelt hát és odaült eléje egy
                        alacsony tábori székre.</p>
				<p>- Akarja, hogy meséljek valamit? - kérdezte.</p>
				<p>Alice elfintoritotta orrocskáját:</p>
				<p>- Bizonyosan a régi harczias történetek, kedves unokaöcsém; ön alkalmasint
                        megint egy csomó szerecsent akar előttem elpusztitani; köszönöm, nem kérek
                        belőle.</p>
				<p>Mr. Brown mosolygott.</p>
				<p>- Valóságos asszony, - mondá, - szeszélyes és ideges, hanem azért szép és én
                        imádom.</p>
				<p>- Már hallottam és megtiltom, hogy folyvást ismételje; jól tudja, hogy unom
                        az ilyesmit.</p>
				<p>- Minden untatja, amit én teszek.</p>
				<p>Az asszony egy kicsit haragudni próbált, de a jó Brown olyan együgyü
                        komolysággal nézett a szeme közé, hogy nem állta ki soká és elnevette
                        magát.</p>
				<p>- Már megint boszant? Meglássa, Brown, hogy haza kergetem.</p>
				<p>- Igen. Innen. A Csendes óczeán közepéből. Megyek, ha ugy akarja.</p>
				<p>Felállt és megindult a hajó széle felé; Alice rákiáltott:</p>
				<p>- Bolond!... - azután magában hozzátette: kitelik tőle, a mennyi esze
                        van.</p>
				<p>Csakugyan, mr. Browntól kitelt volna minden, amit a nagynénje parancsol.
                        Fülig szerelmes volt abba a kis sárga asszonyba, aki, éppen tiz évvel
                        született később, mint ő. Mikor a nagybátyja, mr. Warwick, elvette, akkor ők
                        ketten együttvéve éppen annyi évet éltek, mint a jó öreg egymagában. Igy
                        azután könnyen érthető, hogy a derék Warwickra csakhamar eljött a földiekkel
                        való leszámolás ideje. Egy kerek éve mult már, hogy meghalt, unokaöcscsére
                        hagyva a feleségét, a feleségére meg a millióit. Mikor a temetésről
                        hazamentek, mr. Brown, aki szó szerint vette az öreg urnak a halálos ágyon
                        kiejtett szavait, azonnal megkérte az özvegy kezét. Amerikában nincs ebben
                        semmi rendkivüli, de azért Alice minden szomorusága mellett is
                        kinevette.</p>
				<p>- Kedves uramöcsém, - mondá, - ugy látszik, feledi, hogy nagynénje vagyok.
                        Különben is tudnom kellene előbb, hogy ér-e annyit, mint a nagybátyja
                        ért.</p>
				<p>Mr. Brownt nem kis mértékben lepte meg ez az összehasonlitás. Őt, az élete
                        virágában levő férfit, aki bejárta a világot és ért mindenhez, ami a férfiut
                        erre a névre méltóvá teszi, összehasonlitják egy aggastyánnal!...</p>
				<p>Más ember talán adta volna a megsértettet, mr. Brown azt mondta rá, hogy igy
                        is jól van.</p>
				<p>És attól kezdve nem tett egyebet, csak vivta a párbajt a halottal.</p>
				<p>Azon kezdte, hogy nekifogott és rendbe szedte a zürzavaros hagyatékot; e
                        közben megtalálta a nagybátyja utolsó végrendeletét, a mely még nem volt
                        deponálva a törvényszéknél. Mikor a családja ügyvédje előállott a régi
                        végrendelettel, amely ugy intézkedett, hogy a milliós vagyon fele az
                        unokaöcsre essék: mr. Brown szó nélkül odaadta Alicenak azt az okmányt,
                        melyet ő talált meg s amely szerint az egész vagyon az asszonyt illette.</p>
				<p>Alice elolvasta, azután azt mondta:</p>
				<p>- Ha esze volna, igy tett volna vele. - És összetépte az irást, mielőtt
                        valaki más is olvashatta volna.</p>
				<p>Hanem azért, mikor az unokaöcscse kezet csókolt neki, nem állhatta meg, hogy
                        a fülébe ne sugja: jól esik, hogy olyan becsületes.</p>
				<p>Természetes, hogy attól kezdve mr. Brown lett a bonórum direktor; a vagyon
                        pedig maradt ugy, a hogy volt, együtt. Legfeljebb a jövedelem került osztás
                        alá. A Brownra eső rész akkor is bevándorolt drága ékszerek alakjában az
                        asszony szekrényébe.</p>
				<p>Egyszer a kis sárga asszony megsokalta a dolgot és azt mondta: hallja-e,
                        Brown, ha már mindenét rám költi, akkor legalább élvezzen maga is. Holnap
                        utazunk. Megengedem, hogy a költségeket maga viselje.</p>
				<p>És másnap kizakatolt velök a «Leviathan» San-Francisco kikötőjéből.</p>
				<p>*</p>
				<p>Warwick Alicenak különös öröme telt abban, hogy husz éves létére a nagynéni
                        jogánál fogva ugy bánjék Brownnal, mint egy gyermekkel. Porolt vele és
                        leszidta, hogy csupa gyönyörüség volt hallani. Tengerzöld dudoros ruhájában
                        olyan volt, mint egy hajlós águ bokor, melyből ezerszirmu sárga rózsa nőtt
                        ki. Az a sárga rózsa a feje volt, melyet aranyos haja ugy körülfolyt, hogy
                        alig látszott tőle az arczából valami. De ami látszott, az vetekedett egy
                        szobor jéghidegségével. A szegény Brown nem tehetett róla, hogy ugy
                        bolondult azért a szoborarczért...</p>
				<p>Mikor az imént Alice rákiáltott, megállt és visszanézett.</p>
				<p>- Sajnálna-e? - kérdezte kissé érzelgősen.</p>
				<p>- Csak ne ezen a hangon! Nem szeretem a siránkozó férfit; sajnálnék
                        akárkit...</p>
				<p>- Hát én még mindig csak akárki vagyok neked, Alice?</p>
				<p>Még eddig sohase merte tegezni. Most, hogy egy hét óta voltak a tengeren, a
                        hol éppen semmi más időtöltésök nem volt, mint a csevegés: mintha egy kicsit
                        engedett volna az asszony fagyossága s ez felbátoritotta. A következő
                        pillanat megérttette vele, hogy nagyon is korán volt.</p>
				<p>Alice végig nézte:</p>
				<p>- Hogy mer ezen a hangon beszélni velem?</p>
				<p>Brown, aki rendületlenül állt valamikor a vademberek mérgezett nyilai előtt s
                        oroszlánokra meg tigrisekre vadászott Afrikában, lesütötte a szemét.</p>
				<p>- Azt hittem, - mondá, - hogy végre mégis jogom lesz hozzá. Hisz’ annyira
                        szeretem!...</p>
				<p>- Nem kérdeztem! És nem akarom többé hallani, érti-e valahára?!</p>
				<p>Brown elpirult. Ez a leczke még neki is sok volt, pedig angol létére bátran
                        tarthatta magát a türelem nagymesterének. Hazájából, ahol az emberek oly
                        hidegszivüek, elhozta magával a nyugalom látszatát, de Afrika levegője, mely
                        egy pár éven át edzette vérét, lelkébe öntötte már a sivatagok tüzét. E
                        pillanatban az önuralom, meg a forró vér kelt tusára benne. A harcz rövid
                        volt, a férfi büszkesége győzött; Brown meghajtotta magát és hallgatott.</p>
				<p>Szive fenekén támadt ugyan egy hang, mely azt sugta neki, hogy nem mind igaz
                        az, amit ez a kis kanári madár csicsereg, de az esze másképen itélt. Azt
                        mondta, hogy arany sziv ez az asszony, kincset érő, de hideg és nem
                        szerelemre termett.</p>
				<p>Leült eléje és egy könyvet vett ki a zsebéből.</p>
				<p>- Ha kivánja, olvasok valamit.</p>
				<p>Alice elkapta tőle a könyvet; Brown csodálkozva nézte.</p>
				<p>- Ma nagyon szeszélyes. Talán inkább játszani akar? Ime. - És előhuzott egy
                        játék kártyát.</p>
				<p>Ezt már nem vette el az asszony, hanem egyszerüen kiütötte a kezéből. A
                        kártyalapok ugy röpködtek szét a hajón, mint egy tuczat zöldhátu lepke.
                        Brown nyugodtan hozzá kezdett, hogy összeszedje.</p>
				<p>- Ne nyuljon hozzá! - hangzott boszusan az ideges kis ajkról.</p>
				<p>A szegény angol most már csakugyan nem tudta, mihez kezdjen. Alice egyszerre
                        felugrott mellőle:</p>
				<p>- Mennyire unalmas! Azután még azt kivánná, hogy szeresse az ember! -
                        sziszegte majdnem sirva; azzal felkapta legyezőjét és mielőtt Brown
                        felelhetett volna, lefutott a kajütjéhez vezető lépcsőn.</p>
				<p>Az oroszlánvadász megcsóválta a fejét.</p>
				<p>- Annyi bizonyos, hogy nem szerelemből hagyott itt, - mondá.</p>
				<p>Azután megindult az asszony után, amint már egy év óta valóságosan a vérévé
                        vált, és egyre mormogta magában: arany sziv! kemény és érzéketlen...</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">II.</p>
				<p>Alkonyodott.</p>
				<p>Signor Fiori, a fekete olasz, már egy óra óta torkaszakadtából danolt a
                        fedélzeten és nem hagyott békét a madridi sennor Gardának, hogy pompás
                        baszus hangjával kisérje az ő nápolyi dalait.</p>
				<p>A bolondos Duval, aki Francziaországot vallotta hazájának, egy legyezővel
                        verte a taktust.</p>
				<p>Igazi nemzetközi társaság volt. Félig ur, félig kalandor valamennyi, aki
                        otthon van az egész világon.</p>
				<p>Az efféle emberek rögtön ráismernek egymásra, bárhol találkozzanak is és
                        anélkül, hogy valami nagyszerü barátságra volnának képesek, pompás
                        czimborák tudnak lenni. Miután pedig semmi sem hozza ugy össze az embereket,
                        mint az unalom: a «Leviathan» utasai a harmadik napon már valamennyien ugy
                        tekintették egymást, mint régi ismerősöket.</p>
				<p>Mindössze se sokan voltak s igy annál könnyebben ment a dolog. A kereskedő
                        nem törődött többé üzletével, minthogy a hajó foglya lévén, ugy se
                        lendithetett rajta semmit. Épp’ igy volt vele mindenki, akit valami rendes
                        foglalkozás a föld egy bizonyos pontjához kötött. Fődolognak tekintették
                        valamennyien, hogy jól teljék az idő és megalakitották a kaszinót.</p>
				<p>Nem járt valami nagy ünnepélyességgel. Igaza köztársasági szellem lengte át
                        az egész társaságot. Elnöknek megválasztották Warwick Alicet, az egyetlen
                        hölgyutast, aki a hajón volt.</p>
				<p>Rövid idő alatt valamennyi utas rajongott az elnökért, de mindnyájan látták,
                        hogy mr. Brown valóságos védője a kis sárga asszonynak s igy olyan
                        gyémántnak tekintették, amelyiknek már megvan a maga foglalatja. A madridi
                        megpróbálta ugyan eleinte, hogy a savanyu angolt kiüsse a nyeregből, de
                        signor Fiori, aki a latin fajok rokonságára sokat adott, rögtön félrehivta
                        spanyol testvérét és megmagyarázta neki, hogy kicsoda az a Brown.</p>
				<p>Ha a derék olasznak hinni lehetett, akkor a kaliforniai asszony kisérője
                        veszélyesebb volt egy emberevőnél. Annyi bizonyos, hogy Garda azontul még
                        illedelmesebben viselte magát Warwickné iránt.</p>
				<p>Fiori volt különben az egyetlen, a ki Brownt már régebben ismerte. Ennek az
                        ismeretségnek a történetével még mindig adós volt a társaságnak; olyan
                        alkalomra igérte, hogy elmondja, ha egyszer Brown nem lesz köztök.</p>
				<p>Duvalnak most eszébe jutott a dolog s figyelmeztette rá az olaszt.</p>
				<p>Fiori körülnézett. Brownt csakugyan nem lehetett látni, hanem Warwickné a
                        fedélzeten volt. Odament hát hozzá és megkérdezte, hogy nem fogja-e a
                        történet untatni.</p>
				<p>A kaliforniai asszony, aki előtt szintén uj volt a dolog, kiváncsian fordult
                        a társaság felé s egyszerre minden oldalról megszólaltak a kaszinó tagjai:
                        «Halljuk Fiorit!»</p>
				<p>Az olasz negédesen meghajtotta magát, mint aki tudja, hogy érdeklődést
                        keltett, azután elkezdte:</p>
				<p>«Tuniszban történt.</p>
				<p>Önök tudják, hogy nagyon sok bajunk van Tuniszszal, mely sokkal több gondot
                        okoz nekünk olaszoknak, mint Algir a francziáknak.»</p>
				<p>Duval, a nagy fecsegő, nem állhatta meg, hogy közbe ne szóljon:</p>
				<p>- Az csak azért van, - mondá kenetesen, - mert Tunisz nem a mienk. Ha az
                        lenne, majd megmutatnók!...</p>
				<p>A kaliforniai asszony türelmetlenül csapta széjjel a legyezőjét.</p>
				<p>- Hallja-e, Duval; megvonom öntől a szót. Folytassa, Fiori!</p>
				<p>«Tehát a kaktuszok hazájában volt, amint mondtam. Akkor tiszt voltam az olasz
                        hadseregben s Candil ezredessel együtt barangoltuk be a sivatagokat.</p>
				<p>Napról-napra volt csetepaténk a benszülöttekkel, akik, mondhatom, sok borsot
                        törtek az orrunk alá, de az időtájt legnagyobb bajunk mégis az élelmiszer
                        hiánya volt, mert a három hajó közül, mely a lisztet és a rizst hozta
                        számunkra, kettő elsülyedt a szirtek táján, s a harmadik is oly állapotban
                        érkezett hozzánk, hogy mire kiraktuk a tartalmát, kitünt, hogy dohos és
                        felerészben használhatatlan.</p>
				<p>Kénytelenek voltunk rabolni. A szó szoros értelmében összeloptuk a kosztunkat
                        s az éhes gyomor a legmerészebb vállalkozásokra ragadott bennünket.</p>
				<p>Egyszer, mikor igy lóháton elkóboroltam, egy magányos beduint láttam felém
                        közeledni. Mögötte egy kis facsoport volt s attól tartván, hogy társai abban
                        rejtőznek, ellenkező irányban vágtatni kezdtem. Még mielőtt megfordultam
                        volna, észrevettem, hogy a beduin is megereszti a kantárszárat.</p>
				<p>Uraim! soha se hittem volna, hogy olyan ördöngős állat egy igazi arab ló. Nem
                        telt bele tiz percz s a beduin már a nyakamon volt. Elővettem pisztolyaimat
                        és lőni készültem; késő volt, üldözőm elsütötte a maga pisztolyát s lovam
                        összerogyott.</p>
				<p>Tudtam, hogy végem van, de dühös voltam és vért szomjuhoztam. Mind a két
                        pisztolyomat egyszerre lőttem ki vaktában a beduin felé. Összerázkódott,
                        azután leszállt a lováról, mely mozdulatlanul állva maradt. Odajött hozzám
                        és jó olasz nyelven azt mondta:</p>
				<p>Bolond vagy, signor. Meglőttél, pedig a javadat akarom. Látod ott előtted azt
                        a keskeny erdőt, mögötte a dombbal? Na hát azon a dombon tul táborozik Musir
                        seik, az ellenséged, akinek egyenesen a tátott torkába rohantál volna. Azért
                        lőttem le a lovadat, mert észrevettem, hogy az enyémnek egyszerre megrándult
                        a lába és amily könnyen utólértelek, olyan könnyen elhagyhattál volna
                        megint. Egyébiránt nézz meg jól, nem vagyok én mozlim, hanem angol, a nevem
                        Brown. Ugy járok-kelek ebben az öltözetben, a ti ellenségtek közt, mint a
                        madár. Külömben nem ölök egyebet, csak tigrist meg oroszlánt. Hanem most ülj
                        fel hamar erre a rozzant lábu lóra és indulj lépésben balra. Eltart egy
                        óráig, mig meglátod a magad táborát; a lovamért majd elküldök, vagy elmegyek
                        magam.</p>
				<p>Ezzel fordult s indult. Utána rohantam és megöleltem. Sirva kértem tőle
                        bocsánatot. Összeszidott, mint egy gyermeket, valóságosan elkergetett.
                        Pedig láttam, hogy vérzik és segiteni akartam rajta. Vállat vont; azt
                        mondta, hogy csak a karján van lyuk, oda se neki. Az oázban van forrás, a
                        többi az ő gondja.</p>
				<p>Azóta már találkoztam vele egyszer valami tengeri fürdőhelyen. Nem akar rám
                        ösmerni, ugy tesz, mintha nem ő lett volna a megmentőm, s igy nekem nem
                        szabad a dolgot erőltetnem. Ő tudja, mért teszi. Annyi bizonyos, hogy fürdés
                        közben láttam balkarján a sebhelyet, melynek az én golyóm volt az
                        okozója...»</p>
				<p>A társaság némán hallgatta végig az olaszt, minden arczon észrevehető volt, a
                        megelégedésnek ama sajátszerü vonása, mely azt látszik mondani: örülök,
                        hogy megtudtam ezt a dolgot.</p>
				<p>Duval feldobta vászonsapkáját és elkurjantotta magát a hazája nyelvén: éljen
                        Brown! Sennor Garda a mellére ütött és azt mondta: olyan, mint egy
                        spanyol!... A kis kaliforniai sárga rózsa egy kicsit átváltozott piros
                        rózsává, a szeme szikrázott. Soha sem szólott nekem róla! - susogta
                        magában.</p>
				<p>Ha Brown most véletlenül megjelenik köztük, okvetlenül elragadja őket a
                        lelkesedés s legalább is a levegőbe emelik a csendes angolt.</p>
				<p>A kaliforniai asszonynak jutott eszébe, hogy az elbeszélés hősét elő kell
                        teremteni s csengő, dallamos hangon hivta: Brown! Brown!..</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>E pillanatban nagy lárma támadt a hajófarban; a fedélzeten levő matrózok mind
                        arra futottak s egyszerre kiabált valamennyi. Szerencsétlenség történt: egy
                        matróz a hajó párkányáról a tengerbe esett.</p>
				<p>Ugyanekkor a lépcső felső fokán megjelent Brown. Az egyik oldalról még
                        csengett feléje annak az asszonynak a hivása, akit szeretett, de a másikról
                        ezt a kétségbeesett kiáltást hallotta: segitség! Gondolkodás nélkül oda
                        rohant. Vaserővel dobálta el utjából a matrózokat, még egy másodpercz s a
                        hajó párkányán volt.</p>
				<p>A kaliforniai asszony felsikoltott rémületében! Duval orditott és tapsolt,
                        mintha az «opera comique»-ban egy uj darab szerzőjét akarta volna huszadszor
                        a lámpák elé hivni; Garda összeszoritotta a fogát, ugy sziszegte: Karamba!
                        Signor Fiori, az olasz, sirva fakadt: Mondtam ugy-e, - kiabálta - aranysziv!
                        igazi aranysziv!</p>
				<p>Brown Tamás, a sápadt angol, akkor már a sós tengervizben szelte izmos
                        karjával a hullámokat és halként uszott a tőle száz méterre levő matróz
                        felé, akit a folyvást tovafutó hajó már messzire hagyott.</p>
				<p>A kapitány megadta a parancsot, a kormányos teljes munkában volt, hogy
                        megállitsa a hajót, melyet a röperő még mindig, bár egyre lassudó
                        sebességgel, hajtott a vizen. Négy matróz neki állt az egyik mentőcsónaknak
                        és gyorsan leoldozta; a hajón csakhamar helyreállitotta a rendet a fegyelem;
                        bizonyosra lehetett venni, hogy ha a két ember kibirja a hullámok felszinén,
                        akkor megmentik őket.</p>
				<p>Már pedig az egyik Brown volt, aki valamennyi versenyuszáson, melyen az ó- és
                        az ujvilágban részt vett, elsőnek érkezett a czélhoz.</p>
				<p>A mentőcsónak gyorsan ereszkedett le a hullámok hátára, pár száz lépésnyire a
                        hajótól látszott a két ember küzdelme a habokkal; mint két fekete pont,
                        közeledett egymáshoz a két fej.</p>
				<p>A kaliforniai asszonyt valósággal a hideg lelte, le nem vette a szemét arról
                        a két pontról; az utasok visszafojtották lélegzetöket.</p>
				<p>Valami tetszésmoraj futott végig köztök. Brown elérte végre a matrózt, aki
                        már kezdett kimerülni.</p>
				<p>A kapitány a kormány mellől messzelátóval nézte, hogy a mentőcsónak mint
                        siklik végig az oczeánon. Egyszerre elsápadt és iszonyodva kiáltotta:
                        czápa!</p>
				<p>«Czápa!» - zugott végig az egész hajón, melyen ismét kitört a rémület
                        izgalma. Az utasok, akik nem egészen értették a borzasztó szó jelentőségét,
                        jobbra-balra forgolódtak és keresték a magyarázatot, hanem a matrózok közt
                        teljes volt a megdöbbenés. Minden arczon a rettegés tükröződött. A kapitány
                        merőn szegezte szemét egy messze pontra, a két uszó ember irányában. A
                        hajóról egy hosszukás fekete csikot lehetett észrevenni a viz szinén, mintha
                        egy félig elmerült kis csónakot himbált volna az áradat.</p>
				<p>Az volt a czápa, mely egyenesen, mint a repülő nyil, furta magát a hullámok
                        közt a menekülő emberek felé.</p>
				<p>A kaliforniai asszony szeme megüvegesedett, lélegzete elfult. Halálsápadt
                        volt s görcsösen az olaszba kapaszkodott, aki imákat mormolt, miközben a
                        fogai vaczogtak.</p>
				<p>A spanyol dühösen futkározott jobbra-balra, mint egy kalitkába zárt párducz,
                        és izgatottságában nagyokat markolt a franczia karján. Duval ur volt az
                        egyetlen, aki elemében maradt, őt még mindig mulattatta a dolog s ha nem
                        tart attól, hogy a matrózok a tengerbe dobják, kész lett volna ujra tapsolni
                        és éljenezni.</p>
				<p>E közben a veszély egyre nőtt. A kapitány előkapta golyós puskáját és daczára
                        a nagy távolságnak, két lövést tett a czápa felé. Hátha valami csoda jó
                        helyre vezeti a golyót?</p>
				<p>Nem vezette. A tengerek hóhérja egyre közelebb érte mr. Brownt, aki fél
                        kézzel a kimerült matrózt tartva, gyönyörüen szelte a vizet s már nagy utat
                        tett meg a hajó felé.</p>
				<p>A mentőcsónak alig ötven méternyire volt már csak tőle. A derék angol
                        észrevette az iszonyu veszélyt s megkettőztette erejét; a hajón levők
                        látták, hogy egy pillanatra kiemelkedik a hullámok közül s övébe nyul.
                        Valami fényes tárgy villant meg a napsugárban, melyet fogai közé vett,
                        azután uszott tovább.</p>
				<p>Istenkisértés, - nyögte az olasz, a ki tudta, hogy mr. Brown sohase szokta
                        letenni tőrét, mely afrikai utja óta folyvást kiséri.</p>
				<p>Mikor Duval meghallotta, hogy Brown tőrt rántott elő, senkise tarthatta
                        vissza többé, hogy rajongó kitöréseit magába fojtsa. Meg volt győződve róla,
                        hogy a kis ujjával meg fogja ölni a rettentő tengeri rablót.</p>
				<p>A mentőcsónak csak nehány méterre volt már czéljától; a derék matrózok
                        emberfeletti erővel dolgoztak. A két uszó fej mögött egyszerre világos csik
                        támadt a vizen; a czápa hanyatt fordult és fehér hasát mutatta. Ez az a
                        percz, amelyben legnagyobb a veszély. A tengerészek levették sapkájukat,
                        most már rajtuk volt a sor, hogy imádkozzanak, ők tudták, hogy a czápa e
                        pillanatban támad.</p>
				<p>A mi ekkor történt, alig tartott annyi ideig, a mennyi a sziv két dobbanása
                        közt eltelik.</p>
				<p>A czápa üldözöttjei kiemelkedtek a vizből, a csónak elérte őket. Két matróz
                        megragadta az egyiket, ugyanakkor iszonyu sikoltás metszette át a levegőt, s
                        a csónak megingott, csaknem felborult.</p>
				<p>A másik menekülőt a czápa elkapta és visszarántotta magával a szörnyü
                        hullámsirba.</p>
				<p>Visszatért a csónak és hozta magával a megmentettet. A matrózok már messziről
                        ujjongva üdvözölték társaikat. Az egyik szócsövet csinált a kezéből, ugy
                        kiáltott fel a hajóra messziről:</p>
				<p>- Nem hiányzik a matrózok közül senki, az angol utasé a dicsőség, a ki ugy
                        halt meg, mint egy igazi hős!</p>
				<p>Duval sóhajtott:</p>
				<p>- Milyen kár, pedig meg akarta ölni a czápát! - mondá.</p>
				<p>Signor Fiori nem hallott, nem látott semmit. A földön térdelt és ápolta a
                        kaliforniai asszonyt, aki mozdulatlanul feküdt előtte. Szája szélén egy kis
                        fehér hab volt.</p>
				<p>A spanyol, aki félig orvos volt, megvizsgálta az asszonyt, azután ünnepélyes
                        komolysággal igy szólt:</p>
				<p>- Uraim! a Leviathannak halottja van; Warwick Alicet megölte a szive!...</p>
				<p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - - -</p>
				<p>S az aranyszivek most ott pihennek egymás mellett a Csendes oczeán
                        mélységében.</p>
				<milestone n="3" unit="endSubChapter"/>
			</div>
			<div type="chapter">
				<head>
        SZIKRA.
                </head>
				<p>Csunya fekete éjszaka volt, amilyenek a zivataros őszi éjszakák szoktak lenni a
                    hegyek közt.</p>
				<p>Csillag nem ragyogott az égen; füstös felhők kavarogva hajszolták egymást a zugó
                    erdő fölött; ha megrepedt néha a sürü barna fátyol, mely a fogyó holdat
                    eltakarta: derengő világosság csuszott le a nyiláson az erdőszéli deszkafedeles
                    házra, melynek ablakából halvány lámpafény csillogott ki.</p>
				<p>A fekete felhőkből lehullott egy-egy kövér esőcsepp; minden pillanatban
                    fenyegetett a felhőszakadás, csak a nagy szél tartotta még fent az ég
                    forrásait.</p>
				<p>Az erdőszéli ház ablakát erősen megzörgették.</p>
				<p>- Mihály! Mihály!</p>
				<p>A házból mély dörmögéssel vakkant meg egy nagy kutya ugatása.</p>
				<p>- Jöjjön ki, Mihály, az Istenért!</p>
				<p>A szobában megmozdult egy árnyék és elfödte a világos ablakot.</p>
				<p>- Ki van odakint? - kérdezték belülről.</p>
				<p>- Én vagyok, Mihály; merre van az uram?!</p>
				<p>Az árnyék eltünt az ablak elől s pár pillanat mulva egy férfi állott a
                    küszöbön.</p>
				<p>- Mi történt, Anna? Jöjjön be, megfázik.</p>
				<p>- Hol van az uram, Mihály? Magával ment el és még nem jött haza!</p>
				<p>- Velem volt, az igaz; együtt vadásztunk, de már több két óránál, hogy a
                    fenyvesnél elváltunk.</p>
				<p>- Oh Istenem!</p>
				<p>- Azt mondta nekem, hogy siet haza.</p>
				<p>- Nem jött!...</p>
				<p>- Lépjen be, Anna, mondom, hogy megfázik.</p>
				<p>- Ej, Mihály, ki törődnék most a hideggel? Az uramért aggódom, hátha baj
                    érte.</p>
				<p>- Károly erős és bátor; mi baj érhette volna?</p>
				<p>- Nem tudom, csak félek!...</p>
				<p>- Százszor is kimaradt már, néha egész éjjel...</p>
				<p>- De nem ilyen viharban; Mihály, nagyon félek!</p>
				<p>- Hát jól van; várjon itt egy kicsit, mindjárt jövök, aztán megkeressük. Ide
                    Szikra! hopp!</p>
				<p>Az ajtónyiláson egy nagy bozontos kutya szökött ki, bolond örömmel ugrott neki a
                    remegő asszonynak és feltámasztotta izmos első lábait a vállára.</p>
				<p>Az asszony lerázta magáról a hizelgő állatot.</p>
				<p>- Hagyj békét, Szikra!</p>
				<p>Nemsokára kijött Mihály is a házból. Egy esőköpenyeget hozott magával, azt
                    ráteritette az asszonyra. Vállán puska volt:</p>
				<p>- Menjünk! - mondá.</p>
				<p>A hold kibujt egy pillanatra a fekete égen; látni lehetett, hogy a sápadt, barna
                    asszony mint siet az öles férfi nyomában; Szikra, a véreb, hol előttök, hol
                    utánok bandukolt a sziklás ösvényen.</p>
				<p>- Talán otthon van azóta? Jó lenne megnézni, - szólt a férfi.</p>
				<p>- Igen, igen, nézzük meg, Mihály. Az Isten jósága talán haza hozta.</p>
				<p>A másik erdészház, ahol az asszony lakott, kis kitéréssel utba esett; elmentek
                    odáig, az ablakok sötétek voltak. A szólitásra senki sem felelt.</p>
				<p>- Siessünk, siessünk, Mihály!...</p>
				<p>Szótlanul mentek egy darabig egymás mellett; a fiatal asszony a kétségbeesés
                    elszántságával; keble zihált, a férfi odanyujtotta neki a karját.</p>
				<p>- Nem győzi, Anna, kapaszkodjék belém.</p>
				<p>Amint igy karöltve csaknem futottak a sötét erdei uton, mind a kettőnek eszébe
                    jutott a mult. Még egy pár év előtt azt hitték, hogy egymáséi lesznek. De akkor
                    Mihály még nem volt erdész, csak segéd. Várniok kellett. E közben az a másik,
                    aki már eltarthatott egy asszonyt, megkérte a leányt s a szülők, akik
                    biztositani akarták gyermekök sorsát, odaigérték. Sokszor van ez igy az életben,
                    senkinek se jut eszébe megütődni rajta; aki nem jön számitásba többé, az lemond
                    és előbb-utóbb meggyógyul, boldog lesz egy másvalakivel. Ha pedig nem tud
                    felejteni, az is mindegy. Hallgatni jól esik. Ne tudjon senki arról, ami örökké
                    fáj és amin ugy sem lehet többé segiteni.</p>
				<p>A halvány, barna asszony még sokkal halványabb volt az esküvő napján;
                    engedelmeskedett, mert szegény öreg szüleit boldognak akarta látni. Azután telt
                    egyik hónap a másik után, mig egyszer megjött a gólya és hozott egy piczi
                    vigasztalót, aki kárpótolta a nő szivét az anya szivével. Könnyü az asszonynak
                    felejteni, ha gyermeke van, akinek olyan édes a sirása, a nevetése, s akit ha
                    ott érez az ölében, amint kis piros szájával szijja szivéről az életet: akkor
                    nincs többé semmi más kivánsága a becsületes nőnek.</p>
				<p>Nem is igen látták azóta egymást. Mihály kerülte őket, az asszonynak meg nem volt
                    jó oka rá, hogy törődjék vele. Csak most, hogy a férjéért aggódott, jutott
                    eszébe, hogy felkeresse, mert tudta, hogy a közös kötelesség együtt tartja őket
                    naponta.</p>
				<p>Mielőtt elment hazulról, a gyermeket levitte a nagymamájához, a faluba, ugy
                    szaladt fel onnan a Mihály lakásáig, akivel nem beszélt a köszöntésen kivül tiz
                    szót sem, mióta megmondta neki, hogy nem lehet az övé.</p>
				<p>Pedig csak egy évig kellett volna még várniok. Most az az ember is eltarthat egy
                    asszonyt. Csakhogy már késő, gondolni sem szabad rá ezentul.</p>
				<p>De azért ki tilthatta volna meg, hogy most, mikor a kényszerüség parancsolja,
                    bele ne kapaszkodjék abba a karba, melynek valamikor érezte ölelését? És az
                    ember olyan nyugodt, olyan becsületes; a nyomorult pletyka, melylyel el akarták
                    áztatni előtte, nem lehetett igaz. Nem lehet az, hogy ez a férfi őket fenyegette
                    volna. Őt, akit mégis csak szeretett, és Károlyt, akivel egy kenyeret
                    evett...</p>
				<p>Bent voltak mélyen az erdőben.</p>
				<p>Az ut mindig vadabb, mindig sziklásabb lett; fejök felett sirt a szélrázta
                    fenyőgaly; a völgyből halálmadár sivalkodott fel. Szikra, a nagy kutya, csendes
                    zörgéssel botorkált mellettök a sürüben.</p>
				<p>Egy meredek oldalon a férfi megállott.</p>
				<p>- Itt váltunk el! - mondá.</p>
				<p>Az asszony letörölte izzadó homlokát, fent az égboltozat derülni kezdett, csak a
                    szél zugott még a fák koronája közt.</p>
				<p>- Mennyire vagyunk hazulról?</p>
				<p>- Jó órányira.</p>
				<p>- E szerint egy órával előbb meg kellett volna jönnie, mint ahogy én onnan
                    elindultam.</p>
				<p>- Igen.</p>
				<p>- Akkor az élő Istenre mondom, hogy baja történt!</p>
				<p>- Mentse meg tőle az ég jósága, majd mindjárt meglátjuk. Ide, Szikra!...</p>
				<p>A véreb farkcsóválva közeledett, megnyalta a gazdája kezét, azután követte
                    orrával az irányt, melyet az a földön kijelölt.</p>
				<p>Azon a helyen a talaj puha volt, nyomok mélyedései voltak benne. A véreb
                    körülszimatolta a süppedéseket és csendesen, nagy vigyázattal megindult lefelé a
                    meredeken.</p>
				<p>A fák közt sötét volt, nagyon nehezen lehetett haladni; a férfi gyakran
                    megállott; hogy a fáradt asszony egy pillanatig kipihenje magát. Ilyenkor egy
                    halk fütytyel megállitotta a kutyát is, mely a legkisebb jelre óvatosan, nagy
                    biztossággal haladt tovább.</p>
				<p>Egy örökkévalóságig tartott rajok nézve ez a bujkálás, mikor az eb végre
                    mozdulatlan maradt, majd nyöszörögve turt be orrával a gaz közé. Mihály
                    lehajolt, hogy megnézze. Sápadtan emelkedett fel; egy kutya hullája volt ott; a
                    Károly kutyájáé.</p>
				<p>Az erdész meggyujtott egy gyufát. A pillanatra fellobogó lángnál meglátszott a
                    vértócsa, melyben az állat feküdt. Keresztül volt lőve.</p>
				<p>- Bátorság, Anna! - mondá oly hangon, melyből kiérzett, hogy mennyire
                    aggódik.</p>
				<p>- Mondtam, ugy-e, mondtam! - zokogta a szerencsétlen asszony. - Siessünk, Mihály,
                    talán még nem késő.</p>
				<p>A véreb otthagyta kihült bajtársát és felvette a férfi nyomát ujra. Néhány
                    lépésnyire megint megállott: tétovázva tekintett hátra.</p>
				<p>Mihály odament és megvizsgálta a talajt. Azon a helyen más nyom is látszott. Az
                    erdész arcza elborult; a kutya orrát lenyomta az egyik mélyedésre, mely az eddig
                    követett nyomhoz jobban hasonlitott.</p>
				<p>Attól kezdve nem lehetett az ebbel birni. Alig tudták követni, ugy futott le a
                    völgybe, ahonnan csakhamar felhallatszott ijesztő vonitása.</p>
				<p>- Ott van! Ott van! - sikoltott az asszony, és rohant lefelé. Most már a férfinak
                    kellett őt követnie.</p>
				<p>Lent a kövek közt elzugó hegyi patak partján állott Szikra, fejét magasan
                    feltartotta s panaszosan, hosszasan üvöltött. Előtte volt, akit kerestek.</p>
				<p>Az asszony a kétségbeesés rémületével borult le a holttestre, azután egyszerre
                    felugrott és szemközt fordult a férfival. Haja megbomlott, ugy csüngött le a
                    derekáig; az esőköpenyeget ledobta magáról, ugy állott előtte könnyü ruhájában,
                    mint egy szobor. Szeme villámokat szórt, amint ökölre szoritott kezét belevágta
                    a nagy öles ember arczába és elorditotta magát, akár egy halálra sebzett nőstény
                    tigris:</p>
				<p>- Gyilkos!...</p>
				<p>Mihály megtántorodott a csapás alatt. Az a kis kéz nem sok kárt tett benne, hanem
                    az iszonyu vád csaknem kirántotta a földet lába alól.</p>
				<p>- Gyilkos! - üvöltött ujra az asszony, - gyáva haramia! Megölted, amint
                    megesküdtél rá! Hát mégis igaz volt!... mondták nekem... régen... de nem hittem,
                    és most megvert érte az Isten!... Énmiattam ugy-e? Mert szerettél, mert nem
                    akartad, hogy a másé legyek? Hát mért nem öltél meg akkor engem? Mért gyilkoltad
                    meg gyermekem apját, eltartóját?! Te kutya! te kigyó!... Ugy-e, most itt vagyok,
                    azt gondolod, hogy a tiéd vagyok; nincs aki elvegye tőled ezt a testet, amely
                    után éheztél és gonosztevő lettél, hogy gyalázatos czélodat elérd! De megállj,
                    ember... még nem vagy ennyire! Ide Szikra! tépd szét, marczangold össze volt
                    gazdád gyilkosát!...</p>
				<p>Nem birta tovább. A szörnyü izgatottság végképen kimeritette: összeesett. Mihály
                    nem nyult hozzá, nem emelte fel. Az erős ember sápadtabb volt, mint az a
                    holttest, melynek eltorzult vonásai boszuért kiáltottak az égre. Szikra nem
                    értett az egészből semmit. Megnyalta a földön fekvő alélt asszony arczát, aki
                    talán azt hitte, hogy a gyilkos kéj sóvár csókja szentségteleniti meg, mert erre
                    az érintésre magához tért és rémülten felugrott.</p>
				<p>A férfi melléből végre előtört valami szakadozott hörgés.</p>
				<p>- Jöjjön! jöjjön hamar!... Meg fogja látni! - hebegte.</p>
				<p>Az asszony nem mozdult.</p>
				<p>- Jöjjön, ha mondom!... kötelessége, mert meggyalázott! Ne vesztegesse a drága
                    időt... perczektől függ minden... ha esni kezd az eső, vége van mindennek,...
                    elmossa a nyomot...</p>
				<p>Megragadta az asszony fehér karját, melyről a ruha ujja felcsuszott és durván
                    rántott rajta egyet, hogy ott maradt az öt ujja nyoma a ruganyos husban. Vitte
                    magával fel a hegyre, ahonnan az előbb lefutottak, néha hátranézett és Szikrát
                    szólitotta; a kutya szorosan követte őket.</p>
				<p>Mikor felértek arra a helyre, ahol az eb imént tétovázva megállott, akkor Mihály
                    megfogta a kutya fejét és lenyomta ismét a talajra. «Keresd Szikra, keresd!»
                    mondá fuladozva.</p>
				<p>A véreb bizonytalanul szimatolt; körüljárta lassan a két embert; kétszer is
                    megszaglászta egy ponton a földet, azután hirtelen elnyujtózott és megindult be
                    az erdőbe.</p>
				<p>- Jöjjön! - mondá a férfi és vitte magával a nőt a kutya nyomában.</p>
				<p>Leértek ismét a völgybe, végig mentek a patak partján, mig kiértek az erdőből. A
                    véreb mindig gyorsabban ment előre; az erdő szélén, ahol már nem volt fa többé,
                    szinte futni kezdett. Az erdész halk füttye visszatartotta. Azontul lassabban
                    lépdelt.</p>
				<p>Jó két óra telt el azóta, hogy hazulról elindultak. A kutya folyvást biztosan
                    ment a csapáson, nem lehetett kétség, hogy jó nyomon jár. A rohanó felhők még
                    mindig fenyegettek, de alant a szél ereje már csökkent; csak a magasban
                    kavargott még erősen a lég áramlása.</p>
				<p>Az asszony engedte, hogy az erdész vigye magával a karjánál fogva. Bódultságában
                    jól esett neki az a szenvedés, mit a férfi erős szoritása okozott. Ez legalább
                    nem volt a kéjencz mámoros érintése, aki élvezni akar minden érzékével, a
                    szemétől kezdve a tapintásig.</p>
				<p>Nem gondolkozott. Lelke tele volt az iszonyu látvány emlékével, ott, a fenyves
                    alján. A levegőben kisértetek torzalakjai szárnyaltak előtte; behunyta a
                    szemét, hogy ne lássa a rettentő látományokat, de akkor még sokkal inkább látta.
                    Fel-felsikoltott kinjában; a férfi azt hitte, hogy fáj a szoritása, de azért nem
                    eresztette el, nem is vigasztalta.</p>
				<p>Rohantak végig a lejtőn, a kopár oldalokon, a faluig.</p>
				<p>Ha Szikra nem lett volna olyan biztos a dolgában, talán a férfi is elvesztette
                    volna az eszét. De az vitte őket, körül a kerteken, mig egy faluszéli viskó
                    vesszőkeritéséig értek, a hol az eb egy perczre zavarba jött, keresett,
                    visszafordult, meg ujra nekiindult és hirtelen átvetette magát a sövényen.</p>
				<p>Azon a helyen a kerités ki volt tiporva, mintha rendes bejárója lenne
                    valakinek.</p>
				<p>Az erdész halkan hivta a kutyát, az erre visszaugrott s a férfi mögé osont.</p>
				<p>Mihály eleresztette az asszonyt.</p>
				<p>- Tudja, ki lakik itt? - kérdezte.</p>
				<p>- Semmit sem tudok! - felelt az asszony merev tekintettel.</p>
				<p>- Mikor a kutya egyszer megzavarodott az erdőben, már tudtam az egészet. Akkor
                    két ember nyoma folyt össze előtte. Az egyik a gyilkos volt, aki megfutott
                    Károly elől, miután előbb lelőtte a kutyát, mely megtámadta. Oh, most már
                    mindent látok. Károly üldözte és amint a tisztásra ért, az orvvadász rálőtt.
                    Onnan már vérezve sietett le a völgybe, azért nem birtam Szikrát visszatartani.
                    Megérezte a vért.</p>
				<p>- Igaz-e ez, Mihály?</p>
				<p>Felelet helyett a férfi ajkára tette a kezét és beemelte az asszonyt a sövényen.
                    Az után átlépett rajta ő is és jelt adott az ebnek, mely gyorsan megindult a
                    viskó felé.</p>
				<p>Az ajtón keskeny repedés volt, azon át gyenge világosság szürődött ki az udvarra.
                    Mihály rátapasztotta a szemét a hasadásra.</p>
				<p>Olaj-mécses pislogó világossága mellett egy ember ült a földön; előtte egy
                    szétdarabolt őz volt, a szöglethez egy rozsdás vadászfegyver támaszkodott.</p>
				<p>Az erdész egy csapással bezuzta az ajtót; Szikra egy intésre a földre teperte a
                    nyomorultat.</p>
				<p>- Ez a gyilkos, Anna! - kiáltott Mihály és rávetette magát az emberre, aki szó
                    nélkül engedte magát guzsba kötni.</p>
				<p>*</p>
				<p>Elmult egy év, a meggyilkolt erdészre nem gondoltak többé a faluban. Egyszerü
                    kőkereszt jelölte sirját, a kereszt mellett örökzöld fenyőbokor nőtt.</p>
				<p>A sürü fenyőbokor alatt egy gőgicsélő baba sokszor játszott a mamájával.</p>
				<p>Egy este, mikor a mama hazaindult, a temető kapujánál nedves érintést értett a
                    kezén; egy nagy kutya ugrott fel rá s örvendő nyafogással nyaldosta a kis
                    gyermek kövérkés karjait.</p>
				<p>A gyermek kaczagott. Mintha tudta volna, hogy a jó Szikrától nincs mit félnie. A
                    mama sejtette, hogy a hü állat nem lehet messze a gazdájától. Csakugyan
                    észrevette az erdészt, aki szomoruan támaszkodott a kerités egyik
                    oszlopához.</p>
				<p>Az asszony odament hozzá.</p>
				<p>- Még mindig nem bocsátott meg nekem, Mihály?</p>
				<p>- Nem haragudtam én sohasem.</p>
				<p>- Oh tudom, hogy gyülölt, a miért olyan iszonyu gyanum volt ellene.</p>
				<p>- Az Isten jó volt, hogy kideritette az igazat.</p>
				<p>- S a bünös megbünhődött.</p>
				<p>- Meg az is, a ki nem volt bünös. Isten áldja meg a fiát, Anna. Menjünk, Szikra!
                    hopp...</p>
				<p>- Mihály!... Szikra!...</p>
				<p>A férfi visszafordult. A derék Szikra ott állott közte és az asszony közt s
                    szükölve tanakodott rajta, hogy hát ő most már kinek fogadjon szót?
                    Farkcsóválgatva, örömteljesen vihogott a kis gyermek felé, a ki kaczagva tapsolt
                    neki apró kezével és egyre gügyögött:</p>
				<p>- Mi’áj!... Szitla!...</p>
				<p>A kutya először életében nem fogadott szót a gazdájának.</p>
				<p>- Lássa, Mihály, Szikra jobb, mint maga, ő még szeret minket.</p>
				<p>Az erdész elsápadt.</p>
				<p>- Anna! Anna! ne jusson eszébe, hogy hozzám még egyszer kegyetlen legyen!...</p>
				<p>- Nézz ide, Mihály, a kis fiam szólit!</p>
				<p>Csakugyan a gyermek egyre kiabálta: «Mi’áj! Mi’áj!»</p>
				<p>Az erdész lehajtotta a fejét.</p>
				<p>- Azt hiszem, hogy jó mostoha lennék, - mondá akadozva.</p>
				<p>- Na hát akkor nesze, hozd haza szépen, olyan fáradt vagyok.</p>
				<p>És odaadta a gyermeket az erős embernek, aki a csepp teher alatt csaknem
                    összeroskadt.</p>
				<p>- Mi’áj! Mi’áj! - kiabált egyre a kis fiu és egyik kezével a bozontos férfira, a
                    másikkal meg a nagy bolond kutyára mutogatott, mely nagyokat ugrott kis gazdája
                    felé a levegőben.</p>
			</div>
			<div type="chapter">
				<head>
                  A TERSSATTÓI RÓZSA.
                </head>
				<p>Az Adria partján, a magyar korona gyöngye mellett, szürke kősziklák tetején van
                    egy kis horvát falu, a neve Terssatto.</p>
				<p>A falu mellett régi várkastély romjain őröl az idő; a középkor regényes szelleme
                    sóhajt elhagyatott folyosói közt; keskeny ablakos körszobáiban, a várkert
                    burjánzó sürüségében a Frangepánok rég kihalt nemzedékéről beszél minden: a
                    harczi eszközök s a fehér márványszobrok.</p>
				<p>A várrom elnéz a kék tengeröböl felett, melynek partján Fiume virul, s néma
                    borongással ül meg a sziklán, mint valami vén sas, melynek számára nincs többé
                    ifjitó főnix-tüz.</p>
				<p>Fent a kék ég, lent a kék tenger; a várrom sziklalábánál száz ölnyi mélységben
                    cserreg, csacsog a rohanó Resicza; a kövek közt jégvirág tenyészik; a mohos
                    falon zöldhátu gyik lesi a verőfényben játszó kis legyet s a bástya
                    falrepedéseiből gaz és bozót támad, folyondár kuszik szét.</p>
				<p>A várrom puszta és kietlen; sok év óta nem lakja senki. Az utolsó tulajdonos,
                    Nugent gróf halála óta csak egy őr járkál körüle, az is mogorva és szótalan; az
                    örökös csendben, a sirok lakóinak társaságában vaddá és embergyülölővé vált, és
                    némává, akár egy karthauzi. Félvállról is csak alig felel a romok látogatóinak,
                    meg nem köszöni a borravalót, de ha valaki észreveszi a Frangepánok elvadult
                    várkertjében azt a két négyszögölnyi zugot, melyen gondos kéz ápoló nyoma
                    látszik egy teljes virágu fehér rózsa körül; ha a nagy szürkeség közt megörül
                    valaki a hajlongó rózsatőnek és megáll előtte, akkor megtörik a várőr némasága s
                    egy kis történetet mond el arról a rózsáról.</p>
				<p>*</p>
				<p>Terssattoban volt egy öreg ember, volt neki egy szép barna leánya. Fiuméban, a
                    magyar vizeken halászott egy legény, aki nagy Magyarország sik rónáiról került
                    ide egy hajótiszttel.</p>
				<p>A leány eljárt a városba, a fiu feljött ide a hegyre, könnyü volt nekik meglátni
                    egymást. Tudod, uram, a fiatal sziv tapló, a fiatal szem meg eleven tüz; aki
                    látta őket, mikor egymásra néztek, azt is megtudta mindjárt, hogy ezek nem
                    testvérek.</p>
				<p>Heves, szenvedélyes volt a leány, nem birt vele senki. A hogy belebódult abba a
                    legénybe, vércse lett a szelid galambból, megesküdött, hogy azé lesz csak, vagy
                    a halálé.</p>
				<p>A leány apja, aki horvát volt, nem szerette a magyar fiut, azt mondta magában:
                    hadd legyen hát inkább a halálé.</p>
				<p>Rossz dolog, hogy igy van, hogy a magyar meg a horvát nem érti meg egymást, hogy
                    szükség van ott lent a susaki hidon mind a két zászlóra a Fiumára fölött.</p>
				<p>Egy vasárnap este, mikor a leány megjött a városból, egy rózsatőt hozott magával.
                    Az apja elültette neki, a leány megöntözte, azután letérdelt mellé és
                    imádkozott.</p>
				<p>Az öreg ember csodálkozva nézte, a leány csak ezt felelte neki: «Majd megtudod,
                    apám.»</p>
				<p>Hanem azontul a hajnal ott találta, a csillag leragyogott rá, mikor utólszor
                    megöntözte este. Nem gondolt egyébre, csak leste a rózsát, a levelét, a
                    hajtását; ha a nap sütötte, a leány beárnyékolta sötét hajával, szellőt küldött
                    rá a leheletével; óvta, dédelgette, mig kigömbölyödött rajta az első bimbó.</p>
				<p>Akkor a leány megfogta az apja kezét és odavitte a bimbós rózsatőhöz.</p>
				<p>- Ez a virág a sorsom; ebből feslik ki rám a hajnal vagy a szemfedő.</p>
				<p>- Gyermek, gyermek! micsoda beszéd ez? Hát mi köze egy virágnak az emberek
                    sorsához?</p>
				<p>A leány felkapaszkodott az apja nyakába, ugy ölelte meg.</p>
				<p>- Száz rózsatő közül ő választotta ki. Azután elmentünk együtt az öreg Ritához,
                    tudod, a jósnőhöz és megmutattuk neki.</p>
				<p>- És Rita mit mondott?</p>
				<p>- Életed, ha piros; halálod, ha fehér.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Másnap reggelre megpattant a bimbó, fehéren, mint a hó. Az öreg horvát sirt,
                    mikor meglátta; a leány nem sirt, csak elsápadt és letörte a bimbót.</p>
				<p>Vasárnap volt, felvette ünneplő ruháját, összefonta dus barna haját és kontyba
                    szedte, a hogy az asszonyok szokták.</p>
				<p>Ugy ment le Fiuméba.</p>
				<p>A halász nem várta most, mint rendesen szokta; a leánynak nem volt nyugalma,
                    összejárta az ismerős hajókat, sorra szedett minden oszteriát, a hol a kedvese
                    meg szokott fordulni.</p>
				<p>Nem találta sehol. Akkor lement a molora és megkérdezte a halászokat ott is. Egy
                    se tudott semmit a fiuról; a brazzerája már hajnal óta nem volt a kikötőben.</p>
				<p>A leány kinézett a sik tengerre, melynek tükörlapján sok, sok apró brazzera
                    uszott, mint a sirály. Ameddig éles szeme ellátott, egyben sem ismerte fel az
                    igazit, körül került hát a kikötőbe, leült egy kőlapra, mely tüzes volt a nap
                    melegétől és várt.</p>
				<p>A fehér rózsabimbó haldokolva hajtotta le szárát, a leány meglocsolta sós
                    tengervizzel, attól csak fonnyadtabb lett a szegény bimbó.</p>
				<p>Utoljára feljött a hold, a tenger tükre elváltozott sima jéglappá, melyen
                    nesztelenül siklottak elő a brazzerák. A leány felállott a kőlapról,
                    valahányszor egy kis fehér vitorla tünt fel a tengeren, ugy várta be a sajkát a
                    fordulónál.</p>
				<p>Egyszer azután Cherso felöl megjött a várva-várt. A leány messziről megismerte a
                    világos éjszakában, szivdobogva futott eléje a parton; kiáltani akart, akkor
                    meglátta, hogy a brazzerában még egy nő is ül.</p>
				<p>Csodálkozott, de nem félt; mikor a sajka kikötött, már ott várta a legényt a
                    parton. Az megdöbbent, mikor a leányt maga előtt látta és eleresztette azt a
                    másikat.</p>
				<p>A horvát leány csak nézte őket. A legény szótlansága többet mondott neki minden
                    beszédnél: hisz az a másik szép volt. A leánynak nagyon kezdett fájni a szive,
                    odalépett a fiuhoz és elibe tartotta a rózsabimbót.</p>
				<p>- Nézd csak, fehér lett a rózsánk.</p>
				<p>A legény összeszedte magát, az a másik leány tovább akart menni.</p>
				<p>- Hagyj békét, - felelte.</p>
				<p>A horvát leány ugy érezte, mintha kést döftek volna a szivébe.</p>
				<p>- Nézz a fejemre! - mondá.</p>
				<p>A legény csak most vette észre rajta az asszonyos kontyot.</p>
				<p>- Nézz a fejemre! - szólt ujra a leány. - tudod, hogy miért van, hogy miattad
                    van? Ereszd el mindjárt azt a másikat.</p>
				<p>- Hagyj békét énnekem, - szólt a legény és a fejét elforditva, tovább akart
                    menni. A leány belekapaszkodott a karjába.</p>
				<p>- Hát meg akarsz ölni? Hát igaza volt az öreg Ritának?</p>
				<p>- Ne beszélj ma erről.</p>
				<p>- Nem sürgős neked, ugy-e?</p>
				<p>- Ma nem; majd holnap elmegyek hozzád.</p>
				<p>- Hátha holnapig megöl a bánat?</p>
				<p>- Gyermek vagy!...</p>
				<p>- Anya vagyok!...</p>
				<p>A legény összerezzent, zavartan nézett a leány kontyos hajára. Az odalépett hozzá
                    és megfogta a kezét.</p>
				<p>- Gyere velem! te az enyém vagy!...</p>
				<p>A másik leány ajkán gunyos mosoly játszott, a fiu meglátta.</p>
				<p>- Nem, ma nem lehet; Isten veled!</p>
				<p>Azzal tovább ment. A horvát leány nem állta többet utját.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Eltelt egy hét, a halász nem mutatta magát Terssattoban. Hiába várták, hiába
                    fonnyadt, sápadt a leány, mint az a bimbó, a melyet letört a fehér rózsáról.
                    Sirt egész héten és imádkozott, a hetedik napon hajnalban lebontotta kontyba
                    szedett haját és elment megint a tengerpartra.</p>
				<p>Vasárnap volt, a legény brazzerája utra készen ringott a vizen, a leány
                    beleült.</p>
				<p>Nemsokára megjött a halász is, hozta magával megint a másikat.</p>
				<p>A horvát leány mosolyogva fogadta őket.</p>
				<p>- Ne haragudjál, tudtam, hogy eljösz; Oherson volna dolgom, vigy el engem is.</p>
				<p>- Hát lecsendesültél már?</p>
				<p>- Oh, Istenem; hát komolyan vetted? Bolond voltam, már nem gondolok rá.</p>
				<p>- Látod, igy van jól. Okos leány vagy s ami a gyereket illeti...</p>
				<p>A leány kaczagott.</p>
				<p>- Oh te! hát elhitted? Csak ijesztgettelek. - Nevettek mind a hárman, legjobban a
                    leány. A kikötőnél elváltak egymástól.</p>
				<p>A horvát leány utközben visszafordult.</p>
				<p>- Visszavisztek, ugy-e?</p>
				<p>- Persze vissza; csak itt légy idejére.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Napközben az ég kissé beborult, alkonyatra csendes szél támadt; a halászbárka
                    jóval korábban indult, hogy megelőzze a vihart, meg a borulatos esti
                    sötétséget.</p>
				<p>Félóra mulva kint volt a sik vizen. A vitorla jól kapta a szelet, szinte röpültek
                    Fiume felé.</p>
				<p>A horvát leány ott ült a kormánynál s egy románczot dalolt; kellemes mély hangja
                    csengve szállt a levegőben, a másik kettő egymáshoz simulva hallgatta
                    sokáig.</p>
				<p>Eltelt egy óra, a szél erősbödött, a hullámnak taraja támadt, be kellett vonni a
                    vitorlát. A mint a legény elkészült vele, egy nagy szürke felleg futott fel az
                    égre s betakart mindent a Quarnero fölött. Negyedóra mulva csak a fiumei
                    világitó-torony mutatta az irányt, melyet a brazzerának követnie kellett.</p>
				<p>A kormánynál még mindig a horvát leány ült, a halász, meg az a másik evezett. A
                    tengerpartokon mindenki ért az ilyesmihez.</p>
				<p>Sötét volt; az ut távolságát sejteni sem lehetett, a sajkában ülők elhallgattak,
                    nem láthatták többé egymás arczát.</p>
				<p>A brazzerát erősen dobálta a szél, s a hitvány kis jármü közel volt hozzá, hogy
                    veszélyben forogjon.</p>
				<p>A szél zugása közé egyszerre kinos zokogás hangja vegyült. A horvát leány sirt. A
                    legény abbahagyta az evezést és a sötétben odacsuszott a bárka végére. A leány a
                    bárka alján térdelt és kezét az arczára szoritotta. Mikor a fiu odaért hozzá,
                    egyszerre felszökött, nyakába vetette magát és megcsókolta forrón. Azután
                    hirtelen eleresztette és beugrott a bárka közepére. A következő perczben a
                    halász sikoltást hallott maga mögött s mikor hátrafordult, egyedül volt a
                    brazzerában.</p>
				<p>Oh, uram, az irtózat éje volt az! A legény egyre kiáltozta az eltüntnek nevét; a
                    pokoli sötétben csak egy hang, egy jajszó ha vezette volna; de igy! hiába volt
                    minden; hiába! Kint töltötte a sik tengeren az egész éjszakát; könyörgött, sirt,
                    imádkozott és átkozódott. Hiába volt! A pirkadó hajnal lecsendesedve találta a
                    hullámokat; a sik vizen csupán sirályok usztak, a tenger jól elrejtette titkát,
                    még a helyet sem mutathatta meg senki, ahol a katasztrófa történt.</p>
				<p>Napok mulva két holttestet dobott partra a viz a Mal-tempo öblénél, az egyik
                    akkor is szorosan fogta mind a két kezével a másik nyakát, körmei mélyen be
                    voltak vésve a husba. A horvát leány megboszulta magát...</p>
				<p>- És a halász? - kérdeztem az öreg várőrt, mikor elhallgatott.</p>
				<p>- A halász, uram?... Az itt van előtted s az a bünhődése, ami a boldogsága
                    lehetett volna: ápolja a szép horvát leány fehér rózsájának utolsó
                    sarjadékát.</p>
			</div>
			<div type="chapter">
				<head>
                   KÉT SIR KÖZÖTT.
                </head>
				<p>Barna Balázsék, Zsibói Gergelyék, haragusztok-e még egymásra? Él-e még
                    szivetekben a gyülölködés, mely feltámadt kicsinyes okokból, hogy elüldözze
                    közületek a békét és a baráti szeretet boldogságát?!</p>
				<p>Büszkék és gőgösek voltatok, akik elfeledtétek, hogy ha tetszeni fog a
                    magasságbeli hatalomnak, megaláz és porig sujt benneteket, ahol nem tudtok
                    egyebet tenni, mint sirni és jajgatni, ahogy az elkárhozottak.</p>
				<p>Na hát most sirjatok és jajgassatok, mert meg vagytok alázva! A halál angyala
                    rémitő haraggal látogatott el hozzátok és megkonditotta fölöttetek az itélet
                    harangját. Nem jött titokban, hogy észrevétlenül lopja be mérgét legdrágább
                    kincsetekbe, hanem bevonult házatokba diadalmas tombolással: hirdetvén nyiltan,
                    kegyetlenül, hogy gyilkolni jött.</p>
				<p>Este még egészségesnek látszott a két gyermek. Az a kis bágyadtság, ami gyöngéd
                    tagjaikat ellankasztotta, talán nem is volt más, mint a kimerülés a
                    játszadozásban. Hanem reggelre megjött a láz, az arcz égő pirossága, a szem
                    aggasztó csillogása; rekedt köhögés szállt ki az elszorult mellecskéből,
                    megnehezült a bedagadt torkon át a lehelet s az orvos, akit sietve hivtatok a
                    kis betegekhez, egy hideg árnyékon át lépett a szobába: a halál árnyéka volt az,
                    amely elzárta a piczi lelkek elől a menekülés utját.</p>
				<p>Ami azután következett, az a rettegés volt, amit megkinzott lelketek gyötrelme
                    eléggé elárult.</p>
				<p>A difteritisz nem irgalmaz azoknak a kis angyaloknak, akik üdvösséget és
                    megnyugvást terjesztve, szállnak le az égből az apák és a mamák ölébe. Az
                    orvosi tudomány tehetetlen, az anyai szeretet gyámoltalan az enyészet ez ádáz
                    fegyverével szemben. Ti láttátok, éreztétek a nagy veszedelmet, amely egyszerre
                    látogatott meg benneteket és átszenvedtétek a reménytelenség kétségbeesését. -
                    Gondoltatok-e akkor arra, hogy milyen hitvány semmiségek vagytok egymás iránt
                    érzett haragotokban, gyülölködéstekben? Jutott-e eszetekbe, hogy amig egymás
                    lenézésében versengtek, addig ugyanegy átok tesz benneteket egyenlőkké a
                    fájdalomban, a meghunyászkodásban?!...</p>
				<p>Barna Balázsék egyetlen leánya, Zsibói Gergelyék egyetlen kis fia haldoklik.</p>
				<p>A mamák jajgatva tépik a hajokat a szenvedések nyoszolyája mellett; az apák, a
                    kemény, küzdelmekhez szokott férfiak, megtérnek a szivökben ahhoz, akit a gyarló
                    ember mindig megismer, ha nagy bajban van, - és imádkoznak.</p>
				<p>Mit ér ilyenkor az imádság, a kétségbeesés? Mikor a csontember vigyorgása
                    fagyossá teszi a verőfényt, mikor a levegő minden mozdulása olyan hangot
                    támaszt, mintha tulvilágról jövő sóhajok szállnának szanaszét.</p>
				<p>Oh, de irtózatos. Az a csuklás, az a szivet facsaró hörgés!... Milyen különös
                    láng ég a lassan halványodó szemben; megbolondit az a könyörgő tekintet, amely
                    tétovázva röpköd szét belőlök, mig megakad az édes mama arczán és aggódva,
                    könyörögve, haláltusában sikoltja: «Mamuska, segits!»</p>
				<p>A szegény szenvedő ajak nem nyilik szóra többé; csak a piczi száj széle mozog még
                    remegve; csupa esdeklés, csupa irgalom után való zokogás, amit a mama kiérez
                    belőle.</p>
				<p>A mulandóság örökké járó órájában egyre tünnek a perczek, mint a lehulló
                    porszemek. A kór nem ismer irgalmat, nem ad halasztást. Mikor elkövetkezik az
                    idők teljessége, egyszerre megmutatja egész erejét és lesujt büntető ostorával,
                    hogy még a lelken is véres nyom marad utána.</p>
				<p>Az anyaság a legnagyobb öröm, amit Isten az asszonynak adhat, de az anyaság üdve
                    magában hordja a vezeklést is Éva botlásáért. Mert nincs ahhoz fogható
                    gyötrelem, amilyen az édes anyja kinja, melyet haldokló gyermeke látásán érez.
                    Vegyetek el az anyától mindent, ami boldoggá tette az életben; tegyétek
                    szegénynyé, aki megismerkedik a nyomorral, de hagyjátok meg neki gyermekét, aki
                    keblén csüng s az elhagyatottságban csak nehezebbé teheti sorsát: és azért az
                    anya meg fog nyugodni a végzetben és vigasztalást lel abban a szerelmes
                    mosolyban, amelylyel a tehetetlen apróság köszönti, bátoritja. Elvesztheti a nő
                    a férjét, ha szerette, oltárt emel szivében a drága halottnak; de az anya,
                    akinek meghal a gyermeke, nyomorultabbnak érzi magát a féregnél, amelyre
                    rátapostak és nemcsak a fájdalom az; ami urrá lesz fölötte, hanem a kétségbeesés
                    is.</p>
				<p>A Zsibói Gergelyék fia halt meg először. - A cseléd vitte meg a hirt a haragos
                    szomszédhoz, nem a gazdája küldte, csak ugy magától jutott eszébe, hogy
                    átkiáltson a keritésen.</p>
				<p>Barna Balázs csaknem leroskadt, amint meghallotta. Nem a szánakozás, hanem a
                    rémület szállotta meg szivét.</p>
				<p>Mindenható! most már talán az ő gyermekén a sor! - Berohant a halállal vivódóhoz,
                    a felesége meg se látta könyein át, hogy milyen dultak a vonásai. Csak mikor az
                    ember hörgő zokogással térdre vetette magát mellette, akkor riadt fel és
                    ránézett a szőke haju apró leányra, aki már nem szólt, csak a kezecskéit
                    emelgette, mintha bucsut intett volna, mintha össze akarta volna tenni, hogy
                    elmondja még egyszer az esti imádságot:</p>
				<p>«Őrangyalom fent az égben,</p>
				<p> Vigyázz reám, kérlek szépen,</p>
				<p> Édes álmot hozz szememre,</p>
				<p> Hogy vigan keljek reggelre.»</p>
				<p>Barna Balázs csak zokogott és görnyedezett a földön, mint egy elitélt, akinek a
                    számára nincs többé kegyelem.</p>
				<p>Egyszer aztán megszünt zokogni és a fejéhez kapott, hogy szétmarczangolja a
                    homlokát, mert ugy érezte, hogy levegőre van agyvelejének szüksége, vagy egy
                    nyilasra, a melyen át elüldözze róla a lidérczet. Egy borzasztó szóval
                    született meg benne a kisértet, ezt a szót a felesége sikoltotta:</p>
				<p>«Meghalt!»</p>
				<p>*</p>
				<p>Ugyanegy napon, ugyanegy órában temették a két kis halottat.</p>
				<p>A harangok mind a kettőért egyszerre zugtak; a gyászbaborult édes anyákat ugyanaz
                    a gyötrő fájdalom vitte közel az őrüléshez.</p>
				<p>Virágeső hullott a két koporsóra; mindeniken ott volt a gyöngyvirágból, meg
                    nefelejtsből font koszoru, széles kék szalaggal, aranyos felirással: «A
                    legkedvesebbnek!»</p>
				<p>Eljött a pap és beszentelte; akik ott voltak, együtt mondták vele a Miatyánkot,
                    ahogy minden temetésnél szokás. A bucsuztató alatt a gyöngébb szivüek sirtak s a
                    derék pap mindent elkövetett, hogy a bánkódó szülőket vigasztaló szavaival jól
                    megkinozza. Mintha nem lett volna amugy is elég keserü a csapás; mintha szükség
                    lenne a szenvedések kelyhét a gyász ékesszóló festésével, a veszteség
                    nagyságának magyarázásával a kinzás fokáig kiürittetni! -</p>
				<p>Azután jött a temetési egylet embere és rátette a kis viaszbáb-halottakra a
                    koporsó födelét.</p>
				<p>Amig a koporsó nyitva van, addig a halott még a világé, azoké, akik szerették. A
                    szem megpihenhet a kihült vonásokon s szende alvásnak nézheti azt a rettentő
                    nyugalmat, amelynek nincs többé másban változása, mint az enyészet
                    kifejlődésében. Amig láthatjuk a drága kincset, akinek nincs számunkra többé
                    mosolya, hangja: addig fel sem tudják egészen fogni ama pillanat kegyetlenségét,
                    amelytől fogva csak halvány, bizonytalan, lassankint megfogyatkozó
                    emlékezetünkkel idézhetjük vissza az elvesztett kedvest magunk elé. De mikor a
                    koporsó födele lezárul s örökre eltakarja előlünk azt, akitől megválnunk annyira
                    kinos, akkor megszünik a vigasztalás minden csalóka hatása.</p>
				<p>A szögre koppanó kalapács minden ütése agyvelőnkig hatol s szivünket zuzza szét;
                    ez már az elválás hangja, amelyre megremeg a legnagyobb közöny is.</p>
				<p>Barna Balázsék, Zsibói Gergelyék ugyanegy pillanatban borultak zokogva a maguk
                    kis koporsójára.</p>
				<p>Megindult a kettős temetés; az utczán egymás után vonult ki csendesen. A haragos
                    szomszédok, a megalázott ellenségek nem is látták egymást. Ki törődnék ily
                    pillanatban azzal, hogy mi történik a világon azonkivül, ami az ő lelkét ugy
                    összefacsarja?</p>
				<p>Verőfényes tavaszi nap megragyogtatta a fényes koporsókat; szellő meglengette
                    rajtok a koszorut, virágot. Mosolygott az ég, mintha örült volna annak a két uj
                    angyalkának, akinek a földi részét ugy siratja itt lent egy pár önző ember.</p>
				<p>Irva vagyon: «Adjátok meg az Istennek, ami az Istené!» - már pedig az angyalok az
                    Istenéi s igy nem is illik busulni azon, ha jogát gyakorolva, magához hivja
                    őket. De mi lenne akkor az emberekből, ha minden angyal elszállna közülök az
                    égbe s nem maradna más példaadójok, mint az ördög?!...</p>
				<p>A temető szük ösvényén egy-egy sirásó a hóna alá vette a kis koporsókat s vitte
                    előre. Utánok mentek a gyászolók, egyenkint, hosszu sorban. Mikor az egymás
                    mellé ásott sirok közelébe jutottak: leeresztették a két egyforma koporsót.</p>
				<p>Az egyik sirásó fogta a két kis keresztet s bamba közönynyel leszurta mind a
                    kettőt a földbe, az egyiket jobbra, a másikat balra, - ahogy jobban érte. Azután
                    elmondtak még egy Miatyánkot s egyszerre megdobbant a koporsók födelén az első
                    hant, amely után következett gyorsan a többi.</p>
				<p>Barna Balázsék, Zsibói Gergelyék mérhetetlen nagy fájdalmukban lerogytak a
                    felhantolt sirhalom előtt, kiki oda, ahová az ő gyermekének a keresztfája volt
                    szurva a porhanyó földbe, s zokogva, megtörve összetették a kezöket, ugy
                    imádkoztak bensőleg, lelkükből.</p>
				<p>Azután elmentek haza, anélkül, hogy egymásra néztek volna. Az esztelen gőg még a
                    közös gyászban, az irtózatosan egyforma sorsban sem hajlott meg a jobb érzés
                    előtt, hogy kezet nyujtva egymásnak, feledjék a multat, akár volt okuk az
                    ellenségeskedésre, akár csak képzelték, hogy kötelességök gyülölni egymást.</p>
				<p>Hanem a temetőben attól fogva sokszor látták a két gyászruhás asszonyt egymás
                    mellett térdelni a maguk gondosan ápolt, virágos sirhalma előtt. Földiszitették
                    a kis keresztfát, körülvették czifra keritéssel, tulversengve egymást, hogy ki
                    szereti jobban a halottját.</p>
				<p>Virág nélkül sohasem volt a két sir; szomorufüz hajlott le mind a kettőre s
                    egyszer csak diszes kőlap került az egyik fakereszt helyére. Nem telt bele egy
                    hét s a másik kis halmon is aranyfeliratos oszlop beszélt a lent nyugvó drága
                    halott szüleinek soha nem szünő fájdalmáról.</p>
				<p>Barna Balázsék, Zsibói Gergelyék még az emlékezet adójának a lerovásában is
                    segitségül hivták az ellenségeskedés versengését.</p>
				<p>*</p>
				<p>És nem tudták meg soha, hogy a buta, közönyös sirásó megtévedt volt a temetéskor
                    és fölcserélte a kis kereszteket, mikor leszurta a sirhoz.</p>
				<p>(Vége.)</p>
			</div>
		</body>
	</text>
</TEI>