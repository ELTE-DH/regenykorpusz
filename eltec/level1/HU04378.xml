<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU04378" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Solus eris</title>
				<author ref="viaf:49239294">Ambrus Zoltán (1861-1932)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">62236</measure>
				<measure unit="pages">131</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Solus eris</title>
					<date>2006-12-22</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/04300/04378"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Kiss András</name>
						<name>Ollé Krisztián</name>
					</respStmt>
					<bibl type="digitalSource">
						<title>Solus eris</title>
						<date>2006-12-22</date>
						<ref target="https://mek.oszk.hu/04300/04378"/>
					</bibl>
					<bibl type="printSource">
						<title>Solus eris</title>
						<author>Ambrus Zoltán</author>
						<pubPlace>Budapest</pubPlace>
						<publisher>Révai</publisher>
						<date>1907</date>
						<ref target="https://mek.oszk.hu/04300/04378/04378.pdf"/>
					</bibl>
				</bibl>
				<bibl type="firstEdition">
					<title>Solus eris</title>
					<author>Ambrus Zoltán</author>
					<date>1907</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-04"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>- Tudnék neked egy munkát - szólt a mester, a hogy beállítottam hozzá. - Csak az a
                  kérdés, milyen kedvben vagy?</p>
				<p>- Alacsony, pimasz, czudar rosszkedvben. Talán még soha se voltam ennyire -
                  feleltem.</p>
				<p>- Mi bajod?</p>
				<p>- Semmi különös. Télen nagyon hideg van, nyáron nagyon meleg van, soha sincsen jó
                  idő. Rosszkedvü, fáradt, elcsüggedt vagyok. Egyéb bajom nincs, de nekem ez is
                  elég.</p>
				<p>- Ez azt jelenti, úgy-e, hogy télen sok a kritikus, nyáron meg kevés a vevő? És
                  lassankint elveszíted a tehetségedben való bizalmadat?</p>
				<p>- Olyanformán. Kezdem átlátni, hogy multamban nincs öröm, s jövőmben nincs remény.
                  A mester nem is képzeli, hogy micsoda baj ez.</p>
				<p>- De képzelem. A régi szép időkben nekem is voltak efféle bolond óráim. A mikor
                  még nem volt semmi komoly bajom, mint most neked.</p>
				<p>- A mesternek könnyü. Kidugja csibukját a Pantheon ablakán, lenéz az alant
                  bukdácsolókra és azt kiáltja nekik: »Csak törjétek magatokat! Én is vesződtem, a
                  míg ide jutottam!«</p>
				<p>- Te beszélsz így, semmirekellő?! Huszonnyolcz éves vagy; az egészséged, mint a
                  vas; egy kis tehetség is szorult beléd. Mi kellene még?</p>
				<p>- Egy garas ára siker. Egy kis hit. Valami kevés öröm.</p>
				<p>- Szóval: a mi megjön magától; a mit csak ki kell várni. De ilyen bolond az ember!
                  A mig fiatal, mindent akar, a mi nincs; észre se veszi a gazdagságát s kesereg,
                  hogy ez meg az hiányzik. Mikor aztán megöregszik, már nem akarna semmit, de
                  mindenét odaadná az eltűnt évekért. Nem tudja élvezni, a mit, cserében
                  ifjúságáért, megszerzett; csak kesereg, hogy nem tud visszafiatalodni.</p>
				<p>- Vannak szerencsés kivételek. Itt van például a mester. A mester ma is fiatalabb,
                  mint én...</p>
				<p>- Igen, lélekre. Köszönöm.</p>
				<p>- ... és huszonnyolcz esztendős korában már ott volt, a hová én, úgy látszik, soha
                  se fogok eljutni.</p>
				<p>- Hja, barátom, én szorgalmasabb voltam, mint te. Nem szerelmeskedtem annyit,
                  hanem tanultam. Nekem is voltak modelljeim; de ha lefestettem őket, azután békét
                  hagytam nekik. Te... te nem érsz rá lefesteni őket! Különben jól teszed; neked van
                  igazad. Valamivel korábban értem el, mint ti fogjátok, hogy nem kell robotban
                  dolgoznom; de mit ér ez? Most már volna időm szerelmeskedni, a kedvem se
                  hiányoznék hozzá, de vége! Ha te kiállsz a kapuba, és egyet-kettőt kurjantasz,
                  mindjárt tudják, hogy te vagy; én kurjanthatok akárhányat, még se tudják, hogy én
                  vagyok az, a ki kiabál! ... Annyi a szép lány, és mind másnak nő fel! ... Ezzel
                  egyébként nem azt akartam mondani, hogy: csak lustálkodjál! Hanem azt, hogy ne
                  csüggedj. Ma még inkább az életé vagy, mint a művészeté. Ha majd egészen ennek
                  adod a lelkedet: a siker eljön magától, nem kell hínod. Biztosítalak, hogy nem
                  pazaroltad el az idődet. A mit másoknak éltél, az mind a művészetednek fog
                  kamatozni. De ha ennyire bolygat az alkotás láza: próbálj már egyszer valami
                  nagyot.</p>
				<p>- Kicsit se tudok én már, mester.</p>
				<p>- Téged bánt valami, fiam. Beszéld el, mi történt veled?</p>
				<p>- Higyje el, semmi se történt.</p>
				<p>- Akkor hát beteg vagy.</p>
				<p>- Olyan egészséges vagyok én, mint a makk. És talán éppen az az én bajom, hogy
                  ilyen rettenetesen egészséges vagyok. Kilencz órát alszom naponkint, de ha a
                  lelkiismeretem engedné, többét is tudnék. Úgy eszem, mint a mesebeli szörnyek, a
                  fejem soha se fáj, a tüdőm olyan, mint egy bikáé.</p>
				<p>- Ettől még nagyon rosszak lehetnek az idegeid.</p>
				<p>- Az idegeim? Talán nincsenek is idegeim. Én legalább nem tapasztalom, hogy
                  vannak. Tehát jók. Nincs nekem semmi testi bajom, mester. Ép, egészséges vagyok,
                  és a míg csak úszni, vívni, evezni kell: erős is. Kérdezze meg azokat a
                  tanítványait, a kik tagjai a »Hungaria« csónakázó-klubnak. De mihelyt dolgozni
                  akarok, elhagy az erőm. Kinyitom a szememet, de már nem látok meg semmit; a kezem
                  ügyetlen, néha valósággal béna. A képzeletem szárnyaszegett, nem jut eszembe
                  semmi, nem tudok kitalálni semmit, annyit se látok és érzek, mint egy fűszeres. A
                  materiális élet, a melybe belemerültem, mint Harold Harfagar király a tenger
                  fenekére, nem ereszt vissza; a lomhaság tündérei lenn tartanak, nem tudok
                  fölemelkedni. Majdnem minden időmet a szabadban töltöm, s néha megkapnak: a fák, a
                  víz, a sziklák, a hegyek fenséges mozdulatlansága, a napfény játéka egy
                  hullámfodorral, a növényvilág szivárványos bűbája, egy-egy tájék szomorú, szép
                  lelke, a tó-tükör és az égbolt varázslatai. A napsugár néha át meg átjár, s szivem
                  bele sajog ebbe a fájdalmasan édes érzésbe. Mély szomorúságomba bele csillámlik a
                  remény: hátha még tudok valamit?! De alig hogy leültem dolgozni, már bele fáradok,
                  s kétségbeesve látom, hogy kezem nem azt csinálta, a mit a lelkem akart. Pedig
                  olthatatlan vágy él bennem: valami szépet csinálni. Valamit, a mi bizonyos. A
                  mihez nem ér fel a kicsinyesség, s a minek nem árthat az idő. Valami olyat, mint a
                  Dagnan-Bouveret »Bretagnei búcsú«-ja. Vagy ha már a rendkívüli tehetséget
                  megtagadták tőlem az istenek, legalább valami olyat, a mi másoknak is tessék, s a
                  mivel egy kissé én magam is meg legyek elégedve.</p>
				<p>- Mondom, hogy ideges vagy.</p>
				<p>- Nem, ez nem idegesség, csak szomorúság, vagy jobban mondva elkeseredés. A kétség
                  egy kissé későn látogatott meg. Huszonnyolcz éves vagyok, már nem kezdhetem újra
                  az életet. Nem kezdhetek egy más pályát, elülről; arra már késő, hogy másutt
                  vihessem valamire. És azt kell hinnem, hogy olyan pályát választottam, a melyhez
                  nincs elég tehetségem.</p>
				<p>- Ezt én jobban tudom, mint te. Belőled nem a tehetség hiányzik, hanem az
                  akaraterő. Nem a képességeiden fog múlni, ha nem éred el, a mire vágyakozol; a
                  jellemedtől függ, hogy mivé fogod magadat kinőni.</p>
				<p>- Csak vigasztaljon, mert rám fér. Van-e, a mi jobban kétségbe ejtheti az embert,
                  mintha életének a derekán el kell ismernie, hogy azt az egyet, a mit tud, rosszul
                  tudja? Van-e érzés, mely jobban lesújtana, mint ha tudatára ébredünk annak, hogy
                  csak egy mesterséghez konyítunk s ebben az egyben is kontárok vagyunk? Itt van ez
                  a nagy, haszontalan test a maga mindennapos követeléseivel; csupa apró, de
                  parancsoló és türelmet nem ismerő követeléssel... és a szellem, a dicső szellem,
                  melynek játszva kellene előteremtenie, a mi ezeknek a kicsinyes követeléseknek a
                  kielégítésére szükséges, a szellem, ez a mi egyetlen erőnk, egész énünk, kínlódva
                  se bir valami értékeset alkotni, sőt azt se képes kiküzködni, a mivel
                  elhallgattathatná ezt az éhes kutyát.</p>
				<p>- Azt mondhatnám, hogy a kontárt soha se bántják efféle kételkedések, és hogy
                  mindez csak ideges képzelődés. De nem vitatkozom veled. E helyett egy orvosságot
                  ajánlok. Fogadd el a munkát, a melyről szóltam.</p>
				<p>- Különös orvos a mester. Annak, a ki nem tud enni, egyszerűen azt rendeli, hogy:
                  egyék, ettől majd meggyógyul.</p>
				<p>- Ha elmondod az orvosnak, hogy elveszítetted az étvágyadat, az orvos nem fog
                  koplaltatni, s nem tanácsolja azt, hogy: ne egyél, a míg az étvágyad meg nem jön
                  magától. Ellenkezőleg: tejkúrára fog, s azon lesz, hogy éppen a táplálkozással
                  szerezd vissza az étvágyadat, azzal az új erővel, melyet a legkönnyebb és legjobb
                  eledel ad. Én is ilyenforma kúrát ajánlok. Most már, hogy kibeszélted magad,
                  tisztában vagyok a bajoddal, s elmagyarázhatom, hogy mi történt veled. Egy-két
                  esztendeig elhanyagoltad a művészetet; az apró örömöknek éltél, nem a
                  legnagyobbnak. Egy szép napon aztán feltámadt benned a lelkiismeret, s iszonyú
                  hévvel fogtál hozzá, hogy majd kipótolod a mulasztottat. De meglepetve vetted
                  észre, hogy a tétlenségben elprédáltad a régi ügyességedet, s meghökkentél, a
                  mikor láttad, hogy az elhanyagolt szerető duzzogva fordít hátat. Hja, barátom, a
                  múzsa is asszony! Ekkor rádupláztál a hibádra. Erőszakolni akartad a régi jó
                  viszonyt; persze, éppen csak ez kellett a boszúálló kedvesnek! Most aztán
                  lecsüggeszted a karod, és rémülten kérded magadtól, hogy: tulajdonképpen mi
                  történt veled? Hát, barátom, a mit eltékozoltál, azt nem lehet csak úgy
                  visszafütyölni; időbe kerül, a míg újra megszerzed, de ne félj, semmi baj. Szép
                  lassan visszahizelged magad úrnőd kegyébe; nem vívod az eget, de addig sántikálsz
                  és udvarolsz a haragos szépségnek - hiszen csak nő! ... - míg egy napon
                  észreveszed, hogy a munkádnak megint láttatja van. Nézd, barátom, az a dolog, a
                  mit én ajánlok neked, nem fog megerőtetni. Inkább szórakoztatni fog, s könnyen
                  meglehet, hogy azonnal eloszlatja a rosszkedvedet. Könnyű munka; nem fogja
                  ingerelni a művészi becsvágyadat, de haldokolva is megcsinálhatod. Éppen betegnek
                  való feladat, ha mondom.</p>
				<p>- Értem. Egy öreg péknét kell lefesteni, az összes smukkjaival együtt.</p>
				<p>- Nem. Egy nagyon szép asszonyt, a ki már nem él.</p>
				<p>- Fényképek után?</p>
				<p>- Igen.</p>
				<p>- Csakugyan betegnek való munka.</p>
				<p>- Várj csak, még nem mondtam el mindent. A halottnak egy eleven arczképe is
                  maradt: a leánykája, a ki nagyon hasonlít rá. Ez a leányka most tizenhat
                  esztendős. Az asszony már régen meghalt; nem tudom, mondjuk: tiz esztendeje. Arról
                  van szó tehát, hogy a fényképek és a tizenhat éves hasonmás látásából el kell
                  képzelni... nem... látni kell: milyen volt az asszony huszonöt-huszonhat éves
                  korában.</p>
				<p>- Szép feladat! Nehéz is, hálátlan is, és főképpen ügyes szemfényvesztőnek való, a
                  ki bolonddá tudja tenni a világot!</p>
				<p>- Nagyon szigorú vagy. Csodát nem várnak tőled, csak egy jó képet, a melyet modell
                  nélkül kell elkészíteni. Fényképet annyit kapsz, a mennyit akarsz; s a fényképek
                  jók, mondhatom, mert ismertem az asszonyt. A kis leányt folyton látni fogod, a mi
                  ér annyit, mint a fényképek. Szóval a feladat nem nehéz; persze, művész szeme kell
                  hozzá.</p>
				<p>- Művész szeme? Nem. Hanem bűvész ügyeskedése... az már igen! Esküszöm, hogy a
                  mester soha se vállalkozott ilyes munkára!</p>
				<p>- Látod, mennyire tévedsz! Igenis, vállalkoztam, még pedig ugyanerre a munkára! De
                  épp akkor ért utól ez az átkozott köszvény, mely mindenkorra nyomot hagyott a
                  kezemen; el kellett halasztanunk a dolgot. Most is rám gondoltak először, és
                  sürgették, hogy váltsam be az igéretemet. De nemet kellett mondanom.</p>
				<p>- Világos! Kinőtt már a mester az efféléből.</p>
				<p>- Most is csak azért nem vállalkoztam, mert ki kellene mozdulnom a fészkemből,
                  hogy a kis leányt láthassam. Már pedig nincs az a csábítás, a mivel engem el
                  lehetne csalni hazulról. Egy köszvényes embernek a megszokott kényelme, a
                  nyugalma, a helyben maradhatása az első dolog a világon.</p>
				<p>- És a kis leány nem jöhetne ide?</p>
				<p>- Nem, mert vidéken laknak, télen-nyáron, és jó messze innen.</p>
				<p>- E szerint még utazgatni is kellene?</p>
				<p>- Érdemes lesz oda utaznod, mert kitűnően fogod tölteni a nyarat.</p>
				<p>- Az egész nyarat ott tölteni! ... Mért?</p>
				<p>- Mert másutt sehol se tölthetnéd jobban. Biztosítalak, hogy nem fogsz haza
                  kívánkozni; tőlük meg ott maradhatsz, a meddig akarsz. Megjegyzem, bár ezt már nem
                  volna szabad elárulnom, hogy szó van a kis lány arczképéről is.</p>
				<p>- Ahá! Ez attól függ, hogy a pályázó miképpen tudja megoldani az első feladatot?
                  ...</p>
				<p>- Természetesen, de e felől nyugodt vagyok.</p>
				<p>- Köszönöm. A kérdéses nyárspolgárok azonban, úgy látszik, bizalmatlanabbak. És
                  tán kényesebbek is.</p>
				<p>- A kérdéses nyárspolgárok egy cseppet se nyárspolgárok. Olyannyira nem, hogy az
                  az úr, a ki kért, küldeném el, ha már magam nem mehetek, a legtehetségesebb
                  tanítványomat, ez az úr Magyarország utolsó oligarchája: Szepessy Kristóf
                  báró.</p>
				<p>- Tyű, teringette! Ezt a nevet ismerem az újságokból.</p>
				<p>- Ha szorgalmasabban lapozgatnád a könyveket, ismernéd a történelemből is. Annak
                  idején nagy szerepet játszott Magyarország politikai életében.</p>
				<p>- Ez már régen lehetett.</p>
				<p>- Régen, a kiegyezés előtt. Azok közé az aulikusok közé tartozott, a kik itthon is
                  bizonyos megbecsülésnek örvendtek. Hatvanhét óta azonban visszavonult.</p>
				<p>- Akkor hát ő az oka, hogy olyan keveset tudok róla.</p>
				<p>- Azért jó lesz, hogy ha tájékozódol egy kissé. Akármilyen rég letűnt nagyság,
                  szereti, ha tudják, hogy ki volt.</p>
				<p>- A fődolog az, hogy most már semmi. Magánzó.</p>
				<p>- Exczellencziás úr és aranykulcsos vitéz. Olyan aranykulcsos vitéz, a kit egy
                  tolószéken hurczolnak jobbra-balra, de a ki azért megköveteli, hogy az egész világ
                  folyton süvegelje.</p>
				<p>- Nagyon öreg úr lehet, a ki már nem sok vizet zavar.</p>
				<p>- Ne gondold azt. Úgy hiszem, közelebb van a nyolczvanhoz, mint a hetvenhez, és
                  akármilyen öreg, nem tudott nagyobbra nőni, mint egy lovászgyerek. De ez a kis
                  öreg a tolószékében is kemény legény. Majd meglátod, hogy arra felé, három
                  vármegye határán belül, csak az történik, a mit ő akar.</p>
				<p>- Az arczkép is az ő kívánsága?</p>
				<p>- Az is az övé. Te, figyelmeztetlek valamire. Ha festésről lesz szó, Angelit és
                  Canont a világért se dicsérd az öreg előtt. Először ezekkel tett kísérletet. De az
                  egyik, már nem tudom mért, nem vállalkozott, a másik meg olyan képet festett, a
                  mely a bárót éktelen haragra lobbantotta. Megsemmisítette a képet, s azóta hallani
                  se akar a bécsi mázolókról.</p>
				<p>- S a mester azt hiszi, hogy én szerencsésebb lennék, mint híres elődöm?</p>
				<p>- Híres elődöd nem láthatta az eleven hasonmást, a ki akkor még nagyon kicsi volt.
                  Aztán meg híres elődödnek az a szerencsétlen gondolata támadt, hogy egy bájos
                  Dubarryt festett, a báró pedig - és ezt meg fogod érteni, mihelyt meglátod a
                  fényképeket - szentképet akar. Igen, szentképet, és nem valami »a la Watteau«
                  kecses alakot vagy holmi Fragonard-féle bájosságot. Az öreg úr ugyanis, a mint
                  látni fogod, nemcsak kegyelettel, hanem valóságos rajongással viseltetik a menye
                  emléke iránt.</p>
				<p>- A menyét becsüli meg ennyire? Ez uj. A nagyon öreg emberek halott-kultusza nem
                  szokatlan dolog. Azt hiszem, ez a kultusz nem annyira sírontúli szeretet, s örökös
                  emlékezése a már csak emlékeiben élőnek, mint inkább tüntetés a hálátlan élők
                  ellen. »Látjátok, így tudom én imádni, a haló porában is, azt, a ki szeretett és
                  megbecsült engem, a hogy megérdemlem, és a hogy ti nem tudtok szeretni és
                  megbecsülni! ...« Ezt akarja mondani. De hogy valaki a halottai közül éppen a
                  menyét tegye öreges érzéseinek bálványképévé, ez, meg vagyok győződve, eddigelé
                  igen ritkán fordult elő a világtörténelemben.</p>
				<p>- Mondasz valamit. Sőt meglehet, egészen igazad van, mert ezt a rajongást, a mely
                  még a halotthoz is hűséges maradt, ugyan senki se jósolta volna meg, tizenöt vagy
                  tizenhat évvel ezelőtt. Az öreg báró tudniillik sehogy se akart beleegyezni fiának
                  a házasságába. Hiába kérlelte az egész család, nem engedett és utoljára is
                  megtagadta a jóváhagyását. De a fiatal báró is Szepessy volt, azaz makacs,
                  hajlíthatatlan és minden pokollal szembeszálló. Mikor látta, hogy nem tudja
                  megtörni apjának az ellenállását, túltette magát rajta. Elveszített egy
                  hitbizományt, de feleségül vette a kis nevelőnőt.</p>
				<p>- És a vén oligarcha most egy ex-nevelőnőt gyászol?</p>
				<p>- Te ezt vigjátéknak találod, és mulatsz rajta. Hja, barátom, minden élet:
                  tragédia, de ez a sok tragédia néha ilyen vígjátékokból alakul ki, a mi azt
                  bizonyítja, hogy a tragédiák és a vigjátékok anyaga ugyanegy, vagyis: nincsenek
                  vígjátékok, csak olykor vigjátékoknak tűnnek fel, a közönbös néző előtt, a
                  tragédiák egyes részletei. Lásd, ez a nyakas öreg, a kiben minden nyakassága
                  mellett is oly kevés a következetesség, a maga rendíthetetlen elveivel - mert az
                  elvei most is rendíthetetlenek - messziről kitűnő vigjátéki alaknak tetszik, és
                  mily szomorú sorsot mért rá előbb a komikus konokság, utóbb a komikus
                  következetlenség! Nem fogom elbeszélni az egész regényt...</p>
				<p>- Miért ne beszélné el? Ráérek.</p>
				<p>- Mert magam sem ismerem. Csak a száraz tényeket tudom, de ezek is érdekesek.</p>
				<p>- A tényeket kitalálom. Megjelent az első baba; a fiatal anya felpakolta a kis
                  kitagadottat, és beállított vele a bősz nagypapához. A bősz nagypapa ellágyult és
                  beleszeretett a fiatal mamába.</p>
				<p>- Megjelent az első baba és a fiatal anya nem adott életjelt. Hanem a férj, a ki
                  elég bolond volt lemondani egy hitbizományról, hogy elvehessen egy szegény
                  nevelőnőt, megint gondolt valami bolondot. Azt gondolta, hogy elmegy az északi
                  sarkra, és nem lehetett otthon tartani. Bolondabbat már nem gondolhatott volna, az
                  igaz, és hogy miért tette ezt, igazán nem tudom megmondani. Máris megunta volna a
                  feleségét, a kiért olyan nagy áldozatot hozott, vagy nem szerette volna eléggé a
                  kis porontyát? - nem hiszem, mert ismertem az asszonyt. Daczból tette volna, hogy
                  keserűséget okozzon az apjának, vagy hogy aggodalmakat keltve kierőszakolja a
                  bocsánatát? - nem hiszem, mert ismertem őt is. Inkább azt képzelem, hogy nem tudta
                  tűrni a szegénységet, vagy jobban mondva: nem tudta elviselni, hogy szegénynek
                  lássák otthon. És mindenesetre valami sikert várt ettől a vállalkozástól; az
                  expediczió, a melylyel elment, nagy port vert fel akkor. Bizonyára nem azért ment
                  el, hogy soha se térjen vissza. De nem tért vissza. Háromnegyed év se telt el,
                  mikor meghozták a hírt, hogy odaveszett, az egész expediczióval.</p>
				<p>- Ezt megtehette volna egy pár évvel előbb is.</p>
				<p>- Az özvegye nem így fogta fel a dolgot. Legalább nem siránkozott a tulajdon
                  baján; csak azt gyászolta, a kit elveszített. Hogy mi lesz vele s a gyermekével? -
                  csak mások kérdezgették; ő maga soha. Azt hitték, hogy házalni fog a
                  nyomorúságával, s majd sorra járja férje rokonait. Nem ezt cselekedte, hanem azt,
                  hogy elment egy kis tót faluba, a hol kivüle mindenki bocskort viselt, s beállott
                  tanítónőnek. Az öreg báró mindennap kinézett a küszöbre, nem lát-e ott egy kis
                  lányt, meg egy czédulát, a mire ez van irva: »Tőletek való; tartsátok el.« Bizony
                  nem látott ott semmit. Várt; azt hitte, hogy az idő megtöri ezt a kis tanítónőt, a
                  ki arról álmodozik, hogy a büszkeség fényűzését is megengedheti magának. De hiába
                  várt. Mikor aztán elunta, hogy egyre csak lesse az unokáját: okosabbat gondolt.
                  Követet küldött a menyéhez és megüzente neki, hogy fia özvegyének és árvájának ott
                  van a helye a többi családtag között, az ősi fészekben. A tanítónő a szép szóra is
                  nehezen hajlott, de a gyermek jobblétéért végre engedett.</p>
				<p>- A többit ki lehet találni.</p>
				<p>- Nem lehet kitalálni. Az öreg, a mint látni fogod, teljességgel nem érzelgős
                  természetű. Még ma is kordában tartja a családját, s azt gyanítom, nem valami
                  nagyon lelkesedik a többi sarjadékáért. Többet mondok. Egyetlen fiának, a
                  halottnak, soha se tudta megbocsátani, hogy búcsutlanul ment el az óperencziákra,
                  a nélkül, hogy egy szót üzenjen haragos atyjának. A halálhír után is csak úgy
                  emlegette, hogy: »az az úr«, vagy: »a sarkutazó.« Később letett erről, hogy ne
                  okozzon fájdalmat, előbb az özvegynek, utóbb az árvának. Azóta nem beszél róla;
                  mintha soha nem is gondolna rá. S az élők irányában még keményebb tud lenni.
                  Otthon is oligarcha; zsarnokoskodó, rideg családfő s olykor kegyetlen páter
                  familias. A leányai, s ezek családja, kivételképpen se látták gyöngédnek; egyik
                  unokája, a kire egyszer ráijesztett, fél tőle, mint egy öreg krampusztól. Más
                  véleményét soha se hallgatta meg; nyájas szavakat, kedvességeket nem hallott tőle
                  senki; alárendeltjeivel szemben - s ő a családját is ebbe az osztályba sorozta -
                  csak a szigorúságát éreztette. Egyetlenegy lény volt a világon, a ki ki tudta
                  forgatni magából: a menye.</p>
				<p>- Mondom, hogy: bele szeretett.</p>
				<p>- Azt se csodáltam volna. Mert ez az asszony bizony édes-kedves teremtés volt, és
                  én például, én csakugyan bele szerettem.</p>
				<p>- A mester mindig őszinte tisztelője volt az asszonyi nemnek, mint mindazok, a kik
                  az ifjúságukat józanságban töltötték el, és - igen bölcsen - távol maradtak attól
                  a veszedelemtől, hogy nagyokat csalódhassanak.</p>
				<p>- Hiába csúfolsz. Én elhiszem a te tapasztalásodnak, hogy az asszonyok nagy
                  többsége rossz, képmutató, hazug; de annyit láttam, hogy vannak jó asszonyok is.
                  És ha kinevetsz is, mondok még valamit. Látod, én hiszem és vallom, hogy a jó
                  asszonyok között, a kik talán kevesen vannak, vannak még kevesebben, a kik
                  magasabb rendű lények, mint a többi ember.</p>
				<p>- A szépek, a kik csodálatosképpen jók maradtak.</p>
				<p>- Nem, hanem azok, a kiknek a kedvességében van valami kifejezhetetlen, a mi a
                  virágillatra emlékeztet. Azok, a kiknek egyénisége a tisztalelküségnek, a jóságnak
                  és a szeretetnek olyan melegét sugározza, a mely a tavaszi napfényt juttatja
                  eszünkbe...</p>
				<p>- Szóval a mester hisz a tündérekben?</p>
				<p>- Ha nem volnának tündérek, azt mondanám, hogy nem érdemes élni.</p>
				<p>- Pedig tündért látni, úgy látszik, csak keveseknek adatott.</p>
				<p>- Minden ritka, a mi méltó rá, hogy vágyódjunk utána.</p>
				<p>- És ennek a hitnek ott kell lennie a képen?</p>
				<p>- Ott lesz, akármilyen kételkedő vagy; a kis lány meg fog téríteni. Csak aztán
                  túlságosan bele ne bolondulj, mert ez nagy baj volna rád nézve.</p>
				<p>- Ó, mester, sokkal romlottabb vagyok én, mint képzeli! Az angyalok engem már nem
                  tesznek szerelmessé, csak az ördög fajzatja; ez se annyira, hogy bajba
                  sodorhatna.</p>
				<p>- Az előbb azt mondtam, hogy: ne csüggedj, most meg azt mondom, hogy: ne bízd el
                  magadat! Én elhiszem, hogy otthon vagy ebben a szakmában, és hogy nem tartozol
                  azok közé, a kik hamar megperzselődnek; de láttam én már ennél nagyobb csudákat
                  is. Az öreg ridegebb legény, mint te...</p>
				<p>- Mégis megperzselődött.</p>
				<p>- Azt nem hinném, mert régen túl van az már minden bolondságon. De ha a szíve nem
                  is fogott tüzet - talán soha se is volt neki - lélekben ugyancsak ellágyult a
                  menye rövid uralkodása alatt. És ezt meg tudom érteni. A családi élete, meglehet,
                  hogy főképpen az ő hibájából, mindig szomorú volt; igaz, hogy ő se kényeztetett
                  senkit, de őt se kényeztették. Egyszerre beköltözött a kastélyába...</p>
				<p>- A napfény, a virágillat, a mosoly.</p>
				<p>- Jól mondod, és sajnállak, ha mindezt soha se találtad együtt egy leány vagy
                  asszony alakjában. Úgy járhatsz, mint az öreg, a kinek akkor nyílt meg a szeme, a
                  mikor már jobb lett volna vakon maradnia. Azt hiszem, már közel járhatott a
                  hetvenhez, a mikor megértette, hogy mi az, a miért érdemes élni, és hogy miképpen
                  kellett volna élnie. A tolószékben ocsúdott föl: »Lám, milyen jól ülök itt! Lám,
                  milyen jó, ha kedves arczok vannak az ember körül!« S a bűnhődése az volt, hogy
                  alig ismerte meg, már el is veszítette ezt az uj, szebb világot.</p>
				<p>- E szerint a veszedelem még nagyobb, mint gondoltam. Most már igazán nem tudom,
                  hogy menjek-e vagy ne menjek. A mester küld; de minél inkább tájékoztat, annál
                  nehezebbnek látom a feladatot.</p>
				<p>- Persze hogy küldelek. És azok után, a miket mondtam, tisztában lehetsz vele,
                  hogy nem küldenélek, ha nem volnék bizonyos benne, hogy meg fogsz felelni a
                  várakozásomnak. Mindezt nem hallgathattam el; de látom, ideje, hogy a feladat
                  nehézségeiről rátérjek az ügy kellemesebbik oldalára.</p>
				<p>- Halljuk.</p>
				<p>- Először is úri dolgod lesz; soha még úgy gondodat nem viselték. A kastélynak
                  Magyarországon nem igen van párja; csak Angliában látni ilyen várszerü, hét
                  tornyos palotákat. Herczegi lakást kapsz benne; válogathatsz vagy húsz szoba
                  közül, a melyek mindegyike csupa kényelem. Annyi cseléd áll a rendelkezésedre, a
                  mennyit kívánsz; a kastélynak olyan nagy a szolga-személyzete, hogy egy másodrangú
                  német nagyherczeg hadseregét könnyű szerrel legyőzné. Aztán úgy élsz, a hogy
                  kedved tartja; senki se kérdi: hová méssz, mikor jössz haza. Ha tetszik,
                  elbarangolsz az erdőbe; vadászgatsz, kirándulsz, tutajra ülsz, s egy sebes kis
                  folyón, vad szikla óriások közepett, elkalandozol Lengyelország felé. Ha nem
                  akarsz, napokig nem jössz ki a szobádból. A kastélyt gyönyörű park környezi; ha az
                  embergyűlöletnek akarsz élni, s megkívánod a remeteséget, egész nap kedvedre
                  ábrándozhatol.</p>
				<p>- Ez már beszéd.</p>
				<p>- Viszont, ha társaságra szomjazol, bő részed lehet benne. A kastélynak mindig sok
                  a lakója. A család maga is... várj csak... kilencz vagy tíz tagból áll; azonkívül
                  soha sincsenek vendég nélkül. Néha annyi ott a kisasszony, hogy három nap is bele
                  telik, míg megismered őket. Ezekkel aztán annyit játszhatsz lawn-tennis-t meg mi
                  az ördögöt, hogy nemsokára álmodban is angolul beszélsz. Asszonyok dolgában már
                  szegényebb a vásár, de ha éppen flirtelni óhajtasz valakivel, mindig akad egy-két
                  pasasér.</p>
				<p>- Mester, én azt kezdem gyanítani, hogy engem erre a küldetésre nem a tehetségem,
                  hanem a kabátom jelölt ki.</p>
				<p>- Nem, de ez egyszer nem árt, hogy tudsz egy kicsit forgolódni a fehérnép körül, s
                  nem jössz zavarba, ha valaki azt mondja, hogy »merci.« A mi szegény Jánosunkat
                  szomorú púpjával nem küldhettem volna el, se Bereczkyt, a ki a fagylaltot elvből
                  késsel eszi.</p>
				<p>- Értem. Egy kis élnitudás föltétlenül megkívántatik, mert a festés csak ürügy, s
                  alapjában véve a művész úr olyanféle szerepet fog játszani, mint a társalkodónő.
                  Egy jó magaviseletű fiatalember, a ki minden játékhoz ért s parancsolatra
                  jókedvű... a ki valamivel jobban szórakoztatja az embert, mint a mamzell, mert
                  mégis csak férfi, az istenadta... egy kellemetes egyén, a ki minden partiban jó
                  kisegítő s olyan magunkfélének látszik, noha mindenki tudja, hogy szegénynek
                  nincsen pénze...</p>
				<p>- Eh, hagyj békében és ne fogd rám, hogy vénségemre cselédszerzőnek álltam be! ...
                  Mondom, hogy, ha nincs kedved hozzá, akár soha feléjük se nézel. Még az ebédnél se
                  kell ott lenned; felhozatod magadnak. Mikor oda méssz, bemutatkozol a családnak,
                  és pont. Igaz... ők nem fognak neked bemutatkozni, azért nem lesz fölösleges, ha
                  én mutatom be őket, nehogy valamelyik kisasszonyt a másik mamájának képzeld.
                  Tehát először is a kis Kata, Viktor bárónak a leánya. Ezt ugyan nem lesz okod
                  kerülni. Megjegyzem, hogy a kis lány igazi neve: Victorine, de az anyja nevét kell
                  viselnie. Aztán: az öreg úr jobbkeze, Guszti néni, a várparancsnok. Ez Katának
                  egyik nagynénje. Fordított rendben kezdtem felsorolni őket, mert a családfa utolsó
                  hajtását említettem a legelőbb, de már mindegy. Elég az hozzá, Viktor báró volt a
                  legutoljára született gyermek s az egyetlen fiú. Három nénje közül a nevezett
                  Guszti a legifjabb. Most már nem olyan ifjú; túl lehet a negyvenötön. Egy kicsit
                  selypes beszédü s feltünően kis termetü asszonyság, a kinek az arczában azonnal
                  ráismersz az öreg báróra. Sárossy főispán a férje; gyermekük nincs. A főispán
                  sokat lármázik, de nem kell törődnöd vele. A felesége keveset és halkan beszél,
                  ellenben soha se pihen. Örökkön mozog; szapora léptekkel, nesztelenül járó szürke
                  alakját mindenütt ott látod, s a kastélyban semmi se történik az ő tudta nélkül. A
                  legnyugodtabb lelkű személy, a kit valaha láttam; az indiánusok Aczélszívnek
                  neveznék. Guszti nénivel élj barátságban.</p>
				<p>- Nála van a pénztárkulcs, ugye?</p>
				<p>- Az összes kulcsok. A többiek mind csak népség és katonaság. Ezek közül a soron
                  Adél grófné következik, három grófkisasszony lányával, a papa, a miniszter nélkül.
                  Ejnye, hogy is hívják a minisztert?! ... Már minden nevet elfelejtek!</p>
				<p>- Mindegy. Majd megtudom.</p>
				<p>- Adél grófné két évvel idősebb, mint a főispánné, de hála a tudománynak, tíz
                  esztendővel fiatalabbnak látszik. A grófkisasszonyok közül csak a legkisebb lehet
                  innen a húszon. Mind igen kivánatos hölgyecskék; kár, hogy sokat beszélnek. A
                  miniszterek, a papa nélkül, évente csak hat hónapot töltenek a kastélyban, de
                  neked ez is elég lesz.</p>
				<p>- Mit tudni azt előre?</p>
				<p>- Csak ne henczegj, mert még megjárhatod; abban a parkban, a sok unokatestvér meg
                  a többi vendégkisasszony között mindennap egy leánynevelő-intézetnek a majálisán
                  képzeled magadat, s az a folytonos ruhasuhogás könnyen elkábítja az embert. De
                  hadd végezzem el a család bemutatását. Még ketten volnának hátra, de az egyikkel
                  vagy a másikkal egyhamar nem fogsz megismerkedni, mert ezek ketten soha sincsenek
                  egyszerre a kastélyban. Ha az egyik jön, a másik menekül.</p>
				<p>- Ez a kettő alighanem férj és feleség.</p>
				<p>- Közel jársz az igazsághoz. Most már nem férj és feleség, de férj és feleség
                  voltak. Vagy négy esztendeje nem élnek együtt. A törvényes elválás temérdek
                  nehézséggel járt, de sok herczehurcza után törvényesen is elválasztották őket, már
                  nem emlékszem, mikor.</p>
				<p>- És a kastély lakói mind a két féllel jó lábon maradtak? A törvényes elválás után
                  is?</p>
				<p>- A kastély lakói nem vettek részt a háborúságban, mert ma se tudják, hogy mi
                  történt a házasfelek között. Vaktában az asszonynak fogták pártját, pedig az
                  asszony a jövevény, s a férj az igazi családtag. A férj tudniillik Hanna
                  bárónőnek, az öreg úr legidősebb lányának a fia. Hanna bárónő annak idején egy
                  szegény katonatiszthez ment feleségül, a kinek a »Freiherr« czímen kivül nem volt
                  egyebe, csak a bajusza. Már nem él se a Freiherr, se Hanna bárónő. Házasságukból
                  csak ez az egy fiu származott, a ki idejekorán nyakára hágott anyai örökének, és
                  már zsönge kora óta nem a legjobb hírnévnek örvendett. Hanem feleséget még az
                  ördög is kap, s így kapott Albert úrfi is. Elvált házastársa egy orvosnak a
                  leánya.</p>
				<p>- Olyan átok ül ezen a családon, mint az Atridákon. Meg van irva, hogy
                  valamennyinek rangján alól kell házasságot kötnie, hét nemzedéken át, a míg a
                  bárói rang végképpen ki nem kopik a családból.</p>
				<p>- Van valami a dologban... Egyébként Albert úrfinak ez a házasság csak becsületére
                  vált, mert sokba került neki. Menyasszonyának nem volt semmije...</p>
				<p>- Ezt a refraint már ismerem.</p>
				<p>- ... s az öreg úr szokása szerint megtagadta a beleegyezését. Ez egyszer nem
                  indult fel, mert Albert urfitól régóta nem várt semmi jót; egyszerűen
                  kijelentette, hogy unokája cselekedjék úgy, a hogy akar, de ha elveszi az orvos
                  leányát, a nagyapjára többé ne számítson. A míg él, nem segiti semmivel, s ha
                  meghal, unokájának még csak a neve se lesz benne a végrendeletben. Albert úrfi,
                  bár ez a várandóság volt az egész vagyona, nyugodtan lemondott mindenről.
                  Könnyelműsége nem lepett meg senkit, mert nem volt sem az első, sem az utolsó.</p>
				<p>- De ismét elkövetkezett Pál fordulása. A kitagadott megjelent a kastélyban,
                  bemutatta a feleségét, s az öreg úr beleszeretett unokája életepárjába.</p>
				<p>- Nem. Az uj asszonyt csak a kis Kata kedvelte meg nagyon, de ez a barátság az
                  orvos leányának örökre helyet biztosított a kastélyban. Az elvált asszony különben
                  nem él vissza a neki felajánlott vendégszeretettel; ritkán hajlik a kis lány
                  kérésére, s egy idő óta éppen csak hogy jön-megy. De Kata azelőtt sokat
                  betegeskedett, s ez idő tájt az orvos leánya hónapokat töltött a kastélyban. A mi
                  Albert úrfit illeti, ez nem nagy kedvelője a családi életnek; azt hiszem,
                  legjobban szeret biliárdon aludni. Házaséletének három esztendeje alatt nem is
                  lábatlankodott sokat az öregnél; nem igyekezett megpuhítani. Csak azóta látogat
                  el sűrűbben a kastélyba, mióta nem él együtt a feleségével. Abból, hogy mindig
                  olyankor jelent meg a nagyapjánál, a mikor az elvált felesége is ott volt, azt
                  következtetem, hogy ki akart békülni az asszonynyal. Ha ezt akarta, rosszul
                  számított. A mikor ő beteszi a lábát a kastélyba, az elvált asszony odább áll.
                  Most már, azt hiszem, Albert úrfi nem is igen erőteti a dolgot, s egyre ritkábban
                  rontja ott a levegőt.</p>
				<p>- Ezzel az érdekes párral tehát aligha fogok találkozni.</p>
				<p>- Az asszonynyal mindenesetre találkozni fogsz. Mert ilyenkor, nyáron, ha nincs a
                  kastélyban, ott van a közelben. Még nem mondtam, ugy-e, hogy a kastélytól nem
                  messze, gyalog egy jó órányira, egy csinos fürdőhelyre jutsz? Ej, hogy is hívják?
                  Vigye el az ördög! Nem világhírü, nem is nagyon látogatott, mert rosszak a
                  közlekedési viszonyai, de a vize csodás hatású. Legsűrűbben a lengyelek keresik
                  fel, Magyarországból csak kevesen. Nálunk nem is igen ismerik. Pedig nagyon kedves
                  hely; völgykatlanban rejtőzik... köröskörül fenyvesek... a berendezés európai. El
                  ne mulaszd ezt a kirándulást, s ha szereted a czigányzenét, menj át többször is,
                  mert a híres... hogy is híjják?! ... mindegy... kár, hogy csak a lengyel asszonyok
                  hallják ezt a czigányt. A fürdő különben csöndes, meglátszik rajta, hogy ideges
                  asszonyok lakják, a kiknek minduntalan van valami panaszuk. Elég az hozzá,
                  barátom, Albert úrfinak az elvált felesége mindig itt tölti a nyarat. Erről a
                  vidékről való, itt van a rokonsága, s a fürdőt is rendszeresen használja.
                  Természetesen, azalatt, míg itt tartózkodik, gyakran átrándul a kis Katához;
                  eltölt a kastélyban egy-egy hetet, s aztán visszatér a fürdőbe. Emberi számítás
                  szerint tehát találkoznod kell vele; de ha azóta véletlenül összezördült volna a
                  kastély összes lakóival, akkor, fiam, ne habozzál, hanem minél előbb ugorj át a
                  fürdőbe, mert olyan szép asszonyt, mint ez az elvált hölgy, keveset láttál, a
                  mióta eleven vagy.</p>
				<p>- És ezt csak most mondja a mester?! Ezen kellett volna kezdeni!</p>
				<p>- Azt akartam, hogy tisztában légy vele, hová és mily viszonyok közé küldelek. S
                  mert tudtam előre, hogy nem szívesen állsz kötélnek, a csábító körülményeket
                  utoljára tartogattam, fegyverül a kifogásaid ellen.</p>
				<p>- Csak nem hiszi komolyan, hogy elég egy szép asszonynak a hírét hallanom, s már
                  izgatottan rohanok a vasúthoz?</p>
				<p>- Még megérhetjük, hogy izgatottan fogsz rohanni a vasuthoz, ha a hírét hallod! A
                  milyen szép és okos asszony, könnyen elforgathatja a fejed!</p>
				<p>- Nagyon lobbanékonynak tart a mester. Előbb a kis lánynyal fenyegetett meg, most
                  meg azzal ijesztget, hogy a szép asszony foszt meg az eszemtől. Vagy elepedek a
                  sivatagban szomjan, vagy elragad a cziklon. Pedig egyelőre igen messze vagyok mind
                  a két veszedelemtől, ellenben igen valószinü, hogy soha se fogom látni se az
                  egyik, se a másik hölgyet.</p>
				<p>- Hohó! Az előbb már azt mondtad, hogy elméssz!</p>
				<p>- A mester félreértett. Úgy beszéltem, az igaz, mint a ki menni készül. De csak a
                  rövidség kedvéért nem mondtam mindig így: »föltéve, hogy megyek«.</p>
				<p>- Hallod-e, bolondítsd az öregapádat! Azért mesélem én el a Szepessyek történetét
                  a honfoglalástól mind e mai napig, hogy végül tudtomra add: »Beszélhetsz, jó
                  vitéz, senki se hallgat rád!« ...? Ohó, barátom, így nem fogsz lerázni a
                  nyakadról!</p>
				<p>- Azt se mondtam, hogy nem megyek. De még gondolkoznom kell egy kicsit a
                  dolgon.</p>
				<p>- Ne gondolkozzál sokáig, mert nekem hamar kell válaszolnom. Különben nem mondanád
                  meg, hogy miért habozol?</p>
				<p>- Mert az udvari festők helyzetét soha se találtam irigyelni valónak. Mert nem
                  akarom, hogy a kirándulás után azt mondják rólam: »Így jár, a ki a nagyurakkal egy
                  tálból eszi a cseresznyét!«</p>
				<p>- Úgy látszik, hogy, ámbátor virágnyelven, de mégis csak gorombáskodol velem. Azt
                  képzeled, hogy én olyan udvari bolond-féle voltam közöttük?</p>
				<p>- A mester helyzete egészen más volt, mint a milyen az enyim volna. Régen ismeri
                  őket, szinte a családhoz tartozik; s aztán a mester harmincz éves korában már
                  dicsőségben gazdagon állított be hozzájok. De én, az ismeretlen tanítvány! ...
                  Pedig akármilyen szegény ficzkó vagyok, nem szeretném, ha az ingyen nyaralásért,
                  nem tudom hány forintért, továbbá a koszt-kvártély-és egy pár fejelés csizmáért,
                  akárki is lóhátról beszélne velem.</p>
				<p>- Ha csak ez a baj, e felől megnyugtathatlak. Az öreg úr gőgösebb ember a régi
                  várgrófoknál, de a gőgjét, mint a családi klenódiumait, mélyen elzárva tartja s
                  csak alkalom adtán hozza napvilágra. Ilyenkor aztán ragyog. De erről az oldaláról
                  nem lesz módod megismerni. Veled, ellenkezőleg, rendkívül udvarias lesz; olyan
                  túlzottan, alázatosan udvarias, mint a minők a vele egyívású nagyurak voltak, a
                  kik a terjeszkedő harmadik renddel szemben ebbe a megtámadhatatlan formába
                  rejtették el a kevélységüket. Mindig nagyságos úrnak fog szólítani; a hányszor
                  csak beszélsz vele, mindannyiszor körülményesen elsorolja összes czímeidet; s oly
                  czerimóniásan udvarias, oly túlságosan illedelmes lesz, hogy eleinte gúnyt és nem
                  titkolt lenézést vélsz a szavaiban. De aztán látni fogod, hogy a kis Katát kivéve
                  mindenkivel így beszél, mert mindenki közönbös előtte. A többiek pedig
                  valamennyien szives emberek, a kik minél kevésbbé értik, annál nagyobb becsben
                  tartják a művészetet és a művészeket. Ismerlek jól, de ismerem őket is, és
                  biztosíthatlak, hogy nem lesz boszúságod. Különben, ha súlyt helyezel rá, hogy az
                  öreg úr maga hívjon meg: irathatok vele egy rémesen udvarias levelet.</p>
				<p>- Szeretném. De előbb kérek egy kis időt a gondolkozásra. Mondjuk: huszonnégy
                  órát. Hadd aludjam rá egyet.</p>
				<p>- Nem bánom, ha megígéred, hogy holnap igent mondasz.</p>
			</div>
			<div type="chapter">
				<head>II.</head>
				<p>A mester tudta, hogy tőlem hiába várni elhatározást. Látva, hogy hajlandó is
                  vagyok, meg nem is, nem sokat tűnődött, hanem azonnal intézkedett. Így történt,
                  hogy bár azon a bizonyos másnapon óvakodtam a szeme elé kerülni, néhány nap múlva
                  mégis levelet kaptam a bárótól.</p>
				<p>Ez a levél igen megnyugtatóan hangzott. Sok »méltóztassék« és »kegyeskedjék« volt
                  benne, sőt egy »könyörgöm« is. Benne volt továbbá, mily megtisztelő rá nézve, hogy
                  látogatásommal szerencséltetem. Az irás idegen kézből eredt, de a tolószékből nem
                  is várhattam sajátkezű levelet. Alant ott voltak az ő betűi is. Kétszáz éves
                  okiratokon látni efféle aláírást. Azt hittem volna, hogy török betűkből van
                  összeróva, ha a boríték violaszín pecsétjén föl nem ismerem a
                  Szepessy-czímert.</p>
				<p>Most már nyilatkozni kellett, már akármelyik értelemben. Azon kezdtem, hogy
                  szemrehányást tettem a mesternek.</p>
				<p>- Sajnálom - felelte - de előbb kellett volna szólnod. Már nem másíthatjuk meg a
                  dolgot. Az öreg bárót nem lehet az orránál fogva vezetni.</p>
				<p>Még ő kerekedett feljebb.</p>
				<p>Engem az ilyen rosszhiszemű erőszakosság mindig bámulatba ejt, meglep és lenyűgöz.
                  Most is azonnal lefegyverzett. Kénytelen voltam beleegyezni, hogy helyettem majd
                  sürgönyöz a bárónak. Meg kellett elégednem azzal, hogy addig halasztottam a
                  dolgot, a meddig hamarjában lehetett: a hét utolsó napjáig.</p>
				<p>- Nem bánom - szólt kegyelmesen. - Legyen szombat. De figyelmeztetlek, hogy el ne
                  aludd a szombat reggeli gyorsvonatot, mert úgy intézkedem, hogy a kocsit szombaton
                  este hatkor küldjék érted.</p>
				<p>- Ha elkésném, majd csak kapok kocsit az állomáson.</p>
				<p>- Jablonkán? Ott ugyan nem, barátom. Jablonka csak megállóhely; egy közönséges
                  őrház, a melytől a falu is jó félórányira esik. S föltéve, hogy a faluban kapnál
                  valami parasztszekeret, ilyen alkalmatossággal késő éjszaka érnél a dunajeczi
                  kastélyba.</p>
				<p>- Ha már benne vagyok - feleltem - jól van, fel fogok kelni.</p>
				<p>S a mester azzal búcsúzott el tőlem:</p>
				<p>- A mikor majd visszajössz, el fogod ismerni, hogy én vagyok a legjobb orvos a
                  világon. De addig is irj néha.</p>
				<p>Bevásároltam három gyönyörű angol bőrládát, két sárgát, meg egy feketét, hogy
                  legalább a podgyászomról le ne ríjjon a művész, kivasaltattam összes ruháimat, s
                  az asztalomra készítettem azokat a könyveket, a melyeket minden útra magammal
                  viszek, de soha se fogok elolvasni. Aztán átadtam magamat annak a reménynek, hogy
                  szombatig majd csak történik valami, a mi meghiusítja az elutazást.</p>
				<p>Csalódtam; s elkövetkezvén az idők teljessége, nem maradt más választásom, mint:
                  nekivágni a világnak, menni az adott szó után.</p>
				<p>Kihajtattam a pályaudvarba s útközben megcsináltam az úti programmomat. Ennek a
                  főpontja az volt, hogy mihelyt elindul a vonat, azonnal betelepszem az étkező
                  kocsiba, s bátorságot szívok magamba a legerősebb borból. Határozottan aggódtam.
                  Valami rossz előérzet kerített hatalmába, és szép sárga bőrládáim nem nyújtottak
                  kellő vigasztalást.</p>
				<p>Megnéztem az órámat. Ha a lovak megbokrosodnának, s a kocsi felfordulna, akkor
                  talán még lemaradnék a vonatról. De a lovak példás józansággal teljesítették
                  szolgálatukat, s a kocsisnak, a ki a lovaitól nem tanult józanságot, minden
                  igyekezete kárba veszett: a villamos kocsikkal se sikerült összeütköznünk.</p>
				<p>A váróteremben nem sokáig kellett méláznom. Mire körülnéztem, hogy kifürkészszem,
                  vajjon e sokaságból kikkel akadok majd össze a legjobb helyért való
                  versenyfutásban, már jelezték a vonatomat s a kapus elharsogta az engem érdeklő
                  állomások nevét: ... »Füzes-Abony, Miskolcz, Kassa, Abos« stb. Úgy hangzott most
                  ez nekem, mint a párbajozónak az: »Egy, kettő, három...« Milyen gyorsan számol a
                  párbajvezető segéd! Ugyan miért siet úgy?</p>
				<p>Szinte megkönnyebbültem, mikor a podgyászomat hordó szolga után fölléptem a vagon
                  lépcsőjére. Innen már nincsen visszatérés. Ennyi holmival a nyakamon nem
                  hátrálhatok meg a legutolsó pillanatban. Már benne vagyok az árban.</p>
				<p>Alig helyezkedtem el a még üres kocsiszakaszban, máris le kellett mondanom arról
                  az ábrándról, hogy talán egyedül fogok utazni, s legalább füstölhetek, a meddig
                  meg nem unom. Egy ládával, kalapskatulyával, táskával agyonrakodott vasúti szolga
                  állott meg a fülke ajtaja előtt, s kérdő tekintetet vetett még láthatatlan
                  megbízójára. Aztán egy lefátyolozott arczu hölgy magas alakja vált láthatóvá.
                  Bepillantott a folyosóról a fülkébe s rögtön utasította a szolgát:</p>
				<p>- Tegye csak ide! (A hangja fiatalosan csengett.)</p>
				<p>Mikor a vasúton ülök, én is olyan vagyok, mint más, s az első pillanatban minden
                  uj útitársban csak a betolakodót és az ellenséget látom. A harmadik állomásnál az
                  ember megbarátkozik a helyzettel; a kiszállás előtt sajnáljuk, hogy meg kell
                  válnunk a kedves útitárstól. Ez százszor történik meg velünk, de azért az utazás
                  kezdetén mégis ugyanazok maradunk. Mert legelőször az ösztön szólal meg bennünk,
                  az ős-ember, a barlanglakó önzése, a melynek szűk ez a világ, s a mely a másik
                  emberben csak a zsákmányára leső ragadozót látja. Homo homini lupus.</p>
				<p>Szép asszonyokkal szemben ez az ösztönszerü érzés igen megenyhül, néha teljesen
                  felolvad s megsemmisül egy másik, szintén ősi önzésben. De megjelenésének a
                  pillanatában még a szép asszony se tudja eloszlatni a barlanglakó féltésének némi
                  maradványát; a másik önzés rendesen oly keveset igér, a legjobb esetben oly
                  távolba néz, s oly kétes eredményről suttog! ... Ellenben az egészen bizonyos,
                  hogy kényelmünket a szép asszony, vele született érzékenységénél és a lovagiasság
                  törvényénél fogva, több veszedelemmel fenyegeti a legczudarabb angolnál s a
                  legkellemetlenebb utazó ügynöknél.</p>
				<p>Ezek után talán megvallhatom, hogy, jóllehet nem vagyok barbár, s mi több, életem
                  akkor az asszonyoké volt, a fátyolos hölgy megjelenése inkább megzavart, mint
                  megörvendeztetett. Bizonyára mindenre gondoltam, csak arra nem, hogy ezt a hölgyet
                  valaha szerelemmel fogom szeretni.</p>
				<p>- Itt ugyan bajos lesz czigarettázni! - sajnálkoztam magamban, s az a kilátás,
                  hogy a folyosóra kényszerülök, nem a legkellemesebben érintett.</p>
				<p>Aztán meg az a »tegye csak ide!«, a mivel beállított, határozottan boszantóan
                  hangzott. A legjobb esetben azt jelentette:</p>
				<p>- Ezzel az úrral nem törődöm.</p>
				<p>Sőt talán még többet. Például, a mi már igen bántott volna:</p>
				<p>- Ennek az úrnak bizalomgerjesztő arcza van; itt jó helyen leszek.</p>
				<p>De az első benyomás hamar elpárolgott. Nem kellett hozzá szakértő szem, hogy
                  észrevegye az ember a belépő alak feltűnő szépségét. Ezt a termetet semmiféle
                  útiruha nem rejthette el. Vannak hatalmas lányok, a kiken látni, hogy sohase
                  lesznek Júnókká, hanem asszony korukban, és még harminczas éveikben is
                  megmaradnak hatalmas lányoknak; mert formáik tökéletességében van valami
                  kifogyhatatlan üdeség, az érettségnek, a szépség teljességének és az ifjúság
                  erejének, a fiatal lányosságnak valami örök s velökszületett harmóniája. Azt
                  hiszem, a mythologia ezt akarta kifejezni az Afrodité alakjában. A fátyolos hölgy
                  nem titkolhatta el, hogy ő is ebből a családból való, de talán nem is akarta
                  eltitkolni.</p>
				<p>A hangjából ugyanez az örök lányosság csengett. Mialatt utasításokat adott a
                  vasúti szolgának, hogy a podgyászát miképpen helyezze el, a szavából kiáradó
                  ifjúság végképpen kibékített vele.</p>
				<p>Az meg éppen megvette a szivemet, hogy az egész podgyásztartót megtöltötte a
                  skatulyáival. Nem maradt ott hely egy esernyő számára sem. Gyorsvonaton a
                  helykeresők ostromával szemben nincs jobb védelmi eszköz, mint ha az egész
                  podgyásztartót le tudjuk foglalni. Ide ugyan nem jön be, a ki valamit hoz magával,
                  ha csak az ölében nem tartja a táskáját Budapesttől Kassáig.</p>
				<p>Az ablaknál foglalt helyet, szemben velem, a miből ismét kitűnt, hogy tőle ott
                  lehetek, a hol vagyok, ez őt egy cseppet sem zavarja és egy cseppet sem érdekli.
                  Nyugodtan megnézett és aztán nem vett többé észre. Ez jogot adott rá, hogy mialatt
                  ő az ablakon át a perronon szaladgálókat nézegette, még most is fátyola mögül:
                  viszont én is szemügyre vegyem őt, hosszasan és szemtelenül, a kalapjától a
                  lábujja hegyéig.</p>
				<p>A szemle igen kedvezően ütött ki. Hogy szép asszony: az átlátszó, könnyű, fehér
                  fátyol nem igen kívánta elrejteni. Hogy gondtalan életnek örvend: a czipője,
                  kalapjának a formája és útiruhájának a szerény átlagtól elütő, nem közönséges
                  szabása menten elárulta. Ez a ruha egyéni ízlésre, merészlelkü szabóra,
                  tiszteletet parancsoló czégre és tarka-barka számlára vallott. Nem titkolom el azt
                  a gyöngémet, hogy a jól öltözött szép asszony nagyobb hatással van rám, mint a
                  szegényes ruhájú, ha még oly bájos is. Esztétikai érzékemet bántja és
                  elkedvetleníti, ha isten legtökéletesebb alkotásának, az asszonyi szépségnek,
                  valamely gonosz véletlenből nincs meg a kellő drapériája; mert én a finom és
                  ízléses ruhát az asszonyi szépség szükséges kiegészítőjének, a szép asszonyok
                  természetes örökének, soha el nem játszható tulajdonának, jogos és köteles
                  pompájának tekintem. A szegénység látványa akkor sért a legjobban, mikor közém és
                  a szépség közé tolakodik, s a sajnálkozás érzésével zavarja meg a gyönyörűségemet.
                  És a rongyokba burkolt szép még hagyján, de a kin együtt látom a természetes
                  tetszeni vágyást, a szegényes erőködést és a sors mostohaságát! ... Igen, nem
                  tagadom, a szegényesen vagy ízléstelenül ruházkodó szépség lehangol, mélává és
                  szomorúvá tesz, érdeklődésemtől idegen gondolatokat kelt bennem, szárnyát szegi
                  képzeletemnek és lelohasztja élnivágyásomat.</p>
				<p>A fátyolos hölgy nem adott alkalmat ily elkedvetlenedésre; ó, ellenkezőleg!</p>
				<p>Természetesen tanakodni kezdtem - ilyen helyzetben mindenkinek ez az első,
                  leküzdhetetlen gondolata - hogy vajon ki lehet? vajon mi járatban s hová megy? A
                  felől, hogy már nem leány, hanem asszony, egy pillanatig se lehetett kétségem -
                  mert alakjának lányos vonása a rá leselkedő vén rókát nem ejthette tévedésbe.
                  Furcsa volna, ha egy festő szeme se tudná megkülönböztetni, hogy egy szép női
                  alakban mi az, a mi a kort, a nevelést, az életmódot, a környezetet, a véralkatot,
                  az asszonyiságot, s az egész már lefolyt életet tükrözi, s mi az, a mi egyéni,
                  veleszületett és örök! ... ha egy festő se látná meg, hogy az előtte levő szép
                  alakon mi a múlt jele, az »esetleges vonás«, a »történelmi eredmény«, és mi a
                  »Ding an sich!« ... De annak kifürkészéséhez, hogy a fátyolos hölgy a menyecskék
                  osztályába tartozik, nem kellett valami mélyreható tekintet; a gyerek is
                  asszonynak nézte volna. Igaz, hogy a mai világban már semmit se jelent, ha egy
                  hölgy egyedül utazik; mért ne utazhatnék egy leány egyedül? Végre is, Amerikában
                  vagyunk. De az ilyen leány, a kit az egyik állomáson feladnak, a másikon
                  levesznek, mialatt magára van, másképpen viselkedik, másképpen néz és másképpen
                  köhög. A fellépésnek az a biztonsága, melyet a fátyolos hölgy tanúsított, az
                  amerikai szemlélőt is meggyőzte volna; de az öltözködése is asszonyra vallott.</p>
				<p>Fogasabb kérdés volt az, hogy: a társadalomnak melyik rangosztályába tartozik? A
                  legrosszabb föltevés kizártnak tűnt fel. Azonkívül, hogy erre teljességgel nem
                  adott okot (a mi abban a bizonyos esetben csodaszámba menne), a viselkedéséből
                  sokkal több önérzet sugárzott, semhogy ez a föltevés megállhatott volna. Igaz,
                  hogy ez a kor a bámulatos utánzásoknak, s az értéktelen anyag művészi
                  értékesítésének és ügyes forgalombavitelének a kora. Az is igaz, hogy a
                  társadalmon kivül álló hölgyek, ha az értelem és vagyon csodatévő erejénél fogva
                  eljutottak arra a magasabb műveltségi szinvonalra, mely egykor a legjobb körök
                  kiváltsága volt, majdnem mindenben sikerrel tudnak versenyezni az igazi úri
                  asszonyokkal, sőt némely téren le is főzik az előkelő hölgyeket. De a társadalmon
                  kivül álló nőknek ezek a legtanultabbjai (nálunk is találkoznak ilyenek) egy
                  pontban mindig kezdők maradnak. Kitűnően utánoznak mindent, csak az önérzetet
                  utánozzák ügyetlenül. Van a viselkedésnek egy »nem tudom mi«-je, a mit minden
                  éleslátásukkal, minden színészi tehetségükkel s az asszonyi tanulékonyságnak
                  minden hősies erőfeszítésével se tanulnak meg soha.</p>
				<p>- Nem - szóltam magamban - ehhez az önérzethez nem ért az, a ki maga kovácsolta
                  meg a szerencséjét, s a szépségével és az emberekhez, meg a körülményekhez való
                  alkalmazkodással vívta ki, hogy másnak mutathassa magát, mint a mi valójában. Ezt
                  az önérzetet csak az tudja alkalmazni, a kinek otthon egyszerűen rendelkezésére
                  bocsátották a pénzt, mert hozományul kapta a papától, vagy mert a férje keres.
                  Csak az a kérdés, hogy a papa meg a férj még most is vesződnek-e, mert még nem
                  jutottak el a harmadik osztályból a másodikba, s a másodikból az elsőbe - avagy
                  már ott ülnek az égi békében, a legelső osztályban?</p>
				<p>De miért nem kisérte ki senki a vonathoz, noha a podgyászán látni, hogy messzi
                  útra megy?</p>
				<p>Ezt a magánosságot nem értettem. Színésznő volna? Akkor másképpen öltözködnék. Nem
                  tudna lemondani arról az örömről, hogy a jó ízlésével legalább egy kis feltűnést
                  keltsen.</p>
				<p>Az évei számát se tudtam eltalálni. Azt láttam, hogy túl van a húszon és innen a
                  huszonötön. De hogy pontosabban itélhessek, meg kellett várnom, míg fátyol nélkül
                  láthatom az arczát.</p>
				<p>Úgy számítottam, hogy ennek akkor érkezik el az ideje, ha majd a vonat,
                  végre-valahára, elindul. A kisebb csomagjai között egy könyvet vettem észre; az
                  úton nyilván olvasni akar. Mikor olvasni kezd, majd csak fellebbenti a fátyolát, s
                  ha megtudom, hogy mit olvas, megkapom a feleletet összes kérdéseimre. Mondd meg,
                  hogy mi az olvasmányod, s megmondom, ki vagy.</p>
				<p>Ebben a pillanatban egy kis meglepetés ért: a fátyolos hölgy hirtelen olyan
                  mozdulatot tett, a mely e helyütt annyira váratlan volt, akár egy sikoltás. Az
                  előbb még kissé előre hajolva, mozdulatlanul, közönbös tekintettel nézte a vonat
                  körül lévők sürgését-forgását, az elkésettek sietését, az elutazók kísérőinek
                  hosszas ácsorgását, s a kalauzok nyugalmas készülődését; egyszerre - jól láttam,
                  mert nem vettem le róla a szemem - összerezzent, hátra kapta a fejét s ijedten
                  húzódott vissza a kocsi belsejébe. Oly kevéssé tudta leplezni az izgatottságát,
                  hogy hirtelen felindulása szinte felmentett a köteles illendőség alól, s mint a ki
                  önkéntelenül pillant fel, hogy lássa, mi baj érte a szomszédját, kíváncsian néztem
                  ki az ablakon, hogy megtudjam: mi vagy ki ijesztette meg a velem szemben ülő,
                  hirtelen elváltozott hölgyet?</p>
				<p>Nem kellett tanakodnom, hogy mely irányból jöhetett a baj; azonnal megtaláltam a
                  feleletet. A perron már tisztulni kezdett; a ki el akart utazni, már beszállott, s
                  a kísérők, csoportokba verődve, egy-egy oszlophoz húzódtak, vagy megállottak
                  valamelyik kocsi ajtaja előtt, hogy még néhány pillantást vagy még egy pár szót
                  válthassanak az elutazókkal. A jövés-menés megszűnt; a vasúti személyzet is előre
                  vonult, a szolgálati kocsi tájékára. Arra, a hol mi ültünk, egészen néptelenné
                  vált a perron, s a mi kocsink tájékán csak egy alak volt látható: egy szőke
                  úriember, a ki a kezét zsebre dugva, nyugodtan sétált a vonat közelében, koronkint
                  megállva, s egy-egy pillantást vetve az ablakokból kikandikáló asszonyi
                  fejekre.</p>
				<p>Látásból már ismertem ezt a szőke urat. Többször találkoztam vele, sok ember közt,
                  nem tudom hol, alighanem a legnagyobb nyilvánosság helyein: a színházakban, s
                  szóval a hol mulatnak. Annyira sohase érdeklődtem iránta, hogy megtudakoljam a
                  nevét és nemzetségét, de most, hogy újra megpillantottam, határozottan emlékeztem,
                  hogy már korábban is eszembe jutott: milyen jó volna pofonvágni! Van sok arcz, a
                  mely az első pillantásra fölkelti bennem ezt a platonikus vágyakozást; az olyan
                  arcz, a melyről lesugárzik gazdájának az a szent hite, hogy az egész világ csak ő
                  érte van, s hogy a többi ember mind azért lélekzik, hogy neki legyen min
                  mosolyognia. Istenem, hány ilyen arczczal találkoztam rövid néhány év alatt! ...
                  És a sok, sok vágynak kielégítetlenül kellett elhervadnia! ... Milyen szomorú is
                  az élet!</p>
				<p>A szőkét egyébként az asszonyok csinos embernek mondták volna. Nekem, a ki a
                  férfi-szépséget fából-vaskarikának tartom, ebben a tárgyban nincs véleményem.
                  Öltözete ízléses és kifogástalan volt, a mi nálunk ritkaság; föllépésének
                  biztonsága és öntudatossága, járása, tekintete, tíz lépésnyire is láthatóvá
                  tették, hogy a kiváltságosak közé tartozik.</p>
				<p>Bár csak sétált a perronon, mint akárhány utas, a ki elhelyezvén a holmiját,
                  kimegy a fülkéjéből, s a vonat elindulásáig frissebb levegőt szí és kényelmesen
                  járkál a kocsija közelében: mégis úgy tetszett nekem, mintha keresne valakit, s
                  mintha nemcsak esztetikai érdeklődésből nézegetné a kocsiablakokból kikukucskáló
                  női fejeket. De ha keresett valakit: a viselkedése ezt nem árulta el. Gonddal
                  ápolt alakját tökéletes nyugalom pánczélozta; még azt se lehetett leolvasni róla,
                  vajon csakugyan el akar-e utazni, akár a mi vonatunkkal, akár a következővel, vagy
                  csak vár valakit, hogy elbúcsúzzék tőle.</p>
				<p>Visszapillantottam a fátyolos hölgyre. Ez, ellenkezőleg, éppenséggel nem titkolta
                  el, hogy mi foglalkoztatja. Úgy behúzódott az ülés mélyére, a hogy csak lehetett,
                  s mialatt tekintete önkéntelenül követte a kint eltávolodó alakot, arczát nem
                  hagyta el az ijedtség és szorongás kifejezése. Úgy látszott, nem törődik vele,
                  hogy mozdulatait egy idegen férfinak a tekintete illetlen figyelemmel kiséri; egy
                  pillantásra se foglalkozott velem, mintha ott se lettem volna. Annyira lenéz? Vagy
                  oly zavarban van, hogy az idegen eszébe se jutott? Hamarjában nem tudtam, mit
                  gondoljak.</p>
				<p>Akármennyire boszantott, be kellett látnom, hogy az a föltevés a helyes, a mely
                  egy cseppet se hízelgett a hiúságomnak. Mikor a szőke úriember odakint megfordult
                  és megint közeledett az ablakunk felé, a hol most már okvetetlenül meglátta volna
                  a fátyolos hölgyet, mert szembejött vele s csak egy lépésnyire volt a kocsinktól:
                  érdekes útitársam felugrott a helyéről, kimenekült a folyosóra s meglapult az első
                  oldalfalnál. Világos volt, hogy nem nagyon érdekli, mit gondolok róla és
                  viselkedéséről.</p>
				<p>Ebben a perczben végre megindult a vonat.</p>
				<p>Elképzeltem, hogy künn, a folyosón, milyen nagyot lélekzik valaki. De magam is
                  örültem, hogy megszabadultunk a kellemetlen szőkétől. Mert hogy megszabadultunk
                  tőle, a felől nem volt semmi kétségem. Egy szempillantással előbb még a perronon
                  láttam; ha el akar utazni, bizonynyal nem várja meg az utolsó másodperczet, mert
                  az induló vonatra felugrani tilos, s a ki már elszánta magát az utazásra, nem
                  koczkáztatja meg, hogy egy kis kényelmeskedésért lemaradjon az orra elől meginduló
                  vonatról.</p>
				<p>Útitársam is úgy gondolkozhatott, mint én, mert a hogy kiértünk az állomás nyílt
                  részére, láthatóan megnyugodva tért vissza a helyére. A mint előbb nem
                  igyekezett elrejteni az ijedelmét, most se palástolgatta, hogy mi jár a fejében.
                  Azt képzeltem, hogy könyvet vagy újságot vesz elő; ha a csomagjaival foglalkozik,
                  vagy elolvassa a Cook-vállalatnak a fülke falán olvasható hirdetését: ezzel már
                  elismeri, hogy nincsen egyedül, s jelzi, hogy az ügyei nem tartoznak rám. De ennyi
                  figyelemmel se tisztelt meg. Elgondolkozva nézett ki az ablakon, s mintha
                  mosolygott volna fátyola alatt. A mellettünk elsuhanó tárgyak egyike se tudta
                  megkapni érdeklődését, s tekintetéből, mely valahol a távolban veszett el,
                  kiolvashattam, hogy gondolata most is a szőke úr körül jár.</p>
				<p>Ha egy hölgy ennyire elárulja érdeklődését valaki iránt, a ki férfi, egy
                  idegennek, a ki szintén férfi, a szemeláttára: ez már magában véve is sértő az
                  idegen úrra nézve. Mert az idegen úr született vetélytárs, hogy ne mondjam:
                  vetélytárs hivatalból; a másiknak az ő orra előtt való kitüntetése tehát a
                  mellőzésnek legfelső foka, az elutasításnak leghatározottabb alakja. Ha még hozzá
                  a hölgy észre se akarja venni az idegen urat, s nemcsak hogy a férfit nem látja
                  meg benne, de, a mi már lenézésnél egyebet nem jelenthet, még csak mint közönséget
                  se veszi számba: a sértés kettős.</p>
				<p>Akkoriban pedig kényes legény voltam, s éppen az ily dolgokban a legérzékenyebb.
                  Eszem ágában se volt, hogy egyszerüen zsebrerakjam a lekicsinylést, s minél
                  rosszabbul kezdődött az ügy, annál erősebben buzgott bennem a szándék, hogy csak
                  azért is észrevétetem magam.</p>
				<p>Megvallom, még az is megvillant a fejemben, hogy durván torolom meg a sértést, a
                  »szemet szemért, fogat fogért« elve szerint: kicsinylést kicsinyléssel. Igen nagy
                  kedvem lett volna egyszerűen megszólítani s vidáman czélozni a lefolyt
                  némajelenetre. Vagy, még durvábban, egy mondattal intézni el a köztünk fenforgó
                  lovagias ügyet. Például ilyenformán:</p>
				<p>- Nagyon örülök, nagysám, hogy sikerült megszöknie a szőke úr elől.</p>
				<p>Ennek a gondolatnak a mentségéül nemcsak arra hivatkozom, hogy a velem szemben
                  tanusított mélységes lenézés szinte jogot adott a bosszúállásra. A milyen a
                  jónap, olyan a fogadj isten. Végre is, én nem kerestem az ő társaságát;
                  véletlenül, sőt az ő hibájából kerültünk egy kocsirekeszbe, s azért, mert én
                  kénytelen vagyok valahová utazni, neki nincs joga éreztetni velem, hogy nem tart a
                  maga világából valónak, és hogy, magyarán szólva, kutyába se vesz. Ha
                  megcselekedtem volna, a mi egy pillanatig kísértett, bizonyára egyebet is
                  felhozhatok a védelmemre. A fátyolos hölgy fesztelen viselete akárkit
                  felbátoríthatott kisebb-nagyobb szemtelenségre. Ez a fesztelenség eredhetett
                  gőgből, de eredhetett máshonnan is, például rossz nevelésből, közönséges lélekből,
                  hogy a legrosszabb esetet ne is említsem. S ha gyanítottam is, hogy egy
                  elkényeztetett és igen gőgös valakivel ülök szemben: senkise köteles a látszatot
                  hosszasan elemezni; a félreértés következményeiért mindig azt terheli a
                  felelősség, a ki a félreértésre alkalmat ad. Végül a fátyolos hölgy viseletének
                  nyilván megszokott, teljes és tökéletes szabadsága gyanut kelthetett a legálmosabb
                  észjárásu gavallérban is, s az imént látott furcsa jelenet felszabadíthatta a
                  képzeletet, hogy olyan következtetést vonjon le a látottakból, a milyen neki
                  tetszik.</p>
				<p>Hanem azért nyomban elutasítottam magamtól a rossz ötletet. Finomabb bosszúra
                  áhitoztam, s minél inkább szabadjára bocsátottam felingerelt képzeletemet, annál
                  jobban elment a kedvem minden illetlenségtől. Nem fogom elrontani a dolgot azzal,
                  hogy ajtóstól rohanok a házba, valami tapintatlansággal, vagy éppen durvasággal.
                  Nem lehetetlen éppen, hogy vakmerőséggel hamarább czélt érnék, de a másik út
                  biztosabb. A vakmerőség néha fényes jutalomban részesül, de a legtöbbször mindent
                  elront; s mit ér, ha az ember azon kezdi, hogy mindjárt az első perczben betörte a
                  fejét? Aztán a vakmerőséggel csak a kis és könnyü győzelmeket nyerik; a nagy és
                  nehéz győzelmekhez stratégia kell. Ha tévedtem volna, és a győzelem könnyü, akkor
                  tévedtem abban is, hogy valamit meg kell torolnom. Akkor nem nézett le, hanem csak
                  komédiázott előttem. De minden érzésem tagadta ezt, s minden arra vallott, hogy
                  erős ellenféllel van dolgom, a kivel szemben jó körültekintőnek lenni.</p>
				<p>Szóval, jobban meggondolván a dolgot, egyelőre békén maradtam. De ez a béke csak
                  fegyveres béke volt.</p>
				<p>Mert végre a tartózkodásnak is megvan a maga határa. Semmi illetlenséget nem
                  vethet a szememre, ha az arczom nyiltan tükrözi a viselkedése után nagyon is
                  érthető, kifejezetten férfiui érdeklődést. Azért a szememet nem igen vettem le
                  róla; erre feljogosított a némajelenetével. S a tekintetemben volt valami alig
                  észrevehető, barátságos mosolygás, mely felelet akart lenni az ő fenséges
                  közönyére. Utoljára is észre kellett vennie nem tolakodó, de szavak nélkül is
                  beszédes hódolatomat. És annyit, nagynehezen, elértem, hogy kezdtem terhére
                  válni.</p>
				<p>Fölkelt, s odább tolva egy kalapskatulyát, elővette a könyvet, melyre már tiz
                  percz óta lestem. Az első pillantásra észrevettem, a halványsárga borítékról, s a
                  füzet alakjáról, hogy a könyv a Tauchnitz-féle gyüjtemény egyik ujabban megjelent
                  kötete. Tehát angolul olvas; ez már tájékoztató.</p>
				<p>Aztán visszaült a helyére, megkereste a könyvben azt a fejezetet, melyet egy
                  begyürt lappal jelölt meg, s olvasni kezdett. Ej, hát a fátyolát még most se emeli
                  fel?</p>
				<p>Úgy látszott, azzal akar felelni nem titkolt s túlontúl állhatatos érdeklődésemre,
                  hogy arczát nem teszi ki tekintetem kíváncsiságának. De a fátyol sokkal inkább
                  akadályozta az olvasásban, mint képzelte, s pár percznyi kisérletezés után, egy
                  hirtelen mozdulattal, mely világosan ezt fejezte ki: »Eh, mit törődöm vele?! Hadd
                  bámészkodjék!« - felhajlította a selyemből készült pókhálót a keresetten egyszerü,
                  de szemmel láthatóan párisi kalapra.</p>
				<p>Szerencse, hogy ültem; mert ha véletlenül állok, meglepetésemben talán igen
                  gyorsan találtam volna leülni. Ariosto hires mondása jutott eszembe.
                  Mennydörgettét! Ha szép, a mit látni enged: a mit eltakar, felülmul minden
                  képzeletet.</p>
				<p>Persze, a fátyol alól a legjobb szem se veheti ki a teint
                  csodás finomságát, egészségét és üdeséget. (»Arczbőr«-ről beszélni ilyenkor
                  istenkáromlás volna; a teremtés remekének rendőri leírása.) Nem sejthettem, a míg
                  csak a fátyolon át láttam az eltitkolhatatlanul finom vonalakat, az arcz egyéni
                  varázsát sem. Ez a varázs abban állott, hogy nála a klasszikusan szép formákat
                  érzékies báj sugározta be. Nem volt ezen az arczon semmi szabálytalanság, de nem
                  volt meg a szabályosság hidegsége sem. Eszem ágában sincs, hogy megpróbáljam
                  leirni; egyszer, később, megpróbáltam lefesteni, az se sikerült.</p>
				<p>Azt hiszem, egy jó negyedóráig nem jutott eszembe, hogy megnézzem, mit olvas;
                  annyira belefelejtkeztem a most fölfedezett arcz apró szépségeibe. Mikor test és
                  lélek versenyeznek az érdeklődésért, rendesen a lélek húzza a rövidebbet.</p>
				<p>Arra emlékszem, hogy jóval túl jártunk Rákoson, mikor a könyv visszahódította a
                  figyelmemet. Nehéz volt kibetüznöm a Rudyard Kipling nevét, mert a könyvet
                  majdnem az ölében tartotta; de utóbb rájöttem arra is, hogy a Dsungelról szóló
                  munkát olvassa.</p>
				<p>Közben néha kitekintett az ablakon, s szórakozottan nézte a meglehetősen egyhangu
                  tájékot. E szellemi kirándulások előtt és után, bár soha se nézett rám, látnia
                  kellett, hogy két figyelmes szem tapad rá; s úgy gondolom, rajtakapott, mikor egy
                  cseppet meghajoltam, hogy a könyv czímét elolvashassam. De ha szemem nem tágított
                  mellőle: ő se lankadt, és nem vett észre, akárhogy mozgolódtam. Hódolatom nem
                  hatotta meg; kíváncsiságom nem csalt mosolyt ajkára.</p>
				<p>Igen boszankodtam volna, ha nem látom, hogy Rudyard Kiplingnek se sikerült lekötni
                  a figyelmét. Lassan és odaadás nélkül olvasott; látszott rajta, hogy egy kissé
                  unja a tanulságban gazdag állat-mesét, s csak azért olvas, mert valamivel el
                  akarja ölni az időt.</p>
				<p>Minthogy én is ebben fáradtam, szárnyra bocsátottam a képzeletemet, s az
                  olvasmányból következtetve, ezeket állapítottam meg magamban szép
                  útitársamról:</p>
				<p>- Jobban szereti a komoly olvasmányt, mint a léhaságot, s jobban szereti az
                  állatokat, mint az embereket. Valami nagy csalódás érhette, s ez tulságosan
                  józanná, kételkedővé és bizalmatlanná tette. Különben ábrándozásra hajló
                  természet; egy regényes jellemü erdész vagy egy szabad vadász, a ki hű a
                  feleségéhez, mint Rip Van Winkle, még visszaadhatná a hitét. Nagyon büszke és
                  nagyon jellemes; büszkébb és jellemesebb, mint okos, bár a jó nevelés és műveltség
                  lelki fogékonyságát igen kifejlesztette. A »szép szellem«-ek gyöngéiből semmi
                  sincs benne; nem szenvedélyes olvasó, mert nem hisz az iróknak. Általában nem
                  rajong semmiért és senkiért; a művészetek iránt közönbös, igazán csak a
                  természetben tud gyönyörködni. Hidegnek tartják; pedig azok közül való, a kik
                  képesek a legnagyobb fellángolásra, ha akad, a ki bánni tudjon velök. De ennek
                  Prométheüsznek kell lennie, a ki az égből lopja a gyujtót. Őszinte, bátor és
                  makacs; szenvedélyes életre született, de körülményei nyugalmas és kicsinyes
                  életre kényszerítették. Azért azt hiszi magáról, hogy már összes gyöngéit
                  eltemette; pedig csak legény kell a gátra... ha ugyan mindebből egy szó is
                  igaz.</p>
				<p>Idáig fűztem lenge következtetéseimet, a mikor egyszerre valami árnyékot
                  pillantottam meg a fülke ajtajánál. Oda néztem, s ha a mennykő csap le mellettem,
                  nem ért volna nagyobb meglepetés. Megismertem a szőkét.</p>
				<p>Tehát nem maradt a poklok fenekén! Velünk jött és azóta sorra járja az első- és
                  másodosztályu kocsikat, hogy megtalálja, a kit keres. A vasuti személyzetnek nem
                  volt annyi esze, hogy visszarántsa, mikor felugrott az induló vonatra; vagy csak
                  nem vettem észre, hogy az utolsó pillanatban fölszállt, s nyugodtan
                  elhelyezkedett, talán egy lépésnyire tőlünk.</p>
				<p>Néhány másodperczig mozdulatlanul állott a fülke betett ajtaja előtt, s olyan
                  arczot vágott, mintha azt akarná mondani: »Nini, ez éppen nekem való hely!« Majd,
                  miután egy kis darabig élesen nézte a szép asszonyt, félretolta az ajtót,
                  belépett, s illedelmesen köszönt:</p>
				<p>- Jó napot!</p>
				<p>Aztán, nem várva feleletet, helyet foglalt az ajtó közelében, azon az oldalon, a
                  melyiken én ültem. A podgyásza egy szivarból állott.</p>
				<p>A szép asszony csak most vette észre, hogy üldözője ismét megjelent, mintha a
                  felhőkből cseppent volna, vagy mintha a sülyesztőből bujt volna fel, a hogy
                  Luczifer, a zöld ördög, a balettben. Talán ő is látta, vagy érezte, hogy előbb
                  valami árnyék állotta el a fülke ajtaját, de nem ügyelt oda; egy-egy kíváncsi
                  azelőtt is bepislantott az ajtón.</p>
				<p>Azt hittem, fel fog sikoltani. Bámulatomra azonban, most sokkal jobban uralkodott
                  magán, mint annakelőtte. Megrezzent, és arczát láng borította el, de ez volt az
                  egész. A következő másodperczben már úgy tett, mint a ki lerázott a nyakáról
                  valami alkalmatlan embert, s aztán tovább olvassa könyvét.</p>
				<p>Egyébként a szőke úr fogadtatása teljességgel nem volt szívesnek mondható. A szép
                  asszony egyáltalán nem felelt az üdvözlésre, s az én »jó napot«-om igen ridegen
                  hangzott. Aztán mély csend. Ilyen csend állhat be egy pillanatra akkor, ha »kinn a
                  bárány, benn a farkas«-t játszó gyerekek közepett egyszerre csak megjelenik az
                  igazi farkas.</p>
				<p>A szőke csendesen mosolygott a bajusza alatt. Alighanem elképzelte és méltányolta
                  érzelmeimet.</p>
				<p>Az első dolga az volt, hogy a szivarját letette a hamutartóba. Ez a figyelem nem
                  hatotta meg szépünket. Bármennyire igyekezett uralkodni magán, láttam, hogy szinte
                  reszket a haragtól, s egy szót se ért abból, a mit ujra meg ujra olvas.</p>
				<p>Fölvetettem magamban a kérdést, vajon mi történhetett e két ember, az üldöző és
                  üldözött között? De alig koczkáztattam meg a legelső föltevést, megzavart a
                  kalauz, a ki jött és a jegyeinket kérte.</p>
				<p>A szőke úr nem mozdult, mintha őt nem illette volna a felszólítás. Csak akkor
                  adott életjelt, mikor a kalauz visszaadta előbb az én jegyemet, aztán a szép
                  asszonyét, s végül feléje fordult.</p>
				<p>- Nekem nincs jegyem - szólt. - Kérem, váltsa meg a legközelebbi állomáson.</p>
				<p>- Meddig tetszik utazni? - kérdezte a kalauz.</p>
				<p>- A meddig ez a vonat megy - felelt a szőke, és pénzt vett ki tárczájából.</p>
				<p>- Orlóig? - tudakozódott egy kissé meglepetve a kalauz, a kinek feltűnt, hogy
                  emberünk jegy nélkül ugrott fel a vonatra, s nem akarja megmondani, hogy hol fog
                  leszállni.</p>
				<p>De gyanuját, mely az első pillanatban talán szökevényt és a büntető
                  törvénykönyvvel való összeütközést szimatolt, nyomban eloszlatta a tökéletesen
                  nyugodt arcz és az előkelő megjelenés.</p>
				<p>- Mondjuk Orlóig - hagyta rá a szőke, de egyszersmind befejezte a felvilágosítást,
                  mert a hangjában volt valami, a mi eleve útját vágta minden további
                  kérdezősködésnek. Ez a nehezen elemezhető »nem tudom mi« főképpen sok fenséget és
                  legalább ötszáz éves eredetű, kemény ősöktől örökölt, vérbeli türelmetlenséget
                  fejezett ki. Talán megvolt benne a fenyegetésnek egy halovány árnyéka is. Mintha
                  messziről, igen messziről, azt villogtatta volna, hogy: jaj az alkalmatlankodónak,
                  mert a levegő villamossággal terhes és a jövendő méhében pofonok is rejtőzhetnek.
                  De meglehet, ezt már csak a képzelet magyarázta bele. Annyi bizonyos, hogy a szőke
                  hangjának gyanus recsegésében parancsoló erő volt, mely megtehette hatását a
                  fenyegetés legcsekélyebb árnyalata nélkül is. A biborban születettek
                  utánozhatatlan hanghordozása nem szorul rá erre a nyomatékra. Gazdag skálájával,
                  melyben mintha a koronázási harangszó ünnepiességétől a szemtelenség éles
                  diszkántjáig a hangok egész világa benfoglaltatnék, mindig megigézi azokat, a kik
                  csak rózsabokorban jöttek a világra.</p>
				<p>A kalauz nem okvetetlenkedett tovább, s én nem tudtam meg, hogy a szőke meddig
                  óhajt terhemre lenni.</p>
				<p>A készülődése mindenesetre rosszat jelentett. Úgy látszott, maga se tudja, hová
                  megy, csak megy a szép asszony után, akár a lengyel határig. De honnan sejti, hogy
                  a szép asszony nem Poprád, hanem Orló felé utazik? Tisztában volna vele, hogy az
                  üldözött hová készül? Vagy csak találomra vált jegyet egyenes irányban, s ha a
                  szép asszony már Füzes-Abonyban kiszáll, hogy egy szárnyvonalon folytassa útját,
                  kiszáll ő is, és nem törődik vele, hogy kidobta a pénzét?</p>
				<p>Abból, hogy a jegyét nem váltotta meg előre, ki lehetett találni, hogy csak az
                  utolsó pillanatban határozta el magát erre a kirándulásra. Alighanem akkor
                  történt ez, mikor mind a ketten azt hittük, hogy már megszabadultunk tőle; néhány
                  másodperczczel az indulás előtt észrevehette az ismerős alakot, és habozás
                  nélkül, úgy a hogy volt, felugrott a vonatra. Kétségtelennek tűnt fel előttem,
                  hogy, mint a görög bölcs, minden podgyászát magával hordja; ha a holmija itt
                  volna, valamelyik szomszéd fülkében: bizonyosan előre gondoskodik jegyről. De ez
                  nem zárta ki annak a lehetőségét, hogy ismeri a szép asszony útitervét. Talán csak
                  azt nem tudta, egy félórával ezelőtt, hogy az üldözött ma indul-e, vagy holnap. A
                  felől se lehetett kétségem, hogy az üldöző és üldözött jól ismerik egymást. De ha
                  így van, mi az oka, hogy az üldöző, mikor utólérte a menekülőt, minden szó nélkül
                  ült le vele szemben? Mire vár? Mit akar? Hogy én legalább is annyira alkalmatlan
                  lehetek neki, mint ő nekem, ez szintén a bizonyosságok közé tartozott. De mi a
                  szándéka velem szemben? Ki akar böjtölni? Vagy arra számit, hogy majd kiugrat?</p>
				<p>Ezek a kérdések sokkal rövidebb ideig foglalkoztattak, mint a mennyi idő alatt
                  elmondom, s mikorra a kalauz elszállásolta az átvett pénzt, már elhatároztam, hogy
                  kiábrándítom a szőkét. Ne tápláljon hiábavaló reményeket, s tudja meg, hogy
                  kitartó útitársra akadt. Azért föltettem magamban, hogy nyomban megkérdezem a
                  kalauzt:</p>
				<p>- Mondja csak, mikor érünk Jablonkára?</p>
				<p>A feleletre ugyan nem voltam kíváncsi, de ebből a kissé tüntető kérdésből
                  megértheti a szőke - ha akarja - hogy én innen egyhamar nem tágitok.</p>
				<p>Hanem a szép asszony megelőzött.</p>
				<p>- Kérem - szólította meg a kalauzt - én külön fülkét akarok bérelni. Nyisson ki
                  egyet és szállitsa át a podgyászomat.</p>
				<p>A kalauz, a kinek a szeme előtt hirtelen kövér borravalók kezdtek tánczolni, az
                  őszinte kétségbeesés egy önkéntelen mozdulatával kapargatta a fejét.</p>
				<p>- Csakhogy, engedelmet kérek, rögtön nem szolgálhatok. Még a szolgálati szakasz se
                  üres. Hatvanban már lesz hely elég, de addig...</p>
				<p>Ekkor egy mentő gondolata támadt.</p>
				<p>- Ha ugyan az Uraságok nem lesznek olyan kegyesek átülni más fülkébe...</p>
				<p>Az ajánlatra felelni kellett.</p>
				<p>- Ó, kérem, igen szivesen - hazudtam az udvariasság parancsához képest. De a
                  készségemmel egyedül maradtam, mert a szőke konokul hallgatott.</p>
				<p>- Köszönöm - felelt a szép asszony ridegen - de senkit se akarok háborgatni.</p>
				<p>A hangjából bajos volt kitalálni, hogy a jelenlevők közül kire haragszik a
                  legjobban.</p>
				<p>Lehet, hogy mindnyájan vétkesek voltunk, de bűnbánatot csak a kalauz mutatott.</p>
				<p>- Bocsánatot kérek - mentegetőzött - de ezen a vonaton tavasztól őszig igen nagy a
                  forgalom és a felügyelőség... de utána fogok nézni...</p>
				<p>Az arczáról leolvasható volt az a remény, hogy majd csak talál valahol néhány,
                  kevésbbé előkelő utast, a kiket ki lehet tuszkolni a helyükből.</p>
				<p>A szép asszony menten lekaszálta ezt a frissen sarjadzott, zsönge reménységet.</p>
				<p>- Mondom, hogy senkit se akarok háborgatni. Gondoskodjék róla, hogy Hatvanban
                  megkapjam a külön szakaszt; addig várhatok.</p>
				<p>- Igenis.</p>
				<p>A kalauz kiment, és szép haragosunk ismét bele mélyedt a Dsungelbe.</p>
				<p>A szőkét hidegen hagyta ez a kis viszontagság. Talán valamelyes eredményt is várt
                  a nekem oly kellemetlen fordulattól. A mint mosolygósan pödörgette gondosan ápolt
                  bajuszát, s gúnyos tekintete czélba vette azt, a kit előbb csak az én pillantásom
                  ostromolt, felforrt bennem az indulat, s egyszerre úgy tetszett, hogy mindazt, a
                  mi előttem gyűlöletes, rendre feltalálom ebben a szőke ábrázatban.</p>
				<p>Dühömben egy perczig arra gondoltam, hogy bele fogok kötni. Talán illenék is
                  megismételnem a kalauz ajánlatát, s ha tagadó feleletet ad, megmondhatom neki,
                  hogy mit gondolok róla. De még jókor eszembe jutott, hogy abban a valószínü
                  esetben, ha ezt a két embert a múlt szorosabban fűzte egymáshoz, mint szeretném:
                  fogadatlan lovagiasságommal afféle Pry Pál-szerü alaknak tűnhetek fel a szép
                  asszony előtt. Ez a meggondolás kijózanított és leszerelte harczi készségemet.</p>
				<p>De akármennyire lehűltem, odáig már nem terjedt a jóakaratom, hogy híven
                  ajánlkozásomhoz, a mely nagy szolgálat-készséget szinlelt, ott hagyjam őket, a hol
                  vannak. A következetesség ezt hozta volna magával; mert ha czélom őszintén az,
                  hogy ő nagysága vagy ő méltósága minél előbb hozzá jusson a kifejezetten óhajtott
                  kényelemhez: valakinek csak meg kell kezdenie a visszavonulást. A természetes és
                  szigoruan illedelmes viselet az lett volna: ha nem törődöm a következendőkkel,
                  hanem elpárolgok, már csak azért is, hogy követendő példát adjak a másiknak. Ez
                  azonban eszem ágában se volt. Ha a szőke nem, hát én se.</p>
				<p>Nem azért, mintha tovább is reménykedtem volna, hogy a kecsegtető kezdetü
                  kalandnak még folytatása lehet. Hogy a mulatság végképpen el van rontva, s hogy
                  itt már nem lesz körben-tánczolás, e felől, sajnos, nem lehetett semmi kétségem. A
                  minden udvariatlanságra kész szőke nem fogja egykönnyen elereszteni zsákmányát; a
                  legjobb esetben, másfél, vagy két óra mulva, a szép asszony elzárkozik mind a
                  kettőnk elől. A szőke, szivarjával és podgyásztalanságában, mehet utána Orlóig,
                  Galicziába, vagy a világ végére; nyomon követheti heteken át és ostromolhatja
                  tovább, egy szál tavaszi kabát nélkül. Én ellenben Jablonkán leszállok, s nagyon
                  valószínü, hogy a szép asszonyt soha se látom többé.</p>
				<p>De ha fel kellett hagynom minden reménynyel: e helyett nem csupán egy, hanem három
                  okom is volt rá, hogy - fogadkozásom ellenére - a helyemen maradjak. A legjobb
                  okom nem volt éppen nemes, de csak az vessen rám követ, a ki hasonló körülmények
                  között másképpen cselekednék. A bosszu dolgozott bennem, s a bosszu még a
                  reménynél is édesebb. Ha a szőke tönkre tette a reményeimet, viszont örvendetesen
                  bizonyos, hogy átkozottul terhére vagyok neki. A míg én itt vagyok, addig ő nem is
                  mukkanhat. Nos hát én nem fogom megtenni neki azt a vastag szivességet, hogy
                  szabadon hagyjam a teret, átlátszóan nem tisztes szándékai számára. Nem tenném ezt
                  még akkor se, ha véletlenül áldozatomba kerülne a hosszas őrtállás. Tulajdonképpen
                  kötelességem a helyemen maradni, mert férfi férfinak nem csinál alkalmat; még
                  jóravaló restségből, hanyagságból, figyelmetlenségből sem. A szőke ugyan csak arra
                  gondol, hogy a férfinak a férfira való örök agyarkodása tart a helyemen; ám legyen
                  igaza. Annál jobb, hadd egye a méreg. Nincs körben-tánczolás, jól van; de ő is
                  mondjon le arról, hogy majd csak szabad lesz a vásár. Itt vagyok és itt maradok, s
                  ha kitartásom nagyon nem tetszik neki, ez oly lelki békét szerez nekem, a minőt
                  csak az igazságosak, a tiszták és a bölcsek ismernek.</p>
				<p>Mit gondolna rólam a szép asszony, ha itt hagynám az üldöző prédájául? Ugyancsak
                  rossz szolgálatot tennék neki úgynevezett udvariasságommal; mert látnivaló, hogy
                  nem a magányosságot keresi, csak ezt a másikat akarja lerázni a nyakáról. Én, a ki
                  tudom, hogy minő hatást tett rá a szőke megjelenése, tartozom neki azzal, hogy
                  megvédelmezzem attól a kellemetlen jelenettől, mely eltünésem után nyomban
                  bekövetkeznék; mert a szőkét nyilván csak az tartja féken, hogy nincsenek egyedül,
                  hogy egy harmadik, egy idegen szeme figyeli meg minden mozdulatukat. Ha a szép
                  asszony nyiltan beszélhetne, bizonynyal felszólítana, hogy ne hagyjam magára.</p>
				<p>És végre még egyéb is volt, a mi oda kötött a helyemhez. A hogy letettem vérmes
                  várakozásaimról, egy más fajta érdeklődés kerített a hatalmába: a titokzatossal
                  szemben való gyerekes tudnivágyás. Mi lehet e között a két ember között? És
                  főképpen: mi lesz velök? Az üldöző hatalmába ejtheti-e az üldözöttet, vagy
                  eredménytelenül fog leszállni a vonatról? Rábirja-e szépünket a megszólalásra?
                  Elárulják-e előttem titkaikat? Drámai jelenet lesz-e a némajáték folytatása, vagy
                  bohózatos felsülés? Ezek a kérdések egyre élénkebben foglalkoztatták tétlenséghez
                  szokott képzeletemet.</p>
				<p>Szóval, ha nem lettek volna olyan kitünő okaim, ott maradtam volna kíváncsiságból
                  is.</p>
				<p>Arczom nem nagyon leplezhette el gondolataimat, mert a szőkén észrevettem, hogy
                  figyelmességem kezdi bosszantani. Szemügyre vett, azzal a tekintettel, mely azt
                  akarja mondani: »Hadd lássam, érdemes vagy-e rá, hogy esetleg megkardlapoljalak?«
                  Én persze visszaadtam a kölcsönt, annak rendje és módja szerint; s nyugodt,
                  hosszas pillantásomban benne volt a köteles, és könnyen olvasható válasz: »Tetszik
                  valami? Ha igen, rendelkezésére állok.« De a szőke is úgy okoskodhatott, mint én
                  az imént; mást gondolt, és aztán békén hagytuk egymást.</p>
				<p>Hármunk közül a szép asszony uralkodott magán a legkevésbbé. Látnivaló volt, hogy
                  izgatottsága nem szűnik; néha, mikor asszonyi finom idegei megérezték, hogy a
                  szőke ember szeme rá nehezedett, szinte összeborzongott. Akárhogyan erőködött, nem
                  tudta átadni magát olvasmányának. Végre is letette a könyvet, kiment a folyosóra,
                  s megállott a szomszéd, népes fülke előtt.</p>
				<p>A szőke a forma kedvéért egy kicsit várt, aztán utána ment, s elhelyezkedett a mi
                  ajtónk mellett.</p>
				<p>Kényelmességet tettetve, én is közelebb huzódtam az ajtóhoz, de ezzel nem sokat
                  értem el; mert a menekültet a szőke jól táplált alakja eltakarta előlem. Az utóbbi
                  nem igen titkolta, hogy a tájék csak kevéssé érdekli. Rágyújtott egy czigarettára,
                  s minduntalan arra a helyre nézegetett, a hol a szép asszonyt sejtettem. Úgy
                  látszott, még most se teheti rá kezét az üldözött karjára; ez alighanem olyan
                  ponton állapodott meg, a hol az idegenek érdeklődő tekintete megvédte minden
                  merészebb támadástól.</p>
				<p>Egyszerre a szőke eltűnt előlem. Kinéztem a folyosóra: nem láttam egyiket sem.</p>
				<p>Könnyü volt kitalálnom, hogy hova lettek: csak az étkező-kocsiba mehettek át. Az
                  asszony bizonyosan elunta az ácsorgást, s úgy okoskodott, hogy a védelemre ott
                  számíthat a legbizonyosabban, a hol a legtöbben vannak. Az étkező-kocsiban
                  nyugodt lehet a felől, hogy nem marad magára üldözőjével: a szolgaszemélyzet
                  sürgése-forgása meg fogja óvni a tolakodásnak még a kísérletétől is. A szőke
                  azonban nem csüggedt, hanem nyomon követte.</p>
				<p>Az első gondolatom az volt, hogy oda bizony már nem megyek utánuk. Ez az általános
                  költözködés egy kissé furcsa volna, s az én további szereplésem határozottan
                  nevetséges. A míg a szép szökevényt csak egy árnyék kiséri, a dolog, rá nézve,
                  egyszerüen bosszantó; de két árnyékkal már mulatságosnak találhatja a helyzetet.
                  Nos, én nem fogom megszerezni neki se a biztonságot, se azt az örömet, hogy
                  mialatt a másikkal kergetőzik, mellesleg mulasson rajtam. Nem tisztelt meg olyan
                  nagy figyelemmel, a mely mentségemül szolgálna, ha azt gondolja, hogy túlságos
                  érdeklődést tanusítok iránta.</p>
				<p>De aztán más jutott eszembe. Mi közöm nekem ehhez a két emberhez? Mit törődöm
                  vele, hogy akármelyikük mit gondol rólam? S mit tartozik rám, hogy hol vannak, mit
                  akarnak? Rájok nézve csak közönség vagyok, s mint közönségnek úri jogom, hogy azt
                  teszem, a mit a legkényelmesebbnek találok, s azzal foglalkozom, a mi nekem
                  tetszik, akármit következtessen is ebből valaki, a kinek kedvtelésem esetleg
                  alkalmatlan. Ha már jóelőre elhatároztam, hogy az idő egy részét az
                  étkező-kocsiban fogom agyonütni, a bor segítségével: miért ne mennék át én is? Itt
                  már úgy se tart vissza semmi.</p>
				<p>Vagy egy negyedórai - az illendőségnek szentelt - várakozás után, csakugyan
                  átmentem, és azonnal meggyőződtem róla, hogy kár volt egy perczig is aggódni.
                  Megjelenésem feltűnést nem kelthetett, mert az étkező-kocsiban, noha az óra csak
                  fél kilenczet mutatott, máris igen sokan voltak. Az ajtó minduntalan nyilt, s az
                  utánam érkezőknek a pinczérek csak nagynehezen tudtak helyet szorítani.</p>
				<p>Én is rossz helyet kaptam. Háttal kellett ülnöm jóformán az egész társaságnak.
                  Velem szemben, mindjárt az ajtó mellett, egy kövér úriember foglalt helyet, a ki
                  nagyon rajta volt, hogy beszélgetésre birjon. Jobboldalt egy derék családapa nagy
                  gyönyörűséggel nézte gyermekeinek hajmeresztő neveletlenségeit. A többieket csak
                  úgy láthattam, ha oldalt fordulva szemügyre vettem őket.</p>
				<p>Hátra tekintgetni pedig nem volt kedvem, s azért végképpen lemondtam arról a
                  tervemről, hogy a szép asszonynyal szemben az őrangyal szerepét fogom játszani.
                  Úgy látszott különben, hogy erre nincs is szükség. Az érdekes ismeretlen már olyan
                  nyugodtan itta teáját, mintha semmi se történt volna. Az első pillantásra
                  észrevettem, hogy a szőke úr ügye nem haladt előre. Jó helyet biztosított magának,
                  a honnan nem veszthette szem elől az üldözöttet, de közelebb nem jutott hozzá, s a
                  tisztes távolságból, a hová a józanság utalta, megérkezésem másodperczéig egy
                  lépésnyi területet se sikerült lealkudnia.</p>
				<p>Régi dolog, hogy: »távol a szemtől, távol a szivtől.« A kövér úr végre is
                  kényszerített rá, hogy meghallgassam, s mialatt megtámadómmal szemben némi
                  figyelmet szinleltem, elvégeztem magamban, hogy azokra, a kik jobban érdekeltek
                  volna, nincs mért ügyelnem. A kaland reményét már korábban elveszítettem, s
                  lassankint érdeklődésem is kifáradt. Kezdtem unni a néma ostrom egyformaságát, s
                  elhatároztam, hogy ezentúl nem törődöm velök.</p>
				<p>Hanem azért félszemmel észrevettem, hogy előbb az egyik, aztán a másik sokáig
                  beszélget a kalauzzal. Tisztában lehettem vele, hogy miről van szó, előbb és
                  utóbb. A kalauz az egyiknek a jegyét adta át, a másiknak pedig bizonyára azt
                  jelentette, hogy a külön szakaszt mikor foglalhatja el. De feltünt, hogy mind a
                  ketten ugyancsak meggyóntatják a kalauzt, s halkan tárgyalnak vele.</p>
				<p>- Bánom is én - szóltam magamban, de ha véletlenül megkérdeznek, hogy miről beszél
                  oly hévvel az előttem szónokló kövér úriember, bizony megzavarodtam volna egy
                  kicsit.</p>
				<p>Úgy emlékszem, Vámosgyörk táján jártunk, mikor a szép asszony, nagy
                  meglepetésemre, elhaladt mellettem, s kiment azon az ajtón, a melyen bejöttünk.
                  Egy szempillantásra láttam az arczát: nyoma se volt rajta az izgatottságnak vagy
                  az aggodalomnak.</p>
				<p>Ez a váratlan nagy nyugalom nem tetszett nekem. Valami homályos gyanú kezdett
                  ébredezni bennem, hogy a szőke nem olyan gyűlöletes előtte, mint az imént látott
                  némajátékból képzeltem. S azt kérdeztem magamtól:</p>
				<p>- Ugyan mi történhetett itt? Ostromló és ostromlott békét kötöttek volna a hátam
                  mögött? Húsz tanú előtt? Némajelekkel?</p>
				<p>Eh, mit törődöm velök?! - erősítettem magamat jó szándékomban. De kíváncsiságom
                  ujra feltámadt.</p>
				<p>A gavallér nem sokáig váratott magára. Néhány percz mulva ő is elhagyta az
                  étkező-kocsit.</p>
				<p>Engem még sok szál fűzött a helyemhez. Egy fizetetlen húsétel, egy üveg bor, a
                  melyet épp akkor akartam megkóstolni, végül a kövér úriember és a köteles
                  udvariasság. De hamarosan leszámoltam összes kötelezettségeimmel, s én is
                  visszamentem abba a kocsiba, a hol előbb árván hagytuk Rudyard Kiplinget.</p>
				<p>Alig találtam rá a szakaszunkra, s csak nagynehezen ismertem fel ujdonatuj sárga
                  bőrládáimat. Rajtok kivül semmi se volt a fülkében; semmi és senki. A szép
                  asszony, Rudyard Kipling, a sok podgyász, az előkelő eredetü kalap-skatulyák
                  eltüntek.</p>
				<p>Tehát útitársamat már átköltöztették a külön szakaszba. Jól van; belenyugszom. De
                  hát a szőke? Hol van a szőke? A szőke nem volt sehol.</p>
				<p>Pedig a külön szakasz rendeltetése az volt, hogy a szőke hoppon maradjon. De azt,
                  úgy látszik, nem lehet egykönnyen lefőzni. Ha ugyan le akarták főzni.</p>
				<p>Olyanforma ábrázatot vághattam, mint Basilio. »Kit az ördögöt csalnak meg itten?!«
                  - kérdezgettem magamtól. Hátha véletlenül, én vagyok az, a ki itt fölösleges
                  volt?!</p>
				<p>Ezt meg kellett tudnom. S menten elhatároztam, hogy fölkeresem a szőkét, akárhová
                  lett. Ha nem bujt el valahol a lokomotivon, meg fogom találni.</p>
				<p>Végig mentem a vagonunkon; a szőkét nem láttam sehol. Átvizsgáltam a
                  szomszédunkban lévő első osztályu kocsit; hiába. Úgy emlékeztem, hogy a vonatunkon
                  nincs több első osztályu szakasz, de hogy eredmény nélkül vonuljak vissza, erről
                  szó se lehetett. Keresztül törtettem a második osztályu kocsik egész során, s
                  mindenüvé benéztem, mert nem tartottam lehetetlennek, hogy a szép asszony csak a
                  második osztályban kaphatott külön fülkét. De se a lefoglalt szakaszt, se a szőkét
                  nem tudtam megtalálni. A következő kocsi harmadik osztályu volt. Már kezdtem
                  lemondani, a mikor egyszerre eszembe jutott, hogy Hatvanban a lokomotív egy-két
                  üres kocsit szedhetett fel; ha csakugyan igy történt, ezeknek elül kell lenniök.
                  Azért csak tovább!</p>
				<p>Jól sejtettem. Miután végig botorkáltam két vagy három harmadik osztályu kocsin,
                  ismét egy első osztályu vagonba nyitottam be, a melynek néptelen folyosójáról
                  mindjárt láttam, hogy jó helyen kereskedem. Ez a kocsi csak Hatvanból jöhetett
                  velünk; különben tele volna, mint tele van a többi.</p>
				<p>Benéztem az első fülkébe; senki. A második is üres volt. Bepillantottam végre a
                  harmadikba, és majd kővé meredtem.</p>
				<p>Megtaláltam a szőkét is, a külön szakaszt is, de minő együttesben!</p>
				<p>A szép asszony a fülke közepén állott, s a szőke szorosan mellette. Olyan szorosan
                  mellette, hogy átölelve tartotta az üldözöttet, a ki már nem tudott szabadulni. Az
                  ostromló ugyanis egy hosszu csókkal tartotta fogva; erőszakos s nyilván tüzes
                  csókkal, mely elzárta a kegyelemért esdő szájat. Éppen a kapituláczióhoz érkeztem.
                  Csak szerencsétlen sorsu férjek ismerhetik azt a szégyenérzettel vegyes dühöt, a
                  mely engem erre a váratlan látványra elfogott. Igazán nem tudnám megmondani, hogy
                  a haragom volt-e nagyobb, vagy a szégyenkezésem. E két érzés közül az első,
                  szerencsére, nem jutott szóhoz, mert értelmem a második érzésnek fogta pártját, s
                  ez azt sugallta, hogy sürgősen mondjak le minden további kiváncsiskodásról.</p>
				<p>Elillantam, s azzal biztattam magamat, hogy nem vettek észre.</p>
				<p>Mint a kit leforráztak, úgy vonultam vissza, a bámészkodókkal teli, sok, sok
                  folyosón keresztül. Hasonló megaláztatást soha se éreztem, mert még a hiúságom se
                  talált ki semmit a védelmemre.</p>
				<p>Tehát vak voltam? Igen, vak. De úgy kell nekem! A ki nem ajándékozza el
                  érdeklődését az első csinos arcz láttára, azt nem érheti ekkora kudarcz.</p>
				<p>Abban kerestem némi mentséget, hogy az emberismeretem, mely máskor is szivesen
                  itélt külsőségek után, még soha se esett ilyen nagy tévedésbe. No lám, a büszke
                  tekintet és az önérzetes viselkedés! Ki hitte volna, hogy a legközönségesebb
                  szerelmi kalandról van szó, egy vasuti kalandról!</p>
				<p>Tartoztam magamnak azzal az elégtétellel, hogy az ismeretlen hölgyet kitörlöm
                  emlékemből, s erősen elhatároztam, hogy egy pillanatig se gondolok többé az egész
                  esetre.</p>
				<p>De meg volt irva, hogy a csókos asszony, ha akarom, ha nem, tovább is
                  foglalkoztatni fog.</p>
				<p>Alig helyezkedtem el a fülkémben, bámulatomra ismét előkerült a szőke. Visszaült a
                  helyére, szivarra gyújtott, s úgy nézegette a tájékot, mint a ki beleunt az
                  ujságolvasásba, s nem tudja, mit csináljon.</p>
				<p>Abban nem kételkedhettem, hogy a szőke most csak a zászló becsületéért unatkozik
                  előttem. Az asszony rábirta, hogy külön utazzanak, mintha nem tartoznának együvé.
                  Szeretné megóvni a látszatot; nem akarja, hogy rosszat gondoljak róla. Aligha
                  sejti, hogy már ismerem a titkukat, s a szőkét, a ki okosabban óhajtaná eltölteni
                  az időt, kiküldte hozzám, hogy a felsült szerelmest adva, megtéveszsze
                  itéletemet.</p>
				<p>Vagy, sajnálatomra, mégis észrevettek volna, s a szőke most azt kivánná elhitetni
                  velem, hogy a szemem káprázott? Meglehet. De nem valószinü, hogy láttak: abban a
                  pillanatban mással voltak elfoglalva, s mire kitekinthettek az ajtón, én már
                  eltüntem a látóhatárról.</p>
				<p>Képzelhető volt végre egy harmadik eset is. Az, hogy neszt hallottak, és erre
                  szétrebbentek. Az asszony megriadt, magához tért, s nem engedte meg, hogy imádója
                  mellette maradjon. Nem tudják, hogy én voltam az, a ki megzavarta őket, de a nesz,
                  a melyet hallottak, óvatosságra figyelmeztette és szétválasztotta őket.</p>
				<p>Nekem ez az utolsó föltevés tetszett a legjobban. Abban a gondolatban, hogy talán
                  én rontottam meg a szőke örömét, némi sovány elégtételt találtam.</p>
				<p>De így vagy úgy, a szőke megjelenése mégis csak más szinben tüntette fel az előbb
                  látott jelenetet. Hogy az asszonynak aggodalmai vannak, ez már valami; s hogy a
                  szőke tiszteletben tartja ezeket az aggodalmakat, olyannyira, hogy kész komédiázni
                  akkor, a mikor más férfi gondolkozni se hajlandó, ez meg éppen nem egyezett össze
                  azzal, a minek tanuja voltam.</p>
				<p>Szóval kezdtem nem érteni a dolgot.</p>
				<p>De a legnagyobb meglepetésem még csak ezután következett.</p>
				<p>Miskolczon a szőke leszállt a vonatról, le s fel sétált a pályaudvarban, s mikor
                  az utasokat beszállásra figyelmeztették, nem tért vissza hozzám. Kassa felé már
                  nélküle indultunk utnak. Láttam, a tulajdon szememmel láttam, hogy a szőke
                  Miskolczon maradt.</p>
				<p>Előbb nem akartam hinni a szememnek, aztán megkisérlettem, hogy majd csak
                  kiokoskodom a magyarázatot, végül be kellett látnom, hogy talánynyal, még pedig
                  megfejthetetlennek látszó talánynyal állok szemben.</p>
				<p>Egy bizonyosnak tetszett. Az, hogy a szőke nem szándékozott Miskolcz városát
                  meglátogatni. Mert, ha oda készül, nem vált jegyet egészen a határ-állomásig.
                  Nyilván semmi keresete Miskolczon, s az első vonattal vissza fog utazni
                  Budapestre. A mikor a kalauzzal beszélt, nem is gondolt rá, hogy hol fog
                  leszállani; kész volt rá, hogy velünk tart akár az óperencziákig. Tehát vagy
                  megmásította az elhatározását, vagy pedig elérte a czélját. Az utóbbi nem volt
                  valószinü. Bármily sokat mondott az a némajelenet, a melyet a külön szakaszban
                  láttam: e tekintetben nem adhatott kielégitő magyarázatot, mert a szereplők csak
                  nagyon rövid ideig voltak magukra. Alig hagyták el az étkező-kocsit, már követtem
                  őket; s alig tértem vissza a helyemre, a szőke is nyomban mutatkozott. Mindössze
                  egy csókért üldözte volna hölgyét? Ezt sehogy se tudtam elképzelni. Nem maradt
                  tehát egyéb föltevés, csak az, hogy a szőke elejtette a tervét. De mily okból
                  hagyott fel szándékával? Mi birta rá, hogy megmásítsa elhatározását, s épp akkor,
                  mikor minden arra biztatta, hogy kitartson? Mi történt e között a két ember
                  között, ama rövid percz alatt, a melynek elmultával a szőke ismét megjelent
                  fülkémben, nyugodtan, mintha a hivatalból jönne?</p>
				<p>A képzeletem, természetesen, talált két vagy három, többé-kevésbbé elfogadható
                  feleletet, de sejtettem, vagy inkább éreztem, hogy hamis nyomon járok.</p>
				<p>- Milyen ostoba vagyok! - villant át egyszerre a fejemen. - Bizonyára a szép
                  asszony is leszállt a vonatról, s én, vak és süket, nem vettem észre!</p>
				<p>De ez a föltevés se bizonyult helyesnek. Miután még egyszer keresztül küzdtem
                  magamat azon a tömegen, mely a szomszédos kocsik folyosóin szorongott, s
                  alkalmatlankodásomat már sokallni kezdte, meggyőződtem róla, hogy ok nélkül
                  gyanakodtam. A szép asszony még most is ott volt a külön szakaszban és semmi jelét
                  se mutatta annak, mintha a következő állomáson ki akarna szállni, hogy valahol a
                  közelben találkozzék imádójával, a ki talán csak a látszat kedvéért maradt le a
                  vonatról s kocsin fog megérkezni.</p>
				<p>Az ablaknál ült, s a tekintete valahol kivül járt. Meglehet véletlenül történt, de
                  nekem feltűnt, hogy abba az irányba néz, a merről jöttünk. A semmit nézte? Még
                  most is csak a szőkét látta maga előtt? Annyi bizonyos volt, hogy nagyon
                  elfoglalta, a mit látott vagy gondolt, mert - bár hallania kellett lépéseim zaját
                  - egy pillanatra se fordult a folyosó felé.</p>
				<p>Különben nemcsak az arcza árulta el, hogy a közelben lévő dolgok egy cseppet se
                  érdeklik. Tanuságot tett erről Rudyard Kipling is. A jobb sorsra érdemes könyv ott
                  pihent mellette, de oly elárvultnak, oly elhagyatottnak látszott, mintha a
                  Dsungelben felejtették volna.</p>
				<p>Uj keletü tapasztalataim tökéletesen elvették a kedvemet attól, hogy az ismeretlen
                  hölgyhöz közeledni igyekezzem. De ha mégúgy lobogott volna is bennem a vállalkozó
                  kedv: immár fel kellett hagyni azzal a reménynyel, hogy a változott és
                  szerencsésebb viszonyok között majd csak észrevétetem magam. A szép asszony
                  szemmellátható zárkozottsága, s azok az éppen nem biztató jelenségek, a melyeket
                  mindenkinek észre kellett vennie, a friss erőt is leszerelték volna. Aztán a külön
                  szakasz valósággal elzárta előlem. Ha nem is én vagyok az oka, hogy megváltotta a
                  magánossághoz való jogot, ezt a készpénzzel megfizetett követelést tiszteletben
                  kellett tartanom. Mit érek vele, ha csak ily tisztes távolságból leshetem? S
                  várhatok-e még többet, mint hogy a legjobb esetben kielégítem a
                  kiváncsiságomat?</p>
				<p>Visszavonultam tehát, a kérdéseimmel, melyekre nem kaptam feleletet. Bosszus
                  voltam, s az járt a fejemben, hogy jobban szeretném, ha a szőkéjével ő is eltünt
                  volna. Aztán megesküdtem, utóljára és most már minden szentekre, hogy nem gondolok
                  rá többet.</p>
				<p>De az unatkozót minden talány ingerli. S a sellő áldozata soha se veszi észre,
                  hogy hol végződik a kiváncsiság, s hol kezdődik az örvény.</p>
			</div>
			<div type="chapter">
				<head>III.</head>
				<p>Az oderbergi vasut vonatainak ma már közvetetten összeköttetése van a kassai
                  gyorsvonattal: annak is, a mely Poprád, s annak is, a mely Eperjes felé visz. Ha
                  ma felülök a reggeli egy negyed nyolczkor Kassa felé induló vonatra, délután
                  háromkor Jablonkán vagyok. Akkor nem így volt. Csak három óra tájban indultunk el
                  Kassáról, s hat óra felé járt az idő, a mikor Jablonkára értem.</p>
				<p>A jablonkai állomás közelében igen lassan halad a vonat, hegynek fel, egyre
                  feljebb. Következésképpen már messziről láthattam a vasuti őrházat, s az őrház
                  mögött egy urasági hintót. Az a hintó engem vár.</p>
				<p>Egyebet aztán nem is láthattam, akármelyik oldalra néztem. Egy nagy darab kopár
                  terület, a melyen az őrházon túl fedél nem látszik... valahol messze egy kecske
                  legel, az isten tudja mit... a távolban hegyek... a közelben kanyargó, hosszu
                  sinpár... és ennek a kopasz térnek még nevet adnak!</p>
				<p>Mikor a vonat megállt, kinéztem a vagon ajtaján, hogy valakit hívjak, a ki a
                  kocsihoz vigye a podgyászomat. Nem láttam senkit, csak az őrt, a ki nem hallgatott
                  a kiáltásaimra, hanem előre rohant, a lokomotiv irányába. Beláttam, hogy itt ugyan
                  nem kapok segítséget, s ha nem akarom itt hagyni a holmimat: »magad uram, ha
                  szolgád nincsen.« Sebaj. Kiczipeltem bőrládáimat, leraktam a podgyászt a vonat
                  mellé a földre, s körülnéztem, hogy vajjon jön-e már az őr?</p>
				<p>Nem jött biz az, mert épp abban fáradt, hogy más valakinek a podgyászát emelgette
                  ki az egyik legelső kocsiból. Hogyan? Más is jön ide, a hol a madár se jár? Ki az
                  ördög lehet az? S a földre rakott kalapskatulyák olyan ismerősöknek tetszettek!
                  ... És csakugyan, a szép asszony szállt ki az őr után.</p>
				<p>No lám! Pedig azt hittem, hogy azóta Bártfa felé kocsizik, ha ugyan nem indult
                  Kassáról a másik irányba.</p>
				<p>Az első érzésem nem a bosszuság volt, hogy: akár akarom, akár nem, ujra meg ujra
                  találkoznom kell vele, hanem: a részvét.</p>
				<p>Szegény asszony! Mit fog ez itt csinálni kocsi nélkül?</p>
				<p>Egy kicsit örültem, hogy felajánlhatom neki a szolgálataimat; egy kicsit
                  csodálkoztam, hogy ő is Jablonkán száll le; megállapítottam magamban, hogy
                  alighanem abba a fürdőbe készül, a melyről a mester olyan nagy lelkesedéssel
                  beszélt; a fürdőről eszembe jutott az ugyanakkor emlegetett elvált asszony, a ki
                  csodaszép volna, mint ez... s ekközben a kocsi felé tartottam.</p>
				<p>Az én vagonom éppen az őrház előtt állt meg. Áthaladtam a »kijárat«-on, s
                  megszólítottam a kocsist, a ki végre jónak látta leugrani a bakról:</p>
				<p>- Jöjjön, hozza ki a podgyászomat.</p>
				<p>Keserves csalódás várt rám.</p>
				<p>- A bárónéval tetszett jönni? - kérdezte a kocsis.</p>
				<p>- Miféle bárónéval? Nem a bárónéval - feleltem. - De magát a kastélyból küldték,
                  ugy-e?</p>
				<p>- Nem, kérem, én a fürdőből jövök, a bárónéért.</p>
				<p>- Hát a kastélyból nem küldtek kocsit?</p>
				<p>- Ha küldtek volna, itt volna.</p>
				<p>A felelet oly logikus volt, hogy el kellett hallgatnom. Szépen vagyunk. Úgy
                  látszik, elfelejtettek kocsit küldeni értem. Lehet ugyan, hogy a kocsi csak
                  késik, de hátha félreértés történt, s nem tudják, hogy ma érkezem? Mit fogok
                  csinálni itt, távol minden emberlakta helytől, egy vasúti őr meg egy kecske
                  társaságában? Nemsokára rám sötétedik, s hogy az őrházban kell töltenem az éjt, az
                  még hagyján, de a vacsora!</p>
				<p>- Nézze, barátom...</p>
				<p>Azt akartam megkérdezni tőle, nem szólhatna-e be a kastélyba, ha a bárónét arra
                  viszi, vagy nem kaphatnék-e kocsit a fürdőből? Ha legalább késő éjszakára
                  eljuthatnék a fürdőbe, minden meg volna mentve.</p>
				<p>De a kocsis nem hallgatott rám. Az őr kiabálni kezdett rá, hogy jöjjön már
                  segíteni, s a kocsis ott hagyott a faképnél.</p>
				<p>Hirtelen az jutott eszembe, hogy a legokosabb volna visszaülni a vasúti kocsiba, s
                  tovább utazni az első kisvárosig. De lesz-e időm a podgyászomat is visszadobálni?
                  Ezt az érdekes kisérletet nem tehettem meg, mert a vonat időközben megindult.</p>
				<p>Nem maradt egyéb, mint kikérdezni az őrt; talán tud valamit. Már jött; hozta az
                  ismerős kalapskatulyákat. De tudni nem tudott semmiről. Azt tanácsolta, hogy
                  várjak. Ha a levél nem veszett el a postán, és a levélben határozottan benne volt
                  a kocsi, akkor a kocsinak előbb vagy utóbb meg kell érkeznie.</p>
				<p>Ezt is logikusnak találtam, és elhatároztam, hogy megfogadom a jó tanácsot.
                  Egyebet úgy se tehetek. Sétálni kezdtem a csomagjaim mellett és várakoztam.</p>
				<p>Egyszerre észrevettem, hogy a báróné, a ki már kocsijához ért, meg a másik két
                  ember sűrűn tekintgetnek felém. Látnivaló volt, hogy rólam értekeznek.</p>
				<p>Kitalálhattam, hogy miről van szó, s megvallom, nem volt ellenemre, hogy a báróné
                  kimentsen keserves helyzetemből. Az ördög szivességét is elfogadtam volna, s ha a
                  szivesség azzal jár, hogy ismét együtt lehetek a szép asszonynyal, annál jobb.
                  Aztán, végre is, ez a szivesség meglehetősen természetes. Én is felajánlottam
                  volna neki.</p>
				<p>Azért nem lepett meg, csak megelégedéssel töltött el, mikor az őr jelentette, hogy
                  a báróné beszélni kiván velem. A fogadtatás azonban egy kissé lehűtött.</p>
				<p>Nem azzal kezdte, hogy: »Önnek nincs kocsija; az én kocsimban van elég hely;
                  megférünk benne ketten« - hanem előbb megkérdezte, hogy ki vagyok.</p>
				<p>- Ön az a festőművész, a kit a kastélyban várnak?</p>
				<p>(E szerint tud róla, hogy a kastélyban kiket várnak? Ismerős ott, de nem oda,
                  hanem a fürdőbe készül? Mintha már hallottam volna erről a hölgyről.)</p>
				<p>Bemutattam magam.</p>
				<p>- Valami tévedésnek kellett történnie - folytatta aztán - hogy nem küldtek önért
                  kocsit. Szerencsére itt az enyém, s nagyon örülök, hogy szivességet tehetek nekik.
                  A podgyászát ugyan nem vihetem el, mert magamnak is sok van, de az őr majd vigyáz
                  rá, a míg érte küldhet.</p>
				<p>(Ejha! E szerint nekem nem tenné meg a szivességet; csak »nekik« teszi meg! No de
                  sebaj. A fő az, hogy megteszi. Egy kissé zord hozzám, de, úgy látszik, máskor se
                  édeskés szavu.)</p>
				<p>Egyszerüen megköszöntem a kegyességét.</p>
				<p>- No hát üljön fel.</p>
				<p>(Semmi esetre se sorol azok közé a nagy művészek közé, a kik a
                  Faubourg-Saint-Germain-ben is otthon érezhetik magukat. Alkalmasint sohase
                  hallotta a nevemet. De meglehet az is, hogy a művészekről egyáltalán nincs nagy
                  véleménynyel. Nem baj. Azért, hogy elfogult, sőt talán előitéletes a művészekkel
                  szemben, s azért, hogy a rendetlen életü emberek iránt leküzdhetetlen
                  idegenkedést érez, még igen jó lélek lehet.)</p>
				<p>Szót fogadtam, s vártam, míg ujra rám kerül a sor. Mert egyelőre nem ért rá velem
                  foglalkozni. Utasításokat adott az őrnek, aztán utasításokkal látta el a kocsist.
                  Végre elindultunk.</p>
				<p>Azt hittem, jó néven veszi, ha egy pár köszönő szóval kezdem.</p>
				<p>- Engedje meg a báróné...</p>
				<p>De mindjárt félbeszakított.</p>
				<p>- Ne nevezzen bárónénak - szólt. - Ez a czimzés nekem kellemetlen. Először is,
                  mert most már nem vagyok az.</p>
				<p>(Tehát csakugyan az elvált hölgygyel utaztam! Vajjon mit fog mondani a mester, ha
                  elmesélem úti kalandjaimat?)</p>
				<p>Bocsánatot kértem, s elmondtam, a mibe belekezdtem. Mintha nem is hallgatott volna
                  rám.</p>
				<p>Mégis azt képzeltem, hogy felelni fog egy pár szót. Mért ne mondhatna ennyit:</p>
				<p>- Szivesen teszem. Az ember elbeszélget útközben. Úgyis hosszu az út.</p>
				<p>De ennyit se felelt; azt se mondta, hogy: »bikkmakk.« S látni lehetett az arczán,
                  hogy másutt jár az esze.</p>
				<p>No, azért ne csüggedjünk. Hangtalanul csak nem ülök mellette másfél vagy két órán
                  át! Az emberi ügyesség ma már beszédre bírja a siketnémákat is; és én ne tudnék
                  egy szép asszonyt megszólaltatni?!</p>
				<p>- Attól tartok - erőltettem a társalgást - hogy terhére vagyok a méltóságos
                  asszonynak. Ez annyival inkább bántana, mert, akaratom ellenére, már a
                  vasúton...</p>
				<p>Hirtelen a szavamba vágott.</p>
				<p>- Nem, nincs terhemre - szólt. - Ha terhemre volna, nem vinném magammal, hanem
                  sorsára hagynám</p>
				<p>Olyan szárazon mondta ezt, hogy szavainak igazi értelmét így kellett
                  megállapítanom:</p>
				<p>- Nekem mindegy, hogy ön itt van-e, vagy nincs itt. Ne nyugtalankodjék; ön oly
                  kevéssé foglalkoztat engem, mintha itt se volna.</p>
				<p>De bár inkább bántóan, mint megnyugtatóan hangzott, a mit biztatásul mondott,
                  azért még nem akartam megadni magamat. Jól van, hagyjuk ezt; és ne emlegessük,
                  hogy a vasúton már láttuk egymást, ha ez nem kellemes neki. Beszélhetünk másról
                  is. Csak nem néz cselédnek, a kivel egyáltalán nincs miért beszélgetnie?</p>
				<p>- Ha sorsomra hagy - szóltam - azt hiszem, nagyon rosszul jártam volna. Az
                  állomásról, akármerre néztem, még csak egy viskót se láttam. Úgy látszik, még a
                  falu is messze van az őrháztól.</p>
				<p>- Nem, csak nem vette észre, mert a falut eltakarják a halmok. Különben a falu
                  mindössze tiz-húsz kunyhóból áll; szállást nem kapott volna benne.</p>
				<p>- A méltóságos asszony ismeri ezt a vidéket?</p>
				<p>- Igen.</p>
				<p>Azt reméltem, elmondja, mi köti ide s mióta. De nem tisztelt meg a
                  részletekkel.</p>
				<p>Egy kis szünet után ismét fölvettem a beszélgetés fonalát, a melyet nyilván
                  készakarva ejtett el.</p>
				<p>- Nem tesz kerülőt a kocsi, ha a kastélynak tart?</p>
				<p>- Nem.</p>
				<p>Ez a »nem« oly kemény és határozott volt, hogy valósággal fölingerelt.</p>
				<p>- Zavarom a méltóságos asszonyt a kérdéseimmel?</p>
				<p>- Szivesen felvilágosítom, ha valamit tudni óhajt.</p>
				<p>Csakhogy oly ridegen fejezte ki szives készségét, hogy el kellett nyelnem, a mit
                  kérdezni akartam.</p>
				<p>Mindössze egy kis mentegetőzésre szorítkoztam, abban a reményben, hogy ez az
                  utolsó kisérlet talán sikerülni fog.</p>
				<p>- Nem fogom megbocsátani magamnak, ha be kell látnom, hogy untatom a méltóságos
                  asszonyt. A világért se akarnék alkalmatlan lenni, s ha bátor voltam kérdésekkel
                  zaklatni, a mentségem az, hogy teljesen idegen vagyok ezen a vidéken, s mert
                  hosszabb időt fogok itt tölteni, minden érdekel, a mit magam körül látok.</p>
				<p>Rám nézett.</p>
				<p>- Kérem - szólt, más hangon, mint előbb, s olyan tekintettel, mely elárulta, hogy
                  egyszerre valami nem várt fölfedezésre jutott - én úgy veszem észre, hogy ön,
                  viszonzásul, a miért elviszem a kastélyba, minden áron mulattatni akar engem.
                  Sohase erőltesse magát; nem vagyok beszédes természetü.</p>
				<p>Éktelen düh fogott el.</p>
				<p>Mi a mennykő?! Hát ez a fél-mágnásasszony, a biliárdon háló Albert urfi elvált
                  felesége, menye annak a Freiherrnek, a ki nem tudom minő »von und zu« névvel, meg
                  egy örök békében pompázó kardbojttal vívta ki a megélhetéséhez szükséges
                  hozományt, - ez a polgári házban született báróné, a kinek a mésalliance
                  segítségével elkövetett kapaszkodását csak azért bocsátották meg, mert egykori
                  férjeurát senkise tekinti komoly embernek - ez a szép kis néni, a ki
                  tulajdonképpen kalandornő, mert az eszét és a szépségét felhasználva, olyan
                  körökbe kívánkozott, a hová nem való, - ez a gőgös fellépésü, de alapjában vidám
                  teremtés, a ki, ha látják, a márkizt játszsza, s ha nem látják, önfeledten
                  csókolózik a vasuti kupéban, - ez a hölgyecske nem tartja a méltóságával
                  összeegyeztethetőnek szóba állani velem, - velem, a ki nem kerestem az ő
                  ismeretségét, s a ki csak véletlenül, az ő felszólítására kerültem melléje, -
                  velem, a ki akármilyen kis helyet töltök be a világban, nem akarok más lenni, mint
                  a minek születtem, mert akármilyen kis pont, de a magam ura vagyok! Ejha! Olyan
                  nagy volna köztünk a társadalmi különbség, hogy akkor se szólhatna hozzám egy pár
                  jelentéktelenül udvarias szót, a mikor minden illendőség ezt kivánja, még a
                  legkezdetlegesebb illendőség is, a társaságon kivül találkozó művelteknek egymás
                  irányában való, a hasonlóság és a viszonosság czimén joggal megvárható figyelme,
                  az a köteles jóindulat, melylyel az ember embertársának tartozik?! Vagy olyan
                  alsóbbrendü alaknak talál, a kit megillet ugyan a jóindulat, de nem a
                  figyelmesség?! Úgy visz magával, a hogy a dadát vagy a zongorahangolót vinné?! Nem
                  vagyok túlságosan érzékeny, és szép asszonyoknak sokat meg tudok bocsátani, de ez
                  egy kicsit sok volt a jóból.</p>
				<p>- Nagyon sajnálom, méltóságos asszony - tört ki belőlem a jogos felháborodás -
                  hogy visszaéltem a szivességével; mélyen sajnálom ezt, és bocsánatot kérek az
                  ügyetlenségemért. Bizonyára ostobaság volt, alkalmatlankodással hálálnom meg a
                  kegyességét; s félek, hogy igen helytelenül cselekedtem, a mikor elfogadtam a
                  jóságát, noha méltóságod biztosított róla, hogy ez a lekötelező szívesség nem az
                  én csekély személyemnek szól, hanem azoknak, a kik vendégül fognak látni. Most már
                  nem tehetem jóvá a hibámat, de talán még kiérdemelhetem bocsánatát azzal, ha
                  bebizonyítom, hogy, bár a látszat ellenem vall, a tolakodás szándéka nem volt meg
                  bennem.</p>
				<p>Ezekkel a jól kikerekített körmondatokkal, melyek híven fejezték ki a harag
                  kívánta czerimóniás udvariasságot, igen meg voltam elégedve, s mikor elhallgattam,
                  úgy éreztem, hogy némi - sovány - elégtételt szereztem magamnak. Nem akartam
                  lemondani erről a jóleső érzésről, annál kevésbbé, mert, mialatt beszéltem, úgy
                  tett, mintha felelni akarna valamit. De nem szólt közbe, s mire befejeztem, mást
                  gondolt. Elfordította tőlem a tekintetét, és nem szólt semmit. Talán, mert nagyon
                  sokat találtam mondani.</p>
				<p>Önérzetem még sohase szenvedett ilyen súlyos vereséget. Akkor se, a mikor a
                  legvastagabb gorombaságokat írták a képeimről.</p>
				<p>Nem tudom, mit adtam volna érte, ha nyomban ott hagyhatom, a hol van; de, sajnos,
                  erről szó se lehetett. Leszállani a kocsiról kész nevetség lett volna. Azt mondjam
                  neki: »Köszönöm a barátságot, de ha így bánik velem, akkor inkább megyek gyalog,
                  torony iránt?« S meginduljak a sötétben, tudom is én merre, csak valahová az orrom
                  után? Világos, hogy a szemembe kaczag, s a kaland komikumát sohase heverem ki.</p>
				<p>De mellette maradni is meglehetősen nevetséges volt. Meghúzódni valakinek az
                  oldalán, a ki szolga számba vesz bennünket, tovább is a szivességére szorulni egy
                  hölgynek, a ki ily alaposan letárgyalta az embert - megalázó helyzet, még abban az
                  esetben is, ha a krédóba került férfi minden hiúság nélkül való, a mit én nem
                  mondhattam el magamról.</p>
				<p>És mégis bele kellett törődnöm. Mit tehettem volna? Átkoztam a sorsot, mely oda
                  kötött kiállhatatlan útitársamhoz, de meg kellett maradnom az átkozódásnál.</p>
				<p>- Szép kilátások! - elégedetlenkedtem magamban, mialatt, némaságra kárhoztatva,
                  gyűlölködő tekintettel nézegettem a sötétedő tájékot. Vagy két óra hosszat ülni
                  igy, a pellengéren, bizony keserves mulatság lesz! És meglehet, nem az utolsó
                  efféle mulatság. Mert ha ilyen a tisztelt családnak a fiatalja, milyen lehet még
                  az öregje! Ha ennyi gőg szorult a jövevénybe, a kit az ősök arczképei lenéznek,
                  mit várhatok a vén oligarchától? De úgy kell nekem! Mért ugrom bele minden
                  őrültségbe!</p>
				<p>Rossz sejtelmek kínoztak, s tisztán emlékszem, hogy e kellemetlen perczek alatt
                  még bosszuságomat is elfojtotta egy határozott, erős előreérzés. Az az érzés,
                  hogy az ismeretlen helyen, a hová készülök, valami nagy, nagy megaláztatás vár
                  rám.</p>
				<p>Ennek a hatása alatt azon kezdtem tépelődni: nem volna-e mód kikerülni a kastélyt,
                  eljutni valahogyan a fürdőbe, s onnan mindjárt visszautazni a nagyvárosba, mely
                  nekem: az otthon, a magánosság és a nyugalom.</p>
				<p>Egyszerre az úton valami világosságot vettem észre.</p>
				<p>A világosság közelebb jött, s ez a fölfedezés olyan örömmel töltött el, mint a
                  hajótörötteket a: »Föld! Föld!« Igen, az kocsilámpa! És az a kocsi már csakugyan
                  értem jön!</p>
				<p>Ez egyszer nem csalódtam. Mikor a szemközt jövő hintó a közelünkbe ért, a báróné
                  rákiáltott az idegen kocsisra. Amaz megállította a kocsiját; a miénk is
                  megállott.</p>
				<p>- A vasuthoz méssz, Gyurka? - kérdezte a báróné.</p>
				<p>- Igenis, kezét csókolom.</p>
				<p>- A pesti úrért?</p>
				<p>- Igenis, azért.</p>
				<p>- Aztán mért jössz ilyen későn?</p>
				<p>- Kezét csókolom, csak most kaptam a parancsot.</p>
				<p>- No hát fordulj meg, mert a pesti úr már itt van.</p>
				<p>(Lám, lám, nem is lök ki a kocsijából! Hanem én megyek.)</p>
				<p>- De most jut eszembe - szólt aztán, felém fordulva - hogy a podgyászát az
                  állomáson hagyta. És meglehet, hogy még ma szüksége van rá.</p>
				<p>- Hosszu utról jövök - feleltem - és azért szeretném, ha minél előbb hozzá
                  juthatnék.</p>
				<p>- Akkor hát jó éjt.</p>
				<p>- Engedje meg a méltóságos asszony, hogy még egyszer megköszönjem a jóságát, és
                  még egyszer bocsánatot kérjek.</p>
				<p>- Nincs mért.</p>
				<p>És a kezét nyujtotta.</p>
				<p>Ez valamelyest kibékített vele. De keztyüjének megérintése sokkal légiesebb
                  élvezetet nyujtott, semhogy ez az érintés az emlékemben rekedt sok bosszuságot
                  eloszlathatta volna. Az út egy kicsit sokáig tartott... s a kicsinylés, melyben
                  oly bőven részesített, egy kicsit tulságos volt... nem, nem tudtam neki
                  megbocsátani.</p>
				<p>- Megállj, szép asszony - fenyegetőztem magamban, mialatt Gyurka az állomás felé
                  hajtott - megállj, még találkozunk! És biztosíthatlak, hogy addig nem hagyod itt
                  ezt az utálatos vidéket, míg elégtételt nem adsz nekem, teljes elégtételt, olyan
                  elégtételt, a milyet csak szerelmes nő adhat! ...</p>
				<p>Azt hiszem, a vasuti jelenet emléke hevítette fel ennyire a képzeletemet. Annyi
                  bizonyos, hogy okosabban cselekszem, ha más valamin töröm a fejem. De nem tudtam
                  elűzni magamtól a bosszu tetszetős gondolatát, s emlékezetem vissza-visszaszállt a
                  bárónéhoz.</p>
				<p>Úgy tetszett, mintha Gyurka kerülő úton vinne az állomásra. A báróné társaságában
                  mégis csak gyorsabban mult az idő, bár vele kevesebbet értekeztem, mint a
                  barátságos Gyurkával.</p>
				<p>A hosszu értekezésnek egyébként kevés volt a magja. A báróné szokásairól Gyurka
                  nem tudott sokkal többet, mint én; azt például, hogy mennyi időt szokott tölteni a
                  fürdőn, nem sikerült kiszámítania. Két nézet között ingadozott. Az egyik véleménye
                  az volt, hogy a báróné három hétnél tovább soha se marad a fürdőben, de ha
                  másképpen tettem fel a kérdést, ahhoz a föltevéshez húzott, hogy bajosan megy el
                  hamarább, mint három hónap mulva.</p>
				<p>A vasutnál egy kis kellemetlenség ért. Az őrt nem találtam az állomáson; utána
                  kellett menni a faluba. Ott ugyan könnyü volt ráakadnom, mert psychologiám
                  egyenesen a kocsmába vezetett, de mégis időbe telt, míg a podgyászomat
                  megkaptam.</p>
				<p>Igy történt, hogy késő este lett, mire a kastélyba értem.</p>
				<p>Mikor a hatalmas, sok tornyu épületnek az esti homályból kibontakozó sötét
                  kőtömegét megpillantottam, az órám már majdnem tizet mutatott.</p>
				<p>- Itt ugyan már senkit se találok ébren, a szolgákon kívül, de annál jobb -
                  szóltam magamban.</p>
				<p>Nagyon fáradt voltam, nem vágyódtam társaságra, s örültem, hogy nem kell
                  átöltözködnöm csak azért, hogy egy csésze teát kapjak.</p>
				<p>De a ki vendégül megy valahová: ne szőjjön terveket. Ha kiléptél az otthonod négy
                  fala közül, nem vagy többé a magad ura; nem azt teszed, a mit akarsz, hanem: a mit
                  lehet.</p>
				<p>És az az uj világ, a mely felé két szép fekete vitt, nem engedte meg, hogy pár
                  percznyi mosakodás után nyugalomra hajthassam a fejem.</p>
				<p>Még nem szállottam le a kocsiról, a mikor már gyanítottam, hogy baj van. Azon a
                  tájon, a hová Gyurka igyekezett, nagyon sok világosságot láttam, s nemsokára
                  meggyőződhettem róla, hogy a kastélyban és környékén szép számmal vannak, a kik
                  nem feküsznek le a tyúkokkal.</p>
				<p>A közelben néhány nagy ház sötétlett: nyilván a gazdasági épületek. De ezek körül
                  is feltűnően sok árnyék mozgott. S aztán lakóházak következtek: ezeknek már
                  mindenikében égett a lámpa vagy pislogott a mécs.</p>
				<p>- Teringettét, hisz ez Brüsszel! - dörmögtem olyan hangosan, hogy Gyurka
                  hátrafordult.</p>
				<p>- Mi az? - kérdeztem. - Itt este nem szoktak lefeküdni az emberek?</p>
				<p>Gyurka elértette, hogy hova vág a kérdésem.</p>
				<p>- Hja, kérem, ennek így kell lennie, mert a kegyelmes úr nem tud aludni. Mindenki
                  sokáig marad szolgálatban; a méltóságos asszony nem érti a tréfát.</p>
				<p>- Melyik méltóságos asszony?</p>
				<p>- A főispánné méltósága.</p>
				<p>(Értem. A kormányzóról van szó. A kis szürkéről, a ki mindenütt jelen van.)</p>
				<p>- Aztán terhes a szolgálat?</p>
				<p>- Bizony, kérem, itt nem úgy van, mint Késmárkon. Itt dolgozni kell az
                  embernek.</p>
				<p>Pedig elég sok lélek állhatott a kegyelmes úr és tolószéke szolgálatára. Mióta a
                  jablonkai állomásról eljöttünk, három falut hagytunk magunk mögött, de ezekben
                  mindössze se láttam annyi embert, a mennyit itt, a kastély közelében.</p>
				<p>Valóságos telepen mentünk keresztül. Gyárszerü, kéményes épületek meredeztek
                  körülöttem; három, négy, Öt kéményt is számláltam. Szeszfőzők, vagy mi a tatár. A
                  kegyelmes úr, úgy látszik, akármilyen feudális érzésü, ha pénzről van szó, halad a
                  korral.</p>
				<p>Közben a kastélyt szem elől vesztettük. Most ismét felbukkant előttem, de láttam,
                  hogy távolabb van, mint előbb képzeltem.</p>
				<p>Még hozzá, jókora vargabetüt kellett csinálnunk, míg tornyait megközelíthettük.
                  Kőfallal kerített, óriási park zárta el az alsóbbrendüek világától, s ezt a parkot
                  jó részben meg kellett kerülnünk. Végre egy nyitott, nagy, vasrácsos kapu elé
                  értünk, s Gyurka behajtott a százados fák közé.</p>
				<p>Ezektől a hatalmas fáktól nem láthattam a kőtömeget egész kiterjedésében, de
                  abból, hogy jó nagy távolságban mindenfelé világosságot láttam, kitalálhattam,
                  hogy a kastélynak, azon az oldalon, a mely felé közeledtünk, két nagy
                  épületszárnya van, s hogy a kocsi az egyik épületszárny felé tart.
                  Szemlélődésemből, mely egyelőre igen kevés eredménynyel járt, váratlan hang zavart
                  fel: egy czifrán káromkodó férfinak a hangja.</p>
				<p>- Hogy a mennydörgős mennykő üssön belétek! Hát nem megmondtam, hogy jön!</p>
				<p>Határozottan tiszteletet parancsoló hang volt, mely diadalmasan versenyzett volna
                  bármely harsonával.</p>
				<p>A káromkodásra senkise felelt, s hasztalan néztem körül, hogy honnan ered a szives
                  fogadj Isten. A harsona a sötétben, valahol a fák között szólalt meg.</p>
				<p>De nem értem rá tanakodni, hogy vajjon kinek köszönhetem a furcsa vendéglátást,
                  mert hirtelen nagy világosság csapott az arczomba, s a kocsi megállott. A
                  világosság egy nyitott ajtóból áradt ki, a melyhez öt-hat fokból álló kőlépcső és
                  széles perron vezetett. Ahogy oda tekintettem, a perronon két libériás inas jelent
                  meg, a kik minden sietség nélkül, az előkelő helyen alkalmazott szolgák
                  mértékletes szolgálatkészségével jöttek a podgyászomért.</p>
				<p>Kiszálltam, s mialatt borravalót kerestem elő Gyurka számára, a park sötétje felől
                  egy harmadik alak került elő, a ki már sokkal nagyobb ügybuzgósággal sietett
                  üdvözlésemre, mint az inasok. Ez az ügybuzgó harmadik egy deresedő szakállú,
                  jóképü, feketesipkás úriember volt. Hamarjában nem tudtam eldönteni, kit
                  tiszteljek benne: családtagot-e, vagy valamely magasabb rangú gazdatisztet, de az
                  nyomban kiderült, hogy az imént hallott harsonának ő a tulajdonosa.</p>
				<p>- No brávó, a kutyafáját, csakhogy itt vagy! - harsogott. - Ezek a marhák...
                  Szervusz, kedves öcsém, isten hozott, én Sárossy vagyok!</p>
				<p>(No lám, a főispán úr ő méltósága!)</p>
				<p>Bemutattam magamat s megszorítottam a felém nyújtott kezet.</p>
				<p>- Ezek a marhák megvárakoztattak, ugy-e? - folytatta a főispán, mialatt
                  barátságosan megveregetvén a vállamat, feltuszkolt a lépcsőn. - A lusta kutyák!
                  ... Nem mozdulnak ezek, ha az ember nem hajtja őket, mint az állatot; mindig
                  elkésnek, mindenünnen! ... Hanem várj, mindjárt intézkedem, hogy legalább most
                  már kényelembe tehessed magad!</p>
				<p>De egyelőre nem igen tudott intézkedni, mert előbb meg kellett kérdeznie az egyik
                  inast:</p>
				<p>- Vilmos, hova kell vezetni a nagyságos urat?</p>
				<p>Vilmos megmondta.</p>
				<p>- Hát csak gyere utánam - biztatott - s azonnal intézkedem.</p>
				<p>Mondtam, hogy a szolga is elvezet, s kár volna fáradnia. De a világért se akart
                  elereszteni.</p>
				<p>- Ha magam nem ügyelek fel, ezek az állatok a legszükségesebbről se gondoskodnak!
                  Mindennek utána kell néznem; ezekre nem bízhatok semmit, éppen semmit, hogy a
                  mennykő csapjon beléjük!</p>
				<p>Végig mentünk egy hosszú folyosón, aztán fel az emeletre, mindenütt Vilmos
                  nyomában.</p>
				<p>A főispán ekközben elmagyarázta, hogy mért késett el a kocsi.</p>
				<p>- Tudod, egy kis hiba történt. A feleségem eltévesztette a napot. Mindig azt
                  mondta, hogy tizenhatodikán jössz és hogy tizenhatodikán kell érted küldeni a
                  kocsit. Mondtam neki, hogy jól van, majd intézkedem. Persze, tizenötödikét kellett
                  volna mondania, de rosszul emlékezett a leveledre.</p>
				<p>- Bátyám téved; ma csakugyan tizenhatodika van, nem tizenötödike.</p>
				<p>- Tizenhatodika? No igen; tehát ha a feleségem nekem azt mondja, hogy te
                  tizenhetedikén jössz, akkor én tizenhatodikán nem intézkedhetem, ugy-e?! Elég az
                  hozzá, mikor látja, hogy Gyurka még itthon van, akkor jut eszébe, hogy neked ma
                  kell érkezned. Persze, azonnal intézkedtem, de míg azt a lajhárt előkeritettem és
                  ki tudtam kergetni a vasuthoz, no képzelheted! Szóval, öcsém, az asszonyok
                  szórakozottak, hanem azért bocsáss meg a feleségemnek...</p>
				<p>- De kérem, bátyám...</p>
				<p>- Tudod, öcsém, mit mond az orosz közmondás? Azt mondja, hogy az asszony feje
                  üres, mint egy tatárnak a pénzes tarsolya. Ezt nem a feleségemre mondom, mert ő,
                  szegény, nagyon szelid, jó asszony, de hát ő is csak asszony, és azt, hogy egy
                  előre kijelölt napot megjegyezzen magának, ne várd tőle, mert hát neki is hosszú
                  haja van... Ejnye, hol van az az állat?</p>
				<p>Vilmos eltünt előlünk, s az első emeleti folyosó egy elágazásához jutva, vezetőm
                  nem tudta elhatározni, hogy jobbra vagy balra forduljunk-e?</p>
				<p>- Nézd ezt a bivalyt! - mérgelődött a főispán - épp akkor nincs itt, a mikor
                  szükség volna rá! Elfelejtettem, hogy melyik szobát mondták, és ez a vadállat nem
                  tartja itt az orrát! Pedig az imént, a mikor nem kellett, itt lábatlankodott
                  előttünk, hogy az ember majd a sarkára lépett. De ne félj, majd rendet csinálok én
                  ezek között!</p>
				<p>Olyan éktelenül káromkodott, hogy azt hittem, az egész ház össze fog szaladni. De
                  a kastélyban már megszokhatták ezt a hangot, mert egy szolga, a ki szembe jött
                  velünk, nyugodtan sétált el mellettünk és füle botját se mozdította.</p>
				<p>- Nem láttad Vilmost? - rivallt rá a főispán.</p>
				<p>- Vilmost? Nem - felelt a szolga, és tovább ment.</p>
				<p>- Agyonverem a gazembert - szólt hozzám a főispán.</p>
				<p>Bár régi dolog, hogy az ugató kutya nem harap, s az igéretet különben se lehetett
                  szó szerint venni, éppen mentegetni akartam Vilmost, mikor a keresett egyszerre
                  csak megszólalt mögöttem:</p>
				<p>- Erre méltóztassék.</p>
				<p>A főispán egy rövid és minden kegyelet nélkül való megemlékezést hevenyészett
                  Vilmos öregatyjáról, de Vilmos, mintha nem is hallotta volna ezeket a tartalmas
                  megjegyzéseket, tovább is csak hozzám intézte a szót:</p>
				<p>- A méltóságos asszony üdvözletét küldi és kérdezteti, hogy a nagyságos úr a
                  szobájában parancsol-e vacsorát vagy át méltóztatik fáradni az ebédlőbe?
                  Tizenegyig az uraságok fenn vannak.</p>
				<p>Kértem a főispánt, hogy mentsen ki, mert mire illedelmes alakban jelentkezhetném a
                  méltóságos asszony előtt, már oly kései lesz az óra, hogy a világért se merném
                  zavarni, és így tovább.</p>
				<p>Vilmos meghajolt, mintha neki szóltam volna.</p>
				<p>Aztán bevezetett a szobámba, vagy jobban mondva: a termeimbe, melyek pontról
                  pontra igazolták a mestert és igéreteit.</p>
				<p>- Ha nem leszek terhedre - szólt a főispán - nálad maradok, míg a szivaromat
                  elszívom. A feleségem irtózik a füsttől, és én ugyan nem vagyok barátja az
                  asszonyi szeszélyeknek, mert azt tartom, a mit az orosz közmondás... Tudod, mit
                  mond az orosz közmondás? Azt mondja, hogy: »Szeresd a feleségedet, mint a
                  lelkedet, és rázd meg, mint a gyümölcsfát.« Nekem már ez az elvem, öcsém, s
                  mondhatom, ha az én feleségem olyan volna, mint az asszonyok nagy része, én,
                  barátom, összetörném a csontját. Mert nagyon igaza van az orosz közmondásnak...
                  tudod-e, mit mond az orosz közmondás? Azt mondja: »Minél többször vered meg a
                  feleségedet, annál jobb lesz az ebéded.« Ez szent igaz, s neked megvallhatom,
                  öcsém, hogy én zord ember vagyok, a kitől rettegnek, mert kiméletlen erély lakik
                  bennem, s kereken ki szoktam mondani a véleményemet... és bizony, barátom,
                  beszéljenek nekem akármit lovagiasságról, gyöngédségről, és más efféle
                  ostobaságot, engem nem bántana a lelkiismeret, ha félholtra vernék egy rossz
                  asszonyt, mert: verd a bundát, és meleg lesz, verd az asszonyt, és hű lesz
                  hozzád... De az én feleségem szelid, csöndes asszony; meglátod, egészen az
                  ellentétem. Bennem sok a zsarnoki vonás, az akaratom vas, a karom kemény, a
                  szavamjárása durva... ő, szegény, maga a gyöngeség. Azért kimélem az egészségét, s
                  ha vacsora után el akarok színi egy vagy két szivart, inkább kimegyek a parkba.
                  Ott maradjak az ebédlőben, szivar nélkül, egy sereg lány és asszony között?! ...
                  Örülök, ha nem látom őket.</p>
				<p>A zsarnoknak szemmelláthatóan jól esett, hogy szelid, csöndes feleségétől távol,
                  szabadon szivarozhat.</p>
				<p>Őszintén megvallva, igen szerettem volna megszabadulni tőle, mert nagyon fáradt
                  voltam. De ezt csak itt vallom meg; neki egy kukkot se szóltam érzelmeimről. Sőt
                  ellenkezőleg. A mikor hirtelen eszébe jutott, hogy: »De kedves öcsém, mondd meg
                  őszintén, nem vagyok terhedre?« - megesküdtem, minden szentekre, hogy a világért
                  se tudnék aludni, s nélküle el kellene sorvadnom unalmamban. Volt bennem annyi
                  »élni tudás«, hogy nem ugrottam be mindenkinek, a ki az őszinteségemre
                  hivatkozott. Ismerem ezt a szólásformát, s tudom, mit jelent. Ha félreérted, és
                  csakugyan őszinte vagy: ugyanaz az ember, a ki előbb könyörgött a nyiltságodért,
                  azt fogja mondani rólad, a hátad mögött, hogy kiállhatatlan fráter vagy, a kiben
                  nincs egy garas ára illendőség-érzet. Már pedig én nem akartam megharagítani a
                  vendégemet. Gyanítottam ugyan, hogy akármennyire szeret intézkedni s akármilyen
                  hévvel játszsza a házigazdát - előkelő hivatala és lármás beszéde ellenére - igen
                  keveset számít a családi tanácsban: de arra gondoltam, hogy senkit se jó
                  kicsinyleni, s nem lehetetlen, hogy ebben az ismeretlen világban, nem tudom
                  micsoda veszedelmek közepett, még szükségem lehet rá.</p>
				<p>Azért letagadtam a csillagokat az égről, s marasztaltam, a míg csak maradt. Egy jó
                  darabig nem is mozdult mellőlem, de a mikor észrevette, hogy a második csésze tea
                  után már nagyon laposakat pislantok, végre-valahára komolyan búcsúzni kezdett.</p>
				<p>- De ideje, hogy menjek - szólt - mert a szegény asszony nem tudja, hová
                  lettem.</p>
				<p>(Az ember azt hitte volna, hogy a méltóságos asszony azóta izgatottan járkál a
                  szobájában, aggódva pillant ki a sötétbe, s kétségbeesetten tördeli a kezét.)</p>
				<p>- Akkor hát a viszontlátásra, kedves bátyám!</p>
				<p>Megrázta a kezemet, és biztosított:</p>
				<p>- Ne félj semmit, itt nem fogsz unatkozni. Majd intézkedem, hogy jól érezd
                  magad.</p>
				<p>Ezzel aztán magamra hagyott.</p>
				<p>Majdnem egy óráig volt nálam, és ez alatt az idő alatt megtöltötte a szobámat
                  szivarfüsttel, a fejemet pedig orosz közmondással. A szobát is, a fejemet is
                  szellőztetni akartam egy kissé, s noha már erősen kívánkoztam a hálószobába, a
                  honnan egy hatalmas sárgaréz-ágy hívogatóan kandikált ki, előbb kinyitottam az
                  egyik ablakot.</p>
				<p>Mialatt felhúztam a függönyt, s az ablakpárnát félre téve az egyik sarokba,
                  kikapcsoltam a külső ablaktáblákat, még egyre az imént hallottak jártak a
                  fejemben:</p>
				<p>- Ha az orosz nép lelkivilágát csak azokból a közmondásokból lehetne megítélnem, a
                  melyeket a rusznyákok főispánjától hallottam, azt kellene gondolnom, hogy a
                  szlávoknál aggasztóan elharapózott a nőgyűlölet... »Ha reggel megvered a
                  feleségedet, ne feledd el délben ujra kezdeni a dolgot.« Ez lehet czélszerü, de
                  semmiesetre se lovagias... »A hová az ördög nem tud eljutni, a fiatal feleségét
                  küldi el.« Ez inkább csak gúnyos czélzás, mint arany szabály, de a csúfolódó
                  szándék itt se valami gyöngéd... És hogyan egyeztessem össze ezt a közmondásokba
                  fojtott nagy keserűséget azzal a sok széppel és jóval, a mit a főispánné ő
                  méltósága csöndes szelidségéről hallottam?! ... Attól tartok, hogy ez a káromkodó
                  zsarnok, a kinek minden második szava: »százezer mennydörgős mennykő«, az a
                  bizonyos »Beszélhetsz, jó vitéz, senki se hallgat rád!« - s az előbb hallott
                  élet-bölcseségben egy elnyomott lélek szubjektivitása rejtőzködik, megtörve s
                  meglapulva.</p>
				<p>De a nyitott ablakon betóduló májusi levegő másfelé terelte gondolataimat. A
                  langyos szellő felélénkitett, s mintha elfujta volna kábultságomat. Már nem
                  éreztem semmi törődöttséget. Az éles, friss levegő ott tartott az ablaknál.
                  Visszatettem a párnát a helyére, rá könyököltem, s kiváncsian tekintgettem ki a
                  sötétbe: merre vagyok? mi van a közelemben? láthatok-e valamit az éjszakában is? A
                  ki valaha késő éjjel érkezett meg egy uj, érdekes és egészen ismeretlen világba,
                  bizonynyal ismeri ezt a kiváncsiságot.</p>
				<p>Szemközt, alattam és fölöttem, jobbra, balra és mindenfelé, nagy, sötét ablakokat
                  pillantottam meg. Szobáimat a rengeteg épület egy másik részétől szűk udvar
                  választotta el.</p>
				<p>Kik szunnyadhatnak ezek mögött a nagy, sötét ablakok mögött? Azok, a kik ilyenkor
                  még nem tudnak aludni, a kastély más részében lehetnek.</p>
				<p>Itt mély csöndesség ült mindenen. A földszint se volt világos. Némi tanakodás után
                  annál a föltevésnél maradtam, hogy az épület egy lakatlan részét nézegetem.
                  Alighanem itt szokták elszállásolni, vendégjárás idején, a vadász urakat. Vagy az
                  unokatestvérek és más kisasszony-rokonok egy csapatját, mikor a szokottnál is
                  többen jönnek össze.</p>
				<p>De egyszerre zongorahang ütötte meg a fülemet, s ez a hang abból az irányból jött,
                  a hová nézegettem. Tehát mégis laknak odaát. Valamelyik belsőbb szobában
                  szólhatott a zongora, mert hangja kissé tompultan hatott el hozzám, s az ablakok
                  sötétek maradtak.</p>
				<p>Figyelni kezdtem a zongoraszóra. Nini, hisz ez a »Fekete dominó«! ... Igen,
                  igen... ez Angela belépője, az első felvonásbeli románcz, mely így kezdődik:</p>
				<p>- Tündér vagyok! ...</p>
				<p>És mialatt, az ária ismétlődésében, másodszor hallgattam végig Angela kedves,
                  kissé melankolikusan vidám bemutatkozását, eszembe jutottak a mester szavai:
                  »Nem hiszed, hogy vannak tündérek? Sajnállak...« Tessék, egy már jelentkezik! Ha
                  ugyan hihetek annak, a mit a zongora mond.</p>
				<p>A zongora egyébként mindjárt elhallgatott, sajnálatomra. Már egy cseppet se voltam
                  álmos; fáradtságom eltünt, s a kiváncsiság egyre erősebben dolgozott bennem. Még
                  az a csekély életjel is érdekelt, a melyet az imént a zongora közvetített. Végre
                  is, a zenénél semmi se mond többet. Mondd el sorra, melyek a zeneszámaid, s
                  megmondom, ki vagy. Határozottan megbántam, hogy nem mentem át az ebédlőbe.
                  Mindenesetre láttam volna egy pár leány-arczot, s kellemesen töltöttem volna az
                  időt. És most nem izgatna az érdeklődés.</p>
				<p>A mint így méláztam és bámészkodtam, hirtelen úgy tetszett, mintha egy leányfejet
                  látnék a velem szemközt levő sötét ablakban. Eleinte azt hittem, hogy csak
                  képzelődöm. »Bolond vagyok! - szóltam magamban - leányokról álmodoztam, és ime,
                  már mindenütt leányokat látok, mint a fáradt vándor, a ki a Hortobágyon mindenfelé
                  falu-tornyokat lát.«</p>
				<p>De nem értem rá sokáig kérdezgetni magamtól, hogy csakugyan képzelődöm-e, mert a
                  sötét ablak kivilágosodott és megnyilt, a leány-arcz pedig megjelent a jól
                  látható, a kétségtelen valóságban, és rám szólt:</p>
				<p>- Jó estét.</p>
				<p>Hogy, hogy nem, ebben a perczben elment az eszem. Talán mert egyszerüen rám szólt,
                  ismeretlenül, a késő éjszakában... igen, főképpen ez lehetett az oka, hogy az első
                  pillanatban gyönyörü kis szobacziczának néztem. De talán azért ment el az eszem,
                  mert egy nagyon, nagyon bájos arcz mosolygott rám, s akármilyen késő éjszaka volt,
                  előttem egyszerre földerült a világ.</p>
				<p>Elég az hozzá, így feleltem:</p>
				<p>- Jó estét, mennyország!</p>
				<p>- Miért nevez mennyországnak? - kérdezte.</p>
				<p>- Mert kék ruhája van - feleltem - és kék ruháján apró sárga csillagok vannak,
                  mint az égen.</p>
				<p>Nevetett, és nevetésének zengése engem arra a csilingelésre emlékeztetett, a mely
                  régen, nagyon régen, tudtomra adta, hogy megnézhetem az első karácsonyfámat.</p>
				<p>- A hasonlat nagyon megtisztelő - szólt, s komolykodva, de pajkosan bicczentve meg
                  a fejét, mind a két karjával rátámaszkodott az ablakpárkányra - és köszönöm a
                  bókot. De attól félek, hogy téved, és hogy valami nagyon mélyen bele ne essék ebbe
                  a tévedésbe, azt hiszem, jó lesz, ha bemutatkozom. Maga engem szobalánynak néz,
                  ugy-e?</p>
				<p>- Én?! - kiáltottam fel, megbotránkozást tettetve, mert most már nem lehetett
                  kétségem, hogy nagyot tévedtem. - Én?!</p>
				<p>De nagyon hirtelen mehettem át egyik hangból a másikba, vagy buzgóságomban a
                  kellőnél magasabb hangot ütöttem meg - soha se szinészkedjék az, a kinek ez nem
                  mestersége - szóval kiérzett a hangomból, hogy hazudom, s képmutatásomnak egy
                  csepp sikere se volt.</p>
				<p>- Ön! Ön! - bizonykodott kétszer is, a hogy én előbb kétszer tagadtam meg magam. -
                  Ne is tagadja! Nem szeretem, ha valaki hazudik, még ha tréfából teszi is. Maga
                  engem szobalánynak nézett, mert nagyon egyszerü ruhában lát, és mert nem vártam
                  meg, míg annak rendje és módja szerint bemutatják. No hát ez nem baj, de hogy
                  hamarjában sokat ne találjon mondani, figyelmeztetnem kell, hogy nem vagyok
                  szobalány, hanem höher, höher... mert én a Burgfräulein vagyok, urnője mindannak,
                  a mit itt lát, vagy nem lát, s holnaptól fogva a maga kritikusa, szigorú
                  kritikusa...</p>
				<p>És ennek a különös bemutatkozásnak is nevetés volt a vége.</p>
				<p>Ó, ez az édes, csengő, ifju nevetés! Most, a mikor egyetlen örömöm az, hogy
                  papirra teszem az emlékeimet, most, a mikor... de ne beszéljünk a jelenről... ó,
                  milyen boldog volnék, ha csak még egyszer, egyetlen egyszer hallhatnám ezt a
                  nevetést!</p>
				<p>Akkor, emlékszem tisztán, hirtelen nem tudtam, mit mondjak neki. Először is megint
                  hazudni akartam. Hogy már azért se nézhettem szobalánynak, mert hallottam, hogy
                  zongorázott. De attól tartottam, hogy megint ostobaságot találok mondani. Mert
                  hátha nem ő zongorázott?!</p>
				<p>Elnyeltem tehát az első ötletemet, s ő nem várta meg, míg ujat eszelek ki.</p>
				<p>- Furcsának találja, ugy-e - folytatta - hogy a megismerkedésnek ezt a szokatlan
                  módját választottam? Tudja, a hogy a zongoraszobából egy pillanatra benyitottam
                  ide, észrevettem, hogy maga még fenn van, kinéz az ablakon, és mereng, a hogy én
                  szoktam. Hopp, szóltam magamban, ez a megismerkedésre a legalkalmasabb pillanat!
                  Miért várnám meg, míg holnap reggel a nagypapa bemutatja: »No itt van, és most már
                  hagyjatok békében!« Megjegyzendő, hogy én nagyon elkényeztetett leány vagyok, és
                  azt teszem, a mit akarok.</p>
				<p>Nem tudnám megmondani, mért tetszett nekem ez a »megjegyzendő«, a nevelőnői
                  stilusnak ez a szerény kerti virága. Csak azt bizonyithatom, hogy én már ekkor el
                  voltam ragadtatva.</p>
				<p>Az előbb, mikor szobacziczának vagy nem tudom minő házikisasszonynak néztem,
                  felvillanyozott a látása: »Ohé, itt nem fogok unatkozni!« - ujjongtam magamban.
                  Most egészen mást, valami csodálatos jólétet éreztem, a minek nem tudtam volna
                  okát adni. Folyton egy német verssor kóválygott a fejemben, Mirza Schaffy egy
                  sora: »O, wenn es doch immer so bliebe!«</p>
				<p>És mert egyszerüen el voltam ragadtatva, érthetetlenül és bután - világos, hogy
                  legelsőbben a csúfolódás szólalt meg az ajkamon. (Pedig, mily idegen volt tőlem,
                  ebben a pillanatban!)</p>
				<p>- No, azt látom.</p>
				<p>- Rosszalja? - kérdezte megütközés és szemrehányás nélkül. - Akkor hát el kell
                  mondanom, hogy nagyon kiváncsi voltam magára. Tudja maga, hogy én voltam az, a ki
                  kezdettől a mellett kardoskodott, hogy magát kell meghívni?</p>
				<p>- Nem, ezt nem tudtam.</p>
				<p>- Pedig úgy van. A nagypapa haragudott, mikor az öreg mester azt irta, hogy így
                  meg úgy, ő már csak a köszvényénél marad, és egy másik öreghez akart fordulni.
                  Megjegyzendő, a nagypapa egy kicsit elfogult az uj emberekkel szemben, és semmi
                  jót se vár a fiatalságtól. De én bizonygattam, hogy a mesternek van egy nagyon
                  tehetséges tanitványa, s a mester váratlanul segítségemre jött. És ha már erről
                  van szó, egy bizalmas vallomást kell tennem.</p>
				<p>- Kérem.</p>
				<p>- Tehát ne vegye rossz néven, de én csak a sokszorosításból ismerem a maga műveit,
                  és mondhatom, hogy nekem nem mind tetszik, ó, éppen nem mind! A tájképei hagyján,
                  de a női arczképei... no tudja, nem értem, hogy ezeken a hölgyeken mi a lefesteni
                  való. A mythologiai képeiről nem is beszélek; van köztük egy... nem haragszik meg
                  az őszinte kritikáért? ... az egyszerüen fuj!</p>
				<p>- És mégis méltónak tart a pártfogására?</p>
				<p>- Igen, mióta megláttam az arczképét a »Magyar Művészet«-ben. Lássa, ez igen jó
                  arczkép. A hogy megláttam, azt mondtam magamban, a kinek ilyen jó arcza van, annak
                  derék embernek és tehetséges művésznek kell lennie, bár néha méltatlan tárgyra
                  pazarolja az ecsetet és a vásznat. Képzelheti, milyen kiváncsi voltam, nem csalt-e
                  meg az arczkép?</p>
				<p>- Nos, nem csalta meg?</p>
				<p>- Nem. Ön tetszik nekem.</p>
				<p>Olyan egyszerüen mondta ezt, hogy nem tulajdoníthattam a szavainak más értelmet,
                  mint hogy: »Igen, ön tetszik nekem; persze ennek semmi jelentősége.«</p>
				<p>De a hangjában annyi becsületesség csengett, hogy arra kellett gondolnom:</p>
				<p>- Épp ilyen egyszerüen mondaná azt is, hogy: »Szeretlek.«</p>
				<p>És, különös, mialatt elbeszélte, mit olvasott rólam a «Magyar Művészet«-ben,
                  folyton egy kérdés járt az eszemben, egy olyan kérdés, mely azelőtt soha se
                  foglalkoztatott, mert nem is tartottam kérdésnek, s eddig egy rövid »nem«-mel
                  intéztem volna el az egészet.</p>
				<p>Azt kérdeztem magamtól:</p>
				<p>- Lehetséges-e, hogy egy férfi és egy leány megszeressék egymást mindjárt az első
                  látásra?! A hogy Rómeó és Júlia megszeretik egymást, s a hogy a régi regényekben
                  ez minduntalan megtörténik?! Vagy lehetséges-e, hogy akár csak az egyik is örökre
                  rajta felejtse a szemét a másikon?! Előfordul-e az életben is az a bizonyos
                  »villámcsapás«, melyről a költők és a regényírók annyit tudnak mesélni?!</p>
				<p>Nem, most sem hittem ebben a hagyományban. De a velem beszélő kis leány hangjának
                  a zenéje valami sajátságos vonzódást ébresztett fel bennem. Ez a hang uj volt
                  előttem, és mégis ismerősnek tetszett. Hallatára megremegtek összes, régóta
                  szunnyadó emlékeim, s csudálatosan édes érzés fogott el. Mint a hogy a csipős
                  hidegből a kandallóhoz eljutó utast átjárja a kellemes meleg, át meg átjárt a
                  jólét valamely szokatlanul erős és tudatos érzése. A szeretőim közelében soha se
                  tapasztaltam effélét. De ez a gyermekiesen üde, kedves hang, nem tudom minő
                  titokzatos úton, azonnal beférkőzött a lelkem legmélyébe. Esküt tettem volna rá,
                  hogy minden helyes és jó, a mit csak gondol; szerettem volna segítségére lenni, ha
                  valamire törekszik, szerettem volna gondját viselni, oltalmazni, örömet okozni
                  neki; hálából a jólétért, melyet öntudatlanul szerzett nekem, hirtelen keletkezett
                  barátságot éreztem iránta; és máris aggodalommal gondoltam rá, hogy lesz idő, a
                  mikor ezt a kedves hangot nem fogom hallani többé.</p>
				<p>Ez volna a »villámcsapás«? A szerelem - első látásra? Nem hittem.</p>
				<p>De mit is beszélek: »első látásra«?! ... Hisz nem is láthattam jól! Mögöttem is,
                  az ő szobájában is, két-két villamos-körte égett, de mind a ketten árnyékban
                  voltunk, mert a szűk udvarból, mely elválasztott bennünket, sehonnan se sugárzott
                  felénk világosság. Alattunk és felettünk köröskörül mindenütt vak homály ült.</p>
				<p>Hogy szeme csupa ragyogás, hogy mosolya elbájoló, s hogy arczocskája formás: azt
                  így is láthattam. De jól esett arra gondolnom, hogy a nappali világosság, az apró
                  árnyalatokat is feltáró, teljes nyiltságával nem fogja lehűteni
                  lelkesedésemet.</p>
				<p>S mialatt csacsogott, már nem is tudom miről, szinte kinéztem a szememet, hogy
                  jobban lássam. Az ablak félhomálya nem engedte, hogy kedvemre kigyönyörködhessem
                  magamat, de lassankint, a mint egy kissé megmozdult az ablakpárkányon, el-elfogtam
                  arczának legfinomabb vonalait is, csak szinei kerülték ki vizsgálódó
                  tekintetemet, és alakját nem láthattam eléggé. Annyit azonban észrevehettem, hogy
                  tizenhat esztendejéhez képest gyönyörüen fejlett kis teremtés, a ki holnap
                  délelőtt nem fog kiábrándítani.</p>
				<p>És a mint egyre jobban láttam, egyre erősebbé vált bennem egy uj s érthetetlen
                  érzés, a melynek mását eddig sohase tapasztaltam. Úgy tetszett, mintha ezt az édes
                  arczot, ezt az egész kedves valóságot már rég ismertem volna. Régesrég, a mikor ő
                  talán még nem is volt a világon. Hol láttam? Álmomban? A születésem előtt?</p>
				<p>Most a mi szegény, púpos Jánosunkról beszélt, és azt mondta el, hogy látta
                  Jánosnak egy képét, fájdalom, csak a »Magyar Művészet«-ben, a Madonnát a kis
                  Jézussal, és hogy ő ennél szebb képet sohase látott; milyen kár, hogy a ki ezt
                  festette, az a nagyszivü, nagytehetségű ember, nyomorék, szegény! Aztán hirtelen
                  azt kérdezte tőlem:</p>
				<p>- Mondja, magas ember ön?</p>
				<p>- Félek, hogy hórihorgasnak fog találni. Miért kérdi?</p>
				<p>- Kiváncsiságból. Mindig csak a mellképét láttam, és ebből nem tudtam kitalálni,
                  hogy magas-e, vagy alacsony.</p>
				<p>Nem tudnám elmondani, hogy ezek a gyerekes szavak mért hatottak meg mélyen. A
                  kislányosan naiv kérdésnek nem lehetett semmi komoly jelentősége. Ezt a kérdést
                  bizonynyal az eszmetársitás szülte, s ily nyiltan nem mondathatta el más, csak az
                  az ártatlan kiváncsiság, mely nem is sejti, hogy az efféle kérdések mögött
                  mellékes gondolatok is lappanghatnak. Asszony nem kérdezne ilyet; ha leány kérdi,
                  ez azt jelenti, hogy nem tudja, mit lehet az ilyen kérdésbe belemagyarázni; hogy
                  gyermek, a ki ártatlanságában nem fél az én gondolataimtól, s nem gyanítja, hogy
                  ez után a kérdés után mit képzelhetek arról, hol kalandoznak az ő gondolatai.</p>
				<p>És mégis - most már nem tartok attól, hogy nevetséges elbizakodottsággal fognak
                  vádolni, a mi sohase volt a betegségem - megvallom, keresztülvillant a fejemen,
                  hogy hátha ezt s, gyermeket, félig tudtán kívül, ugyanolyan gondolatok
                  foglalkoztatják, a minők engemet?! És erre a nem valószínű, de nem is lehetetlen
                  föltevésre, mély megilletődés fogott el. Valami ünnepies komolyság, a melybe bele
                  borzongott a hátam.</p>
				<p>Az ember néha érzi maga körül a végzet szárnycsapásait. Ritkán bár, olykor
                  keresztül fut rajtunk egy hideg sejtelem, hogy az örök ellenség kiterjesztette
                  fölénk óriási, sötét denevérszárnyát. Pedig verőfényen járunk. Az apa gyermeke
                  bölcsőjénél, a menyasszony a templom hajójában, a hajós a tökéletes szélcsendben
                  egyszerre minden érthető ok nélkül összerázkódik. Mert egy árnyék vonult el a
                  szeme előtt.</p>
				<p>Ilyen árnyék vonult el az én szemem előtt is; s az a hideg sejtelem futott rajtam
                  végig.</p>
				<p>És - mit tudom én, mért? - az ártatlan kiváncsiság gyerekes szavaira szivemben a
                  kötelességérzet dobbant meg. Mintha ez a kedves csacsogás valami nagy feladat elé
                  állított volna. A hős hazafi, a ki ünneplőbe öltözve megindul a templom felé, hogy
                  átvegye a püspök kezéből a dicső elődök kardját, - mikor megkondulnak a
                  székesegyház harangjai, s komor, mély zengésük elmondja, hogy neki ott kell
                  maradnia a harczmezőn, a dicső elődök kardjával - nem érezhetett ünnepiesebb
                  megilletődést.</p>
				<p>Észrevehetett rajtam valamit, mert megkérdezte:</p>
				<p>- Mért lett egyszerre olyan komoly? Csak nem azért, mert folyton a mások képeit
                  dicsérem? Én azt hiszem, hogy maga nem hiú.</p>
				<p>- Egy cseppet se vagyok az.</p>
				<p>- Örülök, hogy nem tévedtem. Én se vagyok az. Pedig ha egy leány hiú, az még
                  megbocsátható, ugy-e? De a férfiban a hiúság már kiállhatatlan. Nincs igazam?</p>
				<p>- De mennyire igaza van!</p>
				<p>- Azt hiszem, mi nagyon sokban egyetértünk. E szerint bátran kritizálhatom a
                  képeit, ugy-e?</p>
				<p>- Hogyne! Sőt, ha megengedi, segédkezni fogok, és olyan buzgalmat fejtek ki ezen a
                  téren, hogy meg lesz elégedve velem. Meg fogom mutatni azokat a hibákat is, a
                  melyek talán elkerülték a figyelmét.</p>
				<p>- Megbántottam?</p>
				<p>- Dehogy bántott meg! Én komolyan beszélek. Igazán nincs bennem művészi hiúság.
                  Nagyon jól tudom, milyen gyönge dolgokat festettem. De nagyon szeretnék valami
                  szépet csinálni. És ez a vágy ér bennem a legtöbbet.</p>
				<p>- Hát a »Tavaszi reggel«?</p>
				<p>- Az egyik tizenkilencz, a másik egy hiján husz.</p>
				<p>- No, azt látom, hogy nincs elbizakodva. De most jóéjszakát mondok.</p>
				<p>- Engedje meg, hogy előbb megkérdezzek valamit. Ki zongorázta az imént azt, hogy:
                  »Tündér vagyok...«</p>
				<p>- Én zongoráztam. A »Fekete dominó« volt az.</p>
				<p>- Igen, Angéla bemutatkozó dala, mely így kezdődik: »Tündér vagyok...«</p>
				<p>- Úgy? Azt nem tudtam. De jó éjt.</p>
				<p>- Jó éjt.</p>
				<p>- Azaz, hogy a viszontlátásra, holnap, délelőtt!</p>
				<p>- A viszontlátásra!</p>
				<p>Visszahúzódott, s betette az ablakot. Néhány másodpercz multán a két villamos
                  körte elsötétedett, s egy darabig nem láttam semmit. Majd ismét fényesség csapta
                  meg a szemem; egy ajtó nyilt meg odaát, s a mint a sötét szobából átment a
                  kivilágított belső terembe, egy pillanatra jól láthattam fiatalos, de szépen
                  kifejlett alakját.</p>
				<p>Én is betettem az ablakomat, s bár a látomás minden álmosságot kivert a fejemből,
                  elhatároztam, hogy le fogok pihenni. Bizony már jó késő volt.</p>
				<p>Átmentem a hálószobába s lefeküdtem. De sokáig nem tudtam elaludni.</p>
				<p>Izgatott, rosszkedvü és elégedetlen voltam.</p>
				<p>Reggel óta nagyon sok történt velem, s elmondhattam Titus császárral, hogy a
                  napomat nem vesztettem el. De mindaz, a mi történt, csak arra való volt, hogy
                  nyugtalanná tegyen.</p>
				<p>- Szép kilátások! - zsörtölődtem magamban, mialatt egyik oldalamról a másikra
                  fordultam, hogy talán amott találom az álmot. - Ha úgy folytatódik, a hogy
                  kezdődött, csinos élmények várnak rám és szegény önérzetemre! Először is az az
                  asszony! Határozottan úgy bánt velem, mintha egy konfidens cseléddel lett volna
                  dolga. Festő, vagy mázoló-legény, úgy látszik, mindegy neki. No megállj! Úgy fogsz
                  vonaglani előttem, mint Derblayné ő nagysága az utolsó felvonásban! ... De hát a
                  többiek... mit várhatok a többiektől?! A meztelen igazság az, hogy nem azért
                  hívtak ide, mintha valami nagy véleménnyel volnának a képességeim felől, hanem
                  mert a képes ujságban mutatósabb alak voltam, mint a púpos János! ...</p>
				<p>Igaz, hogy az a bájos teremtés, a ki csak nemrég tünt el a szemem elől, mindennel
                  kibékített... de éppen ez volt a legnagyobb aggodalmam!</p>
				<p>Már világosodott, a mire elaludtam.</p>
			</div>
			<div type="chapter">
				<head>IV.</head>
				<p>»Te fiú!</p>
				<p>Mégis csak haszontalan fráter vagy te! Szentül megigérted, hogy irni fogsz, és
                  apróra elmondod, mi történik veled a dunajeczi kastélyban - és semmi! Tiz napja,
                  hogy elmentél, és még csak egy képes kártyát se kapok tőled, annyi értesítést se,
                  hogy: »Köszönöm kérdését, szerencsésen megérkeztem, a mivel ezennel bezárom
                  levelemet, tisztelő öcscse...« és pont.</p>
				<p>Pedig elképzelheted, hogy érdekelnek a viselt dolgaid, és nem is csak egy okból.
                  Hogyan találtad bátyámat, nénémet, és a tenger sok húgomasszonyt? Ez egy.
                  Leharapták-e az orrodat az öregek, vagy: agyontánczoltattak-e a fiatalok? Ez
                  kettő. Aztán a munka. Halad-e előre? Ez három. Rossz próféta és rossz orvos
                  vagyok-e? Mert te is érdekelsz, bár nem vagy rá méltó, hogy törődjem veled,
                  hálátlan fiú!</p>
				<p>Ellenben kapok egy hosszú levelet a Nusitól. Szavamra mondom, mikor az aláírást
                  megláttam, hamarjában nem tudtam, hogy fiú-e ez a Nusi, vagy leány?</p>
				<p>De a hogy olvasni kezdtem a levelet, mindjárt megtudtam, hogy a Nusinak leánynak
                  kell lennie, mert vagy tizenöt toalettet ir le, minden komolyabb szükség nélkül.
                  Hosszas tanakodás után rájöttem arra is, hogy ez a Nusi alighanem a miniszter
                  leánya.</p>
				<p>És látod, barátom, ez a Nusi ir nekem, vagy két árkust tele, akkora betükkel, mint
                  egy-egy régi négykrajczáros.</p>
				<p>Az igaz, hogy a Nusi leveléből nem lettem sokkal okosabb.</p>
				<p>De annyit megtudtam belőle, hogy szerencsésen megérkeztél, és hogy, istennek hála,
                  elég jól vagy, legalább a kezed-lábad nem fáj.</p>
				<p>Mert a Nusi levelében igen sűrűn szerepel egy bizonyos Asztalos Gyula. Majdnem
                  annyi Asztalos Gyula van benne, mint a hány tavaszi ruha.</p>
				<p>Ez az Asztalos Gyula tenniszezik, lovagol, kirándulást rendez, bosztont tánczol,
                  csolnakázik, szóval mindent csinál, majd hogy képet is nem fest.</p>
				<p>Ilyen körülmények között meg tudom érteni, hogy ez a sokat emlegetett Asztalos
                  Gyula okosabbat is tud csinálni, mint hogy beüljön a szobájába, s hosszú
                  levelekkel mulattassa köszvényes, öreg mesterét.</p>
				<p>Az igazat megvallva, én is úgy tennék az ő helyében, a hogyan ő cselekszik. Élném
                  a világomat, és nem törődném az öregekkel. Sőt akármilyen vén vagyok, nem titkolom
                  el, hogy roppant szivesen utánoznám ezt az Asztalos Gyulát. Tudod-e, fiú, mihez
                  volna legnagyobb kedvem?! Egész nap »Blindekuh«-t játszani, Nusival meg a
                  többiekkel, lehetőleg sötétben, vagy »Haragszom rád«-ot, zálogkiváltással. Nincs
                  szebb játék, fiam, mint a szembekötősdi. Az embert csipkedik, az ember megcsipi, a
                  mit a keze ügyében talál... ó, ez csak álom, talán soha se volt igaz!</p>
				<p>S a valóság az, hogy megint fekszem - mert nem igen tudom megmozdítani a lábamat -
                  hallgatom a Slezákné zsörtölődését, a változatosság kedvéért hol aszpirint eszem,
                  hol Szalvátor-vizet iszom rá, s ha mulatni akarok, orditozom.</p>
				<p>Szóval hiába akarnám utánozni Asztalos Gyulát. Addig, addig készültem élni, míg
                  végképpen elkéstem vele. És teljes elpenészedésemben már az is nagy szerencse rám
                  nézve, ha találkozik egy-két irgalmas lélek, a ki hirt ad róla, hogyan élnek és
                  vigadnak a többiek. Ez idő szerint nem lehet egyéb szórakozásom. Az öregség, fiam,
                  abból áll, hogy az ember kibiczel és nézi mások játékát. De ne kivánd hallani,
                  hogyan gondolkozom az öregségről, a melyet a régi római irók számos fejezetben
                  dicsértek és melegen ajánlottak mindenkinek; jó nevelésü ember vagyok, és nem
                  szeretek káromkodni.</p>
				<p>Egy szó mint száz, vedd elő a jobbik eszedet, és ne sajnáld azt a kis fáradságot.
                  Felelj meg a kérdéseimre; ne engedd, hogy a podagrával egyetemben a kiváncsiság is
                  gyötörjön. Aztán ne rázz le a nyakadról telegrammstílusban; egészítsd ki Nusi
                  tudósítását azokkal a részletekkel, a melyek engem jobban érdekelnek a Nusi
                  tavaszi ruháinál. A hálátlanság az ifjuságnak legszentebb joga, alap-természete,
                  lényege, »Ding an sich«-e (vagy nem tudom, hogyan mondanák a bölcsek), de
                  kivételképpen függeszd fel a legszentebb jogaidnak gyakorlását, s gondolj egy
                  kicsit arra is, hogy, ha térdig jársz a rózsában, ebben nem csekély része van a te
                  szegény, vén - jaj, jaj, jaj!</p>
				<p>(Ordítanom kellett, mert rám jött a roham.)</p>
				<p>Ezek után remélem, hogy most már be fogod váltani az igéretedet, és
                  postafordultával földeritesz élményeidnek részletes - minél részletesebb -
                  elbeszélésével.</p>
				<p>Öreg barátod</p>
				<p>
                  Antal.«</p>
				<p> Mikor ezt a levelet megkaptam, nagyon elszégyeltem magam. Napközben nem jutottam
                  hozzá, hogy mindjárt megirhassam a feleletet, mert az a nap véletlenül az
                  események napja volt, de éjjel egy órakor leültem az iróasztalomhoz, s a következő
                  beszámolót szerkesztettem meg:</p>
				<p>»Kedves Mester,</p>
				<p>tartalékos hadnagyi szavamra mondom - azt hiszem, erre még ad valamit - hogy
                  fogalmam sincs róla, ki az a Nusi, a ki olyan kimerítő tudósitást irt rólam a
                  mesternek. Illetőleg fogalmam sincs róla, hogy melyik a Nusi a sok közül, mert
                  annyian vannak, hogy még most se tudom mindnek a nevét.</p>
				<p>De bármelyikük a Nusi, annyi bizonyos, hogy ez a Nusi kiváló zsurnalisztikai erő,
                  a kinek helyet lehetne szorítani valamelyik szerkesztőségben. Nemcsak gyorsan
                  értesítette a mestert, hanem pontosan is; megirt mindent, a mi nevezetes. Hatvan
                  forint fizetésért ez a kisasszony csudákat mívelne. Persze, ha a miniszter leánya,
                  nem vállal hivatalt; különben akkor se, ha véletlenül nem az, mert ebben a boldog
                  családban nincsenek szegény rokonok.</p>
				<p>Kár, mert hirlaptudósítónak meglepő tehetség.</p>
				<p>Általában ezek a kisasszonykák tele vannak tehetséggel. Van köztük egy-kettő, a ki
                  műkedvelő fényképész. Ezek, miután a környéken már mindent és mindenkit
                  számtalanszor lefényképeztek, most folytonosan engem fotografálnak. A dunajeczi
                  kastélyban az ön szegény Asztalos Gyulája immár vagy harminczhatezer példányban
                  forog közkézen, és az itt lakó művelt családnak nincs olyan asztala, a melyen
                  Asztalos Gyula helyet ne foglalna.</p>
				<p>Mások remekül rajzolnak, s szenvedélylyel csinálnak karrikaturákat. Talán nem kell
                  mondanom, hogy a legujabb torzképek főalakja én vagyok; Bismarck, ha élne,
                  megirigyelhetné a népszerűségemet. Némelyik kép, például: »Asztalos Gyula
                  hölgyválaszkor«, »Asztalos megmenti Snob életét« - Snob egy szemtelen, rosszul
                  nevelt, elkényeztetett kis kutya - »Asztalos Gyula a Dunajeczen« - egyedül
                  eveztem, s a csolnak majdnem felborult a sok kisasszonynyal - »Asztalos és Nelly
                  tandemen« - Nelly egy kövér angol lány, akivel különben soha se biczikliztem - s
                  különösen az a kép, melynek czime: »Néhai Asztalos, vagy: a danse macabre«,
                  határozottan igen sikerült. Ezek a torzképek, fölötte szeretetreméltóan, mind azon
                  csúfolódnak, hogy sehol a messze távolban nem mutatkozván más fegyverfogható
                  férfi, milyen nagy keresletnek örvendek, s engem mily fontossággal tölt el ennek a
                  helyzetnek a tudata.</p>
				<p>És hogy tánczolnak! A mester talán még emlékszik, hogy ebben az amazonokkal népes
                  kastélyban, mint a falu végén, folyton szól a muzsika. Néha három helyen
                  egyszerre.</p>
				<p>Természetesen mind fényesen zongoráznak, s van köztük, a ki oly elragadóan énekel,
                  mintha rá volna szorulva, hogy pénzt keressen. Mindent tudnak.</p>
				<p>Csak egy kicsit egyformák. Majdnem annyira egyformák, mint azok a liliomnagyságu,
                  hosszú, szegletes betük, a melyekkel napi élményeiket estéről-estére megörökítik.
                  Unalmában tudniillik mind naplót ir; egyik naplóból már volt szerencsém hallani
                  néhány mulattató szemelvényt. Azt hiszem, a naplóikba mind ugyanazt irják.</p>
				<p>De ha egyformák is, azért nagyon kedvesek. Mint azok a piczi kis hüllők, a
                  melyekről még nem látni, mi lesz belőlük: szelid kurta kigyó, vagy mérges
                  vipera.</p>
				<p>Tehát: igen, mester, én élem világomat. Tánczolok, lovagolok, tenniszezek,
                  csolnakázom, kirándulásokat teszek, csak éppen szembekötősdit és »haragszom
                  rád»-ot nem játszom. Nyakig benne vagyok a jó életben, s már úgy hozzászoktam az
                  előkelő társasághoz, hogy ha véletlenül megpillantom magamat a tükörben, oda
                  köszönök:</p>
				<p>- Szervusz, te kis mágnás!</p>
				<p>Élem a világomat. De éppen ez az, a mi nem tetszik nekem.</p>
				<p>És ezzel elérkeztem oda, a hol kezdenem kellett volna. A mentségemhez, hogy mért
                  nem irtam eddig.</p>
				<p>Azért nem irtam, mester, mert én még most se tudom bizonyosan, hogy itt maradok-e.
                  Nevezetesen addig, a míg az a bizonyos kép elkészülne. És miért irni, ha
                  valószinü, hogy hamarább érkezem meg, mint a levelem?! Ha arra számit az ember,
                  hogy a mikorra a levélhordó benyit a képes kártyámmal, engem már ott talál, a mint
                  éppen jelentem:</p>
				<p>- Megszöktem, mester. Nem tudtam elviselni a jó életet.</p>
				<p>Már pedig ilyenformán áll a dolog. Még most is.</p>
				<p>Imádom ezeket a leányokat, mester. Külön-külön és együttvéve. De
                  fő-mulatságrendezőnek lenni, órák hosszú során át folyton-folyvást szórakoztatni
                  egy egész táncziskolára való hölgykoszorút, cselekvőleg, vagyis: bicziklin,
                  lovon, csolnakon, automobilon stb., és szenvedőleg, vagyis: jó képet vágni ahhoz,
                  hogy mulassanak rajtam, hogy lerajzoljanak, hogy naplójegyzeteket és verseket
                  irjanak rólam, és így tovább, ehhez nekem se tehetségem, se kedvem.</p>
				<p>És ezt itt bajos elkerülni.</p>
				<p>Ó, nem követel itt tőlem senki semmit. Jöhetek, mehetek, azt tehetem, a mit
                  akarok; jól mondta, mester: ha úgy tetszik, egy hétig nem lépek ki a szobámból;
                  nem fognak utánam küldeni, a világért meg nem zavarnának.</p>
				<p>De ezeknek az embereknek valami különös adományuk van ahhoz, hogy észrevétlenül is
                  ránk kényszeríthessék az akaratukat. Azt képzeljük, hogy a magunk fejével
                  gondolkozunk, és voltaképpen úgy tánczolunk, a hogy ők fütyölnek.</p>
				<p>Szeretetreméltósággal halmoznak el, és olyan kedvesen, olyan félénken, annyi
                  bocsánatkéréssel czélozgatnak apró szivességekre, a melyeket véletlenül éppen mi
                  tehetnénk meg, hogy lehetetlen önként nem ajánlkoznunk. És ha megtettük a
                  magunkét, olyan hálásak, olyan lekötelezettek! Másodszor már nekünk kell
                  kikönyörögnünk, hogy fogadják el, a mit csak ők akarnak.</p>
				<p>Pedig tulajdonképpen épp úgy engedelmeskedtünk, mint a cselédek.</p>
				<p>Például, ha a főispánné rám emeli jóságos tekintetét, s megszólít félénken,
                  zavartan, kissé selypesen:</p>
				<p>- Édesz Asztalosz! ...</p>
				<p>Akkor két dologgal már tisztában vagyok. Az egyik az, hogy az egész napom le van
                  foglalva. S a másik, hogy ma és holnap pontról-pontra az fog történni, a mit a
                  félénk tekintet mögött főztek ki. Arra, a mit Guszti néni sok bocsánattal,
                  talánnal, ha ugyannal, és a mennyibennel fejez ki, mint a kősziklára,
                  anyaszentegyházat lehet épiteni.</p>
				<p>Aztán Guszti néni még hagyján. Van más, a ki fölöslegesnek találja a mandulát
                  megczukrozni.</p>
				<p>Ez a más az ön híres szépsége, Albert urfinak az elvált felesége.</p>
				<p>Mondhatom, a milyen szép, olyan kiállhatatlan személy. Talán nem is olyan szép,
                  mint kiállhatatlan.</p>
				<p>A véletlen úgy akarta, hogy együtt utazzunk, s hogy a jablonkai állomáson
                  megtudja, hova igyekszem. Későn küldtek értem kocsit; felajánlott egy ülést maga
                  mellett. Igen meggondolatlanul elfogadtam a szivességét, s már akkor kedvem lett
                  volna visszafordulni és meg se állni Pestig. A jótékonyságával ugyanis kimerítette
                  kegyeinek kincstárát. Ennyire lóhátról még nem beszéltek velem. Csak egy pár szót
                  szólt, azt is lassan mondta, s utóbb kereken beszüntette a társalgást.
                  Szerencsére jött a kocsim, s én is elválhattam tőle - örökre, mint Albert urfi, a
                  kit élénken méltánylok.</p>
				<p>Azóta egyszer átjött a kastélyba. Bemutattak neki; úgy tett, mintha soha se látott
                  volna. És többé egy tekintettel se foglalkozott velem. A mit egyébként szivből
                  viszonoztam.</p>
				<p>A mester erre azt fogja mondani, hogy mit törődöm vele?! A szép Valéria nem
                  tartozik a kastély lakói közé, s a kastélyban bizonyára vannak másféle kedélyek
                  is.</p>
				<p>Igen, például a főispán. Ez jó fiu, a kutyafáját. De az ő barátsága nem oszt és
                  nem sokszoroz. Ha lármázik, ha csöndes, nem jár a szava, mint nem jár a régi
                  kétgarasos.</p>
				<p>Ha tehát a kastélyban nem harapták le az orromat: jóformán ebből áll minden
                  sikerem.</p>
				<p>Mert hogy az öreg kegyelmes nagy reverencziával fogadott, azzal nincs mit
                  dicsekednem.</p>
				<p>- Nagyon sok szépet és jót hallottunk Nagyságod nevezetes talentumáról - szólt,
                  mikor bemutattak neki. - Igyekezni fogunk - folytatta - hogy Nagyságod jól találja
                  magát a mi kis körünkben...</p>
				<p>De úgy látszik, így beszél az ispánjával is, a mikor elcsapja kis köréből.</p>
				<p>A bemutatás czerimóniája a parkban folyt le. Azt hiszem, érdekelni fogja a
                  mestert, ha egy pár szóval kiterjeszkedem erre a találkozásra.</p>
				<p>Az öreg kegyelmes a déli verőfényen sütkérezett. Megparancsolta a napnak, hogy
                  süssön rá, és a nap engedelmeskedett.</p>
				<p>Nem tudom, mester, emlékszik-e még a parkra? Két halastó van benne; egy nagyobb,
                  meg egy kisebb. A nagyobbikban gyönyörü pisztrángok kergetőznek; a másik csak
                  afféle kerti diszlet, szökőkúttal és aranyhalakkal. Élelmes vendéglősök, a
                  giardinetto diszéül, nagyobb halastavat szoktak feltálalni nyolczvan
                  krajczárért.</p>
				<p>Ennek a kisebbik - tréfásan halastónak nevezett - medenczének a partján várt
                  bennünket. Természetesen tolószékében kuczorgott; a tolószék nélkül már nem ember.
                  Egyedül volt és az aranyhalakat nézte.</p>
				<p>Azt gondolhatta magában:</p>
				<p>- No, ti ugyan ostoba módon jöttetek a világra! Ilyen silány és ilyen rövid
                  exisztencziáért bizony nem érdemes életre kelni. De ne féljetek. Akármilyen
                  nyomorult békahalak vagytok, azért nem bántalak benneteket, sőt kalács-morzsát
                  engedélyezek nektek, mert én vagyok az öreg kegyelmes úr.</p>
				<p>Hosszu gesztenyefasor vezet oda. Mi ezen a nyílegyenes úton közeledtünk, s már
                  messziről láttam az öreget.</p>
				<p>Már messziről láttam, s már messziről utáltam.</p>
				<p>Körülöttem minden a tavasz és az ifjuság dicsőségét magasztalta. A faleveleknek az
                  a tulságosan élénk, egyszinü zöldje, mely a festőt kikelet idején olyan sokszor
                  kétségbeejti, a májusi napfénynek a menyecskék csókjára emlékeztető tüze, a
                  kisasszonykáknak a távolból hozzánk hallatszó boldog hihihizése - folyton cseng ez
                  a sok kis csengettyü, mintha valami láthatatlan lélek nem hagyna békét nekik és
                  minduntalan csiklandozná őket - és az égbolt isteni derüje, mert mikor levettem a
                  szememet a tolószékben gubbaszkodó kis fekete pontról, és máshová forditottam a
                  tekintetemet, bármerre néztem, nem tudom hogyan, mindenütt az égboltot láttam.</p>
				<p>A sétautak keresztező pontjain kőbe vésett Dianák, Vénuszok és Minervák
                  szomorkodtak, s mint megannyi szolgáló, türelmesen várták a kis fekete pont kegyes
                  tekintetét. A szökőkút közepén egy elzüllött Neptun panaszkodott némán:</p>
				<p>- Hová jutottam! Isten voltam, és kertészlegény lettem!</p>
				<p>Ennyi mythologia közepett a tolószékben látható, mozdulatlan kis feketeség azt a
                  hatást tette rám, mintha így makacskodott volna:</p>
				<p>- Itt vagyok és itt maradok, a vasakaratommal. Ráültem erre a vidékre, a melyet
                  szem nem lát be, és meg fogok kövesedni ezen a helyen.</p>
				<p>Mikor a közelébe értünk, és ujra rápillantottam, majdnem elkaczagtam magam.</p>
				<p>Egy zöld vadászkalap volt rajta, fajdkakastollas és kissé viseltes, zöld
                  vadászkalap, mely oly legényesen ült a fején, mintha kaczérkodni készült volna a
                  falubeli leányzókkal. Becsületszavamra mondom, mester, hogy kaczkiásan félre volt
                  csapva, mint a hogyan vig hajtók viselik. Ha azóta nem láttam volna, hogy az öreg
                  rendesen így hordja, azt hinném, hogy a szemem káprázott.</p>
				<p>Ez a hetyke, fiatalos viselet annyira nem illett a vastag köpönyeghez, melynek
                  oltalma alatt apró, vértelen tagjai fázékonyan kuczorogtak, hogy hirtelen egészen
                  neki vidámodtam. De a mint jobban megnéztem az arczát, nyomban eltünt minden
                  vidámságom. Rövid ősz szakálla, mely lakat formára fonta körül előre álló, s
                  hatalmas csont-szerkezetről tanuskodó, erős, széles állát, mintha azt jelezte
                  volna, hogy e mögött a fehér zár mögött egy első osztályu ragadozónak még ép,
                  hegyes fogai rejtőznek. Egyenes homloka, finom metszésü, az öregségtől el nem
                  húsosodott, vékony orra, s tekintetének biztos járása arczának olyan különös,
                  nyugtalanító kifejezést adott, mely az első pillanatban, a puszta benyomások, az
                  ösztönszerü érzések pillanatában, szinte megdöbbentett. Az arcz öreg, ránczos
                  volt, de arczának kifejezése kemény, s tekintete éles, megbecsülést parancsoló. A
                  nevetségesen kicsiny alak, apró tagjaival, engem is egy lovászfiura emlékeztetett;
                  de az alakot nem igen látta meg az ember, mert olyan fej ült rajta, mely azonnal
                  leszereli a nevető kedvet: egy minden vihar látott, vén arkanzászi lókötő
                  feje.</p>
				<p>Mikor bemutattak neki, rám emelte a tekintetét. Azt mondhatnám, hogy: rám tette,
                  és nem vette le rólam. Valósággal rám nehezedett a szeme, mintha ki akarná
                  próbálni, hogy mennyit birok ki, milyen erejü vagyok.</p>
				<p>Csak arisztokraták tudnak így nézni. Ennyire minden tartózkodás nélkül; ilyen
                  leplezetlen kiváncsisággal; ilyen sértően, elbizakodottan, nem titkolt, világos
                  kifejezésével annak, hogy: »Hadd látom, mit érsz?!« - abban a semmivel sem
                  igazolható, bosszantó; nevetséges föltevésben, hogy nekik szabad bejárásuk van a
                  lelkünk fenekéig. Mintha ez is a kiváltságaik közé tartoznék.</p>
				<p>De nekem véletlenül nem imponált az öreg.</p>
				<p>Tudniillik én az embereket két osztályba sorozom. Az első osztályba tartoznak
                  Lionardo, Velasquez, Millet, Corot, Bastien Lepage, a mester és Dagnan-Bouveret
                  is, bár az utóbbira nézve a mester nem ért egyet velem. Szóval Lionardo és társai.
                  Dagnan Bouveret-ig, nem tudom könyv nélkül hányan.</p>
				<p>A második osztályba tartoznak a többiek.</p>
				<p>Bizonyára, ha valaha megláthattam volna az élő Millet-t, ha ő kegyesen bebocsátott
                  volna magához, rám vetette volna a tekintetét: akkor, akkor kétségen kívül erőt
                  vett volna rajtam a megilletődés, az áhitat és a félelem érzése. Millet küszöbén
                  állván, remegett volna a lábam, a hátgerinczemen borzongás futott volna végig, nem
                  tudtam volna egy okos szót kidadogni, és mit tudom én, még mi.</p>
				<p>Aztán, ha történetesen rám nehezedik a szeme, tekintetének a súlya alatt
                  bizonyosan elvesztettem volna az eszemet, s talán elkezdtem volna a mellemet verni
                  az öklömmel, a hogy tudom, ijedten hebegve:</p>
				<p>- Domine, non sum dignus! Uram, nem vagyok méltó!</p>
				<p>Ha valaki az első osztályba tartozik, az más. De a többi ember nekem mindegy.
                  Bánom is én a rangját. Nem találok rajta semmi irigylésre méltót. És hogy nagy az
                  uradalma, vagy tenger a pénze! Mit törődöm vele? Hisz a pénzét úgy se adná nekem.
                  És ha hirtelen megőrülvén, nekem adná, én pedig hirtelen lakájjá lennék és
                  elfogadnám, mit érnék vele?</p>
				<p>Azért engem az a lehetőség, hogy az öreg kegyelmes ősei netalán már a keresztes
                  háborúkban szíjjat hasitottak néhány hitetlen hátából, tökéletesen hidegen
                  hagyott. Hátha mindjárt ő maga is a keresztes háborukban született volna, mit
                  nekem az ő földje és gazdagsága! Ha hétszáz év óta élne, s ő volna a rusznyák
                  császár, nekem nem parancsol.</p>
				<p>Szóval az illetlenül felsőbbséges, kiméletlenül kutató, s nyiltan mérlegelő
                  tekintet nem ejtett zavarba. S mert nekem is van szemem: visszabámészkodtam.</p>
				<p>Mintha egy mély kútba néztem volna. Igazán, úgy rémlett, hogy századokat és
                  századokat látok szemének mélyvizü tükrében.</p>
				<p>Századok bűneinek s tragikusan sötét eseményeinek emlékét; századok rettentő
                  babonáit; századok megátkozott örökségét.</p>
				<p>Azt képzelem, tetszett neki, hogy nem riadtam meg tekintetének támadásától, s
                  olyanformán álltam meg a helyemet, mint az utczagyerek, a ki szemtelenül nevet
                  bele az ágyucső feketeségébe.</p>
				<p>Legalább ennek tulajdonítom, hogy a második természetévé vált szertartásos
                  udvariasságon kívül még némi tisztelettel is fogadott. Ó, tisztában vagyok vele,
                  hogy ez nem a tehetség jóhirnevének vagy a művészet magasztosságának szólt, mert
                  neki, lelke mélyén, az egyik is, a másik is Hekuba, de esküszöm, hogy a hangjából
                  bizonyos elismerés érzett ki, melylyel különben meglehet, csak az európai
                  megjelenésnek óhajtott adózni.</p>
				<p>- Nagyon örülök - kezdte - hogy Nagyságodat itt tisztelhetjük a mi kis körünkben.
                  Remélem, hogy szerencsénk lesz minden tekintetben kedvére lenni, s fölötte
                  óhajtanám, vajha kiérdemelhetnők megelégedését. Mi jó hirt hozott a
                  tiszteletreméltó Antal tanárról, az én szeretve tisztelt, kedves barátomról?</p>
				<p>Csakhogy ez a sok nyájasság engem a királydrámák alakjaira emlékeztetett, a kik
                  ilyenformán üdvözlik egymást:</p>
				<p>- Üdv, nemes Hastings! Baráti szivvel köszöntlek, s kérlek, tekintsd e házat a
                  magadénak. Térj pihenőre, s álmaid legyenek szépek, mint egy gyermeké, ki anyja
                  keblén aludt el.</p>
				<p>A mi nem zárja ki azt, hogy mikor Hastings aludni tér, a házigazda egy intésére
                  két marczona és borzas ember sompolyog utána, a kiknek közbenjöttével Hastings nem
                  ébred föl többé.</p>
				<p>Nem teszek fel az öreg kegyelmesről semmi szörnyüséget, de mindjárt az első
                  szavaira az jutott eszembe, hogy akármennyi szépet és jót hallott nevezetes
                  talentumomról, s akármilyen udvariasan szólna hozzám minden viszontagság közepett,
                  alkalom adtán igen kegyetlenül tudna elbánni velem.</p>
				<p>Miért villant fel bennem ez a gondolat, nem tudnám megmondani. De a benyomások és
                  a sejtelmek embere vagyok. A sejtelmeim, legalább eddigelé, sokkal ritkábban
                  csaltak meg, mint az asszonyok.</p>
				<p>A mester azt fogja mondani, hogy rosszul itéltem meg az öreg kegyelmest, minden
                  alap, s minden igaz ok nélkül. No majd meglátjuk.</p>
				<p>A mennyiben pedig alap kell ahhoz, hogy valakiről rosszat mondhassak: beszéljünk a
                  miniszternéről.</p>
				<p>Ez alapjában igen jó lélek, és ártatlan kedélyü, kedves teremtés. A ki egész
                  napokat tud eltölteni azzal, hogy a haját hol arany-, hol lilaszinűre festi, annak
                  nem lehet rossz szive.</p>
				<p>De nem akarja elismerni, hogy végre is kollégák vagyunk, s ugyancsak rosszul bánik
                  velem.</p>
				<p>Az igaz, hogy jóindulatból bánik velem rosszul; csakhogy éppen ez bosszant a
                  legjobban.</p>
				<p>Jóindulattal van irántam, bizalommal tüntet ki, sőt elhalmoz a bizalmával. Ezt
                  azonban nem tekinthetem kitüntetésnek, mert mást itt, errefelé, lehetetlen volna a
                  barátságára méltatnia.</p>
				<p>Azt a temérdek rosszat ugyanis, a mit a barátnőiről tud, csak férfinak mondhatja
                  el. Mert ezek a dolgok többnyire kényes természetüek.</p>
				<p>Képzelheti a helyzetét. Hónapokig itt kell lennie, egy bokréta szebbnél-szebb
                  pletyka tudatában, és csupa fiatal leány van körüle, a kik között nem oszthatja
                  szét virágait. Néha a szép Valériánál el-elhelyez egyet, de más közönsége nincsen.
                  A papáról, az öreg kegyelmesről nem lehet szó; Guszti néni nem ér rá meghallgatni;
                  a főispán nem számit.</p>
				<p>De végre jöttem én, s világos, hogy soha ennyi bizalommal nem találkoztam.</p>
				<p>Az e fajta bizalmasságok engem soha se gyönyörködtettek tulságosan. Nem szeretem,
                  ha elveszik a kedvemet az asszonyoktól. De a bizalom, nyilvánuljon bármilyen
                  formában, mindig megtisztelő. S az ember mindenbe beletanul. Mióta a kastélyban
                  vagyok, rájöttem, hogy szükség esetén a komorna feladatainak is meg tudok
                  felelni.</p>
				<p>Csakhogy ő méltósága vidám és rémes történeteit olyan jóakaratu magyarázattal
                  szokta kisérni, a melyet talán egy igazi komorna is fölöslegesnek vélne.
                  Elmagyarázza, mi a szokás s mi nem szokás, mi fair s mi nem
                     fair, és rendesen így végzi:</p>
				<p>- Persze, ezt maga nem érti... Tudja, Asztalos, nálunk ez így szokás... Ez angolul
                  van és azt teszi, hogy... Mert azt tudnia kell, hogy a jobb körökben...</p>
				<p>Nagyon kicsinyes gondolkozásu vagyok? Meglátszik rajtam, hogy nem származom
                  előkelő családból? ... Meglátszik rajtam a nép fia, már azon is, hogy így
                  idegeskedem, mikor mosolyognom kellene? Meglehet. Elég az hozzá, megvan bennem a
                  mezítlábas, önérzet s nem szeretem, boszant, ha lenéznek.</p>
				<p>Képzelődöm? Meglehet. És mégis... Hogy is mondjam el? Nem rágalmazom tovább a
                  miniszternét, a ki türhetetlenül oktat; beszéljünk a Nusikról.</p>
				<p>Mikor körülrajzanak, ez a sok kis lány, a kiknek a gondolkozása még gyermekes, de
                  a kiknek az érzése ezer esztendővel ezelőtt eredett, mint a ma megelevenült kis
                  halnak a kopoltyuja, mikor körültánczolnak és vigan kiáltozzák: »Asztalos!
                  Asztalos!« - mindegyiknek az ajka annyiszor hangoztatja a nevemet, mint a
                  gyermekeké a Lengyel Lászlóét - akkor nekem nem az jut eszembe: »Ejnye, be
                  ünnepelt férfiu vagy te, Asztalos! Hogy felvitte az Isten a dolgodat, te liliputi
                  lányok közé tévedt Gulliver! Milyen nagyra szökött az értéked, édes Robinson, te
                  jámbor kereskedősegéd, mióta egyedül páváskodol a Száz Szüz szigetén!« Hanem az
                  jut eszembe: »Te nem vagy unokatestvér, derék Asztalos; te csak játszótárs vagy;
                  felnőtt játszótárs, jobban öltözött s műveltebb czimbora, de voltaképpen
                  ugyanolyan rendü utilité, a minők néhány évvel ezelőtt azok
                  a parasztfiuk voltak, a kik ma már be se mernek nézni a rácsos kapun. A míg
                  madarat fogsz és fészket szedsz nekik, minden rendben van; de ha véletlenül azt
                  vennéd a fejedbe, hogy egyéb akarsz lenni valamelyiknek, nem csupán játszótárs,
                  mindjárt meglátnád, hogy milyen nagyot néznének... azaz, hogy nem látnál semmit,
                  mert mire körülnéznél, azon vennéd észre magad, hogy már kipenderítettek a rácsos
                  kapun. Azért ne bízd el magad, Asztalos; hanem légy alázatos és tetszetős; kellesd
                  magadat szépen, mert a helyzeted így követeli.«</p>
				<p>Igazán nem akarom őket megszólni. Jó kis lányok ezek, mind egy szálig. Csak egy
                  hibájok van. Azt hiszik, s ha nem is mondják, a lelkök mélyén meg vannak győződve,
                  hogy csak értök van a világ, az egész világ csak ő érettök: a nap, a hold, a
                  csillagok, a folyók és a tengerek, az emberek és az állatok, és én is, Asztalos
                  Gyula, a ki nem a harapós emberek, hanem a szeretetreméltó és fogatlan
                  háziállatok rendjébe tartozom... Vajon csakugyan úgy volna?</p>
				<p>Engem bosszant ez a gondolatuk.</p>
				<p>Aztán, ha csak urak volnának a világon! De az uraknak cselédjeik is vannak.</p>
				<p>Az urak, azok még csak eltitkolják valahogy, legalább is illedelmesen leplezgetik
                  a lenézésöket, hanem a cselédek!</p>
				<p>Ó, épp oly készséggel, épp oly kifogástalanul szolgálnak ki, akár az öreg
                  kegyelmest; épp oly reverencziával, épp oly illedelmes tartózkodással szólnak
                  hozzám vagy felelnek a kérdéseimre, mint a hogy a Ne nyúlj
                     hozzám kisasszonyokhoz, sőt még több reverencziával, hogy meg ne
                  sértődjem! Kitünően nevelt cselédek vannak itt, a kik mintha a »Cortegiano«-ból
                  tanulták volna a tökéletes viselkedés művészetét; mindannyian mintaszerüen
                  udvariasak, hallgatagok, sőt, istenemre, gyöngédek! De - noha igazságtalanság
                  volna a tolakodás, a bizalmaskodás vagy a legcsekélyebb konfidenczia vádjával
                  illetnem őket - a nézésökben, a mosolygásukban, a mozgásuk nem tudom mi-jében,
                  egész magukviseletében van valami, a mi némán, de világosan azt mondja:</p>
				<p>- Olyan tisztelettel és olyan előzékenységgel kell kiszolgálnunk téged, mintha
                  legalább is a pápa követe volnál; mert ez a parancs. Tudjuk, mi a kötelességünk,
                  és megteszszük, pontosan, vonakodás nélkül; bár nem a te szolgálatodra születtünk.
                  De ne feledd, hogy mindez csak látszat; ámbátor mi másképpen mutatjuk, valójában
                  te is cseléd vagy, mint mi. Urforma, jobban fizetett cseléd, a ki több pénzért
                  kevesebb, kényelmesebb munkát végez; de csak cseléd, a ki dolgozik, és a kit
                  megfizetnek.</p>
				<p>Mert az lehetséges, mester, hogy él valahol a világon egy őrült gróf vagy herczeg,
                  a ki a művelt, tehetséges és derék embert éppen olyan embernek, és éppen olyan
                  rangu társadalmi erőnek tartja, mint magamagát, - ez lehetséges, noha én még nem
                  láttam ilyen csodabogarat, - de olyan cseléd, a ki ezt a művelt, tehetséges és
                  derék embert úrnak, az őrült gróffal egyforma valakinek, a cselédsor fölé
                  emelkedett, tiszteletreméltó személynek tartsa, ilyen cseléd nincs, nem jött a
                  világra, vagy elrejtőzött valahová a mesevilágba, a hol a romantikusok kék virága
                  nő.</p>
				<p>A lakáj arisztokratább az arisztokratánál. Mert a mágnás talán megbocsátja, hogy
                  egyszerüen nem születtünk, hanem a cseléd könyörtelen.</p>
				<p>Nem lehetetlen, hogy a nagyurak egyszer, a messze jövőben, ki fogják mondani az
                  ész és jellem jogán alapuló teljes egyenlőséget. El tudom képzelni, hogy majdan
                  lesznek herczegi sarjadékok, a kik »szabadság, egyenlőség és testvériség«-et
                  fognak kiabálni, mint máris voltak jóhiszemü előkelőségek, a kik komolyan vették a
                  demokráczia elveit és könyveket irtak erről a fantazmagoriáról. Meglehet, hogy a
                  világ valamikor ki fog fordulni a sarkából, de az bizonyos, hogy a lakájok még
                  akkor is fenn fogják tartani elveiket.</p>
				<p>Van köztük egy nagy kamasz, egy mammuth-csontozatu óriás, valami William. Ez a
                  William nem követett el velem szemben semmiféle tiszteletlenséget, de ha rám
                  mosolyog, s ha, jóllehet másfelé nézek, érzem, hogy két kis fekete szemebogara meg
                  akar telepedni rajtam, felforr a vérem, s a tenyerem bizseregni kezd. Az emberi
                  méltóság érzése ilyenkor valósággal lázong bennem; azt követelné, hogy ne
                  gondolkozzam egy pillanatig se, hanem próbáljam ki, erősebb-e az öklöm, mint ennek
                  a simára borotvált oráng-utángnak a széles pofacsontja?! És el kell hallgattatnom
                  az emberi méltóság érzését!</p>
				<p>A mester elfogult, s mindezt nem fogja méltányolni, de mondhatom, nem értem
                  magamat, hogy már régen meg nem szöktem. És hamarjában nem is tudnám
                  megmagyarázni, hogy mi tartott itt eddig?</p>
				<p>Talán leginkább az ál-szemérem és a jóravaló restség. Az, hogy szó nélkül
                  megugrani kissé nevetséges volna; és még bajosabb megértetni, hogy hosszas habozás
                  és több mint egy heti eszem-iszom után, miért nem akarom teljesiteni, a mit
                  meggondolatlanul, könnyelmüen, botorul, de végre is magamra vállaltam.</p>
				<p>És igen, még egy. Az a bizonyos munka. Ebben igaza volt, mester. A feladat
                  csakugyan csábító.</p>
				<p>Nehéz, de azért, vagy éppen azért csábító.</p>
				<p>Ha ezt a képet meg tudnám csinálni úgy, a hogy már a lelkemben él! Még most is
                  hiszi, hogy meg tudom csinálni? Én nem hiszem.</p>
				<p>Mert a milyen szép a feladat, olyan gyönge a legény. Azt már tudom, hogy egy
                  szétfoszlott álmot kellene lefestenem; látom ezt az álmot, s azóta valami nem hágy
                  békén. De mily ügyetlen a kezem!</p>
				<p>Nem irok többet, mester; hajnalodik, s egy kissé fáradt vagyok. És mért
                  szaporítsam a szót, mikor azt se tudom megirni, mit fogok tenni holnap?</p>
				<p>Lehet, hogy egyet gondolok, s nyomon követem ezeket a sorokat, a melyeknek
                  késedelméért bocsánatát kéri</p>
				<p>hálás tanítványa:</p>
				<p> a hires Asztalos.«</p>
				<p> Erre a levélre nem vártam feleletet. A mester azonban nem fojthatta magába a
                  rövid megjegyzését. S három nap mulva megint üzenetet hozott a posta. Az üzenet
                  így szólt:</p>
				<p>»Te, barátom!</p>
				<p>Én tudok a sorok közt olvasni. Te mindenről irsz, csak arról nem, a miről nem
                  akarsz. Mindenről irsz, de a kis Katáról egy szót se.</p>
				<p>Keresztüllátok a leveleden, és megjósolom, hogy hiába készülődöl, mert maradni
                  fogsz!</p>
				<p>
                  Antal.</p>
				<p>U. i. Köszönöm kérdésedet, már jobban vagyok. Vagy nem is kérdezted?«</p>
				<p> Restelkedve jegyzem fel, de meg kell vallanom, hogy másodszor már nem irtam a
                  mesternek. Mert mire az üzenete megérkezett, már akkor bizonyosan tudtam, hogy:
                  igaza van, csakugyan maradok.</p>
				<p>És nem akartam, hogy kinevessen.</p>
			</div>
			<div type="chapter">
				<head>V.</head>
				<p>A kis Katáról csakugyan nem irtam egy szót se. Azt hittem, hogy ez a szándékos
                  feledékenység észrevétlen marad.</p>
				<p>Róla nem irhattam azon a hangon, a melyen a többiekről. Hogy megmagyarázzam, miért
                  teszek vele kivételt, hazudnom kellett volna. Vagy megirni a teljes igazságot.</p>
				<p>Hazudhattam-e a mesternek? S a teljes igazságot megirni nem volt kedvem.</p>
				<p>Nem is illett volna.</p>
				<p>Lehetetlen volt elárulnom a titkomat. Nem is csak az én titkomat, hanem: a
                  titkunkat, kettőnk titkát.</p>
				<p>Ó, nem volt valami nagy titok! De a legédesebb titka egész életemnek...</p>
				<p>Akkor már nagy barátságban voltunk. Hogyne! A mi barátságunk rohamosan
                  fejlődött.</p>
				<p>Még nem is láttam az öreg kegyelmest, a ki a halastó mellett várakozott ránk, még
                  meg se nézhettem jól a mellettem haladó »eleven fénykép«-et, - a mint végig
                  mentünk a gesztenyefasoron, Kata így szólt hozzám:</p>
				<p>- Furcsa! Most látom magát először, és az az érzésem, mintha már régen ismerném,
                  mintha nem is lett volna olyan idő, a mikor nem ismertük egymást. Mintha már
                  százszor hallottam volna a hangját; mintha kis gyermek koromban sokszor
                  találkoztunk volna. Én azt hiszem, ez azt jelenti, hogy mi nagyon jó barátok
                  leszünk.</p>
				<p>- Igen, ez azt jelenti - feleltem én, és hamarjában nem tudtam egyebet mondani.
                  Mert abból, hogy egy megmagyarázatlan érzéki csalódásból, félálomból és emléknek
                  tetsző sejtésből szőtt képzelődésben találkoztunk, én már megértettem, hogy az
                  isten az én számomra is rendelt boldogságot, ha azt, a mi számomra rendeltetett,
                  nem is érhetem el soha - és majdnem elárultam a meghatottságomat.</p>
				<p>Aztán egész nap arra gondoltam:</p>
				<p>- Vajon kinyitja-e az ablakát ma este is? Vajon eszébe jut-e neki a tegnap?</p>
				<p>Úgy izgatott ez a kérdés, mint az őrültet a rögeszme.</p>
				<p>Kinyitotta.</p>
				<p>És attól fogva kinyitotta minden este. Nem kértem erre, nem beszéltünk össze, de
                  mintha összebeszéltünk volna, sohase mulasztottuk el ezt a kései találkozót. Mikor
                  a többiek már elálmosodtak, mi akkor kikönyököltünk az ablakba tereferélni.
                  Napközben is sokat voltunk együtt; máskor is megtörtént, hogy magunkban
                  beszélgethettünk; de ezek a rövid nocturne-ök kedvesebbek voltak nekem, mint a
                  nappali találkozások.</p>
				<p>Pedig ilyenkor mindig csak tiz perczig beszélgettünk, és akkor se mondtunk
                  semmit.</p>
				<p>De a hallgatag megegyezés, mely ezeket az ártatlan tereferéket légyottá
                  édesítette, boldoggá tett. Titkom volt vele, olyan titkom, mely másokat ugyan egy
                  cseppet sem érdekelt, de mintha közelebb hozott volna bennünket egymáshoz, a késő
                  est mély csendjében.</p>
				<p>Egy este, vagy két nappal azelőtt, hogy a mester jelentés-tételre szólított fel,
                  Kata ezekkel a szavakkal lepett meg:</p>
				<p>- Egész nap mondani akartam magának valamit. De sohase maradtunk egyedül.</p>
				<p>- Parancsoljon.</p>
				<p>- Egészen őszinte lesz hozzám, ha nagyon szépen megkérem?</p>
				<p>- Mindig őszinte vagyok és leszek.</p>
				<p>- Akkor hát mondja meg: haragszik maga Valériára?</p>
				<p>- Már hogyan haragudnám?! Hisz alig ismerem! Miért kérdi, miből következtette
                  ezt?</p>
				<p>- Ne kérdéssel feleljen. Először én kérdezek.</p>
				<p>- Kérem, szolgalatjára állok.</p>
				<p>- Nem történt maguk között semmi? Se azóta, hogy itt van, se azelőtt, soha?</p>
				<p>- Nem történt, soha, semmi. Először is, olyan rövid idő óta ismerem... másodszor
                  alig váltottunk pár szót...</p>
				<p>- Éppen ez az. Mikor én magát bemutattam neki, alig néztek egymásra. Azóta
                  feltünően kerülik egymást. Mi ez?</p>
				<p>- Véletlen. Vagy ha nem az, akkor a báróné antipathiája, a melybe bele kell
                  nyugodnom. Úgy látszik, nem tetszettem neki, s minthogy én nem vagyok törleszkedő
                  természetü...</p>
				<p>- Becsületszavára mondja, hogy nem ismerte előbb? Akkor látták egymást először, a
                  mikor én bemutattam magát?</p>
				<p>- Nem, pár nappal előbb láttuk egymást először. Aznap, a mikor megérkeztem.</p>
				<p>- Ah, ez érdekes!</p>
				<p>- Egy cseppet se érdekes. Ugyanazon a vonaton jöttünk, s rövid ideig ugyanabban a
                  szakaszban. De aztán külön szakaszt váltott magának, s csak a jabblonkai állomáson
                  ismerkedtünk meg, a mikor megmondták neki, hogy a kastélyba igyekszem s nem jött
                  értem kocsi.</p>
				<p>- Hohó, ne olyan sebesen! A részleteket is szeretném hallani.</p>
				<p>- Semmit se hallgattam el, a mi szóra érdemes.</p>
				<p>- Feleljen a kérdéseimre. A vasuton, ismeretlenül, nem beszéltek egymással? Mért
                  váltott Valéria külön szakaszt? A legtakarékosabb asszony a világon!</p>
				<p>Elmondtam, hogy mi történt, természetesen egy kissé rövidesen, »ad usum Delphini.«
                  Ilyenformán:</p>
				<p>- A vasuton nem beszéltünk egymással; azt hiszem, rám se nézett. Hogy mért váltott
                  külön szakaszt, nem tudom bizonyosan; de alighanem azért, mert az az úriember, a
                  ki mellettem ült, úgy pöfékelt, mint egy gőzös.</p>
				<p>- Az elbeszélés meglehetősen hiányos, mert sehogy se tudom megérteni, mért nem
                  kérte meg azt az urat, hogy tegye le a szivarját. Ez alkalmasint magának is
                  feltűnt. De halljuk tovább. Tehát Jablonkáig nem történt semmi. Nos, mi történt
                  Jablonkán?</p>
				<p>- Majdnem semmi. Mikor figyelmeztették, hogy fütől-fától kérdezősködöm, nem
                  küldtek-e a kastélyból kocsit, s látta, hogy úgy nézegetek mindenfelé, mint egy
                  megszeppent matróz az árbocz-kosárban, odaküldte hozzám a vasúti őrt, a ki azt
                  kérdezte: én vagyok-e az a mázoló, a kit a kastélyban várnak? Az igenlő feleletre
                  a báróné felajánlotta, hogy elszállít a kastély kapujáig. Természetesen siettem
                  elfogadni az ajánlatot; de megjártam. Azt képzeltem ugyanis, hogy illendő lesz
                  néhány hálálkodó szót ejtenem, hanem a báróné felvilágosított. Kijelentette, hogy
                  nem azért vett fel a kocsijára, mintha társalogni kivánna. Erre persze nagyot
                  koppantam és elhallgattam. Nemsokára aztán jött az igazi kocsi, és én örültem,
                  hogy volt szerencsém. Ez a mi románczunk; a többit tudja.</p>
				<p>- Hm, hm. Egy kicsit hézagosnak találom az előadását.</p>
				<p>- Ha akarja, megesküszöm, hogy minden nevezeteset elmondtam. »Rien que la vérité,
                  la vraie vérité, toute la vérité.« Különben kérdezze meg tőle.</p>
				<p>- Az is furcsa, hogy Valéria ezt nem mondta el nekem.</p>
				<p>- Nem helyezett rá nagy súlyt. Egyáltalán nem sokat foglalkozik velem.</p>
				<p>- Pedig lett volna rá alkalma. Mert beszéltünk magáról.</p>
				<p>- Ugyan?</p>
				<p>- Igen; az igaz, hogy nem sokáig.</p>
				<p>- Lássa, ez már érdekesebb. El nem tudom képzelni, hogy miképpen kerülhettem
                  szóba.</p>
				<p>- Ezt ugyan könnyü elképzelni. Én hoztam szóba a dolgot, mint most magával.</p>
				<p>- Mikor?</p>
				<p>- Tegnap este.</p>
				<p>- Az imént azt mondta: »Először én kérdezek.« Ez azt jelenti, hogy másodszor majd
                  rám kerül a sor. Szabad arra kérnem, hogy most már cseréljünk szerepet, s én is
                  megkérdezhessek magától egyetmást?</p>
				<p>- Tessék.</p>
				<p>- Tehát mért nem szólt erről tegnap este nekem? Mért beszélt először a
                  bárónéval?</p>
				<p>- Megmondom. Nekem már régebben feltünt a maguk viselkedése. Akkor, mikor Valéria
                  először jött át. Valéria ugyan nem mindenkivel barátságos; vannak, a kik azt
                  fogták rá, hogy embergyűlölő. Ez nem igaz; ellenkezőleg, csupa szív - a parasztok
                  megmondhatnák - s maga még nem látott embert, a ki a legnyomorultabb állatokat úgy
                  szánná, s olyan erélyesen védelmezné. De szerencsétlen. És mert szerencsétlen:
                  ideges, szeszélyes, csekélységek miatt fellobbanó, néha éles szavu, haragtartó, és
                  a haragosaival szemben kiméletlen. Ezért gőgösnek is mondják. Pedig nem az; hanem
                  az olyanokkal, a kiket nem szeret, szivesen, majdnem örömmel érezteti a
                  felsőbbségét, vagy a neheztelését; azt hiszem, ez is a szerencsétlenségéből
                  következik. Szóval az a hire, hogy felfuvalkodott, rideg és goromba; és az igaz,
                  hogy van egy pár férfi, a kivel úgy bánt, mintha csakugyan ilyen volna. Mert egy
                  cseppet se kaczér; a férfi-társaságot nem szereti; azt a sok léha alakot, a ki
                  odaát a hölgyek körül legyeskedik, nem tűri meg a maga közelében; no és jaj annak,
                  a ki udvarolni akarna neki! De maga nem olyan ember, mint a kiket ő üldöz, gyűlöl
                  vagy lenéz. Azért nem értettem, hogy magát sehogy se akarja meglátni, s eleinte
                  azt képzeltem, hogy talán tévedek. Úgy okoskodtam, hogy talán akkor valami nagyon
                  elfoglalta a lelkét - mert ő kiszámíthatatlan, néha lázasan ideges, s ilyenkor
                  kifürkészhetetlen - és mert akkor beteg lehetett, igazán nem vette észre magát.
                  Hanem mikor másodszor átjött, akkor már láttam, hogy dehogy is tévedek! Úgy tett,
                  mintha nem is emlékeznék a bemutatásra; feltünően kerülte a maga társaságát; ha
                  mégis összejöttek, állhatatosan másfelé nézett; s a hányszor magáról volt szó,
                  mindig másról kezdett beszélni. Maga pedig mintha értette volna ezt a viseletet,
                  igyekezett az illetlenséget meg nem látni és lehetőleg távol tündökölni. De a
                  legkülönösebb az volt, hogy Valéria nekem se szólt magáról egy szót se. Pedig
                  Valéria nekem mindent elmond. Még egy olyan titkát is elmondta nekem, a mit senki
                  se tud kivülünk a világon; senki, csak ő meg én. Az igaz, hogy nem pazarolta
                  érdemetlenre a bizalmát, mert én el nem árulom soha még a férjemnek se.</p>
				<p>- Ha magának elmondta, nem lehet valami borzasztó titok.</p>
				<p>- Ne gondolja. Ismerek valakit, a ki a fél életét oda adná érte, ha megtudhatná, a
                  mit én tudok. De hagyjuk ezt. Elég az hozzá, mikor láttam, hogy itt valami nincs
                  rendben, azt mondtam magamban: »Ha Valéria szándékosan nem veszi észre a mi
                  vendégünket, ennek csak egy magyarázata lehet...« De nem veszi majd rossz néven,
                  ha elmondom? ... tudja, nem hizelgő, a mire gondoltam.</p>
				<p>- Nem mondhat olyat, a mit rossz néven vennék.</p>
				<p>- Nos hát így okoskodtam: a magyarázat nem lehet egyéb, mint hogy Valéria, első
                  pillantásra, rosszul itélte meg a mi vendégünket. Jelentéktelen, üres embernek
                  tartja; afféle ellenállhatatlannak, a ki azt képzeli, hogy minden nőnek bele kell
                  bolondulnia. És aztán, legyünk őszinték... igazán mulatságos, hogy szemébe kell
                  mondanom ezt a gorombaságot...</p>
				<p>- Csak rajta. Ne féljen; én nem félek.</p>
				<p>- Tudja, magának az arczából nem néz ki valami rettentő komolyság. Magának olyan
                  arcza van, hogy az első pillanatban az ember azt gondolja: »No ez aligha lángész,
                  mert iszonyatosan csinos fiú.« Csak később látja az ember, hogy nem is olyan
                  nagyon csinos, hanem kiragyog a szeméből, hogy nem rossz ember.</p>
				<p>- Ez volt az a nagy gorombaság? Tudom én jól, hogy nekem afféle cotillon-rendező
                  ábrázatom van, a melyből nem sok bölcseség néz ki.</p>
				<p>- Bocsánat, a maga arcza, ha jobban megnézi az ember, csupa okosság, és nem is
                  olyan szép, mint képzeli. A maga arcza csak kedves. De Valéria ki nem állhatja a
                  csinos fiúkat. Azért, a míg nem beszéltem vele, azt hittem, hogy egy kicsit lenézi
                  magát. A mi vendégünknek - szóltam magamban - az a szerencsétlensége, hogy a nők
                  képzelődő, elbizakodott urfinak tartják; s őt méltán bosszantja ez a föltevés.
                  Azonkivül nem ismeri Valériát; és mert másképpen nem torolhatja meg a sértő
                  viseletet, igyekszik másra gondolni, s rá se nézni arra, a ki őt ennyire
                  félreismeri. Itt egy félreértés van, a mit el kell oszlatni. Ó, azzal tisztában
                  voltam, hogy maga nem szorult rá az én védelmemre! De én szeretem Valériát, s
                  azért bántott a dolog.</p>
				<p>(»Így éltem akkor Odesszában...« Ő mondott bókokat nekem,
                  az édes, gyönyörű teremtés! Én, én nem mertem volna elárulni, nem hogy szóval, még
                  csak egy tekintettel se, hogy milyen elragadtatással hallgatom!)</p>
				<p>- Értem. A kínos helyzeten változtatni csak neki állott módjában. Tehát hozzá
                  fordult, s nekem nem szólt, tudva, hogy én úgy se mondhatnék semmit.</p>
				<p>- Magának nem szólhattam. Nem az volt a szándékom, hogy a bosszuságát növeljem, s
                  attól féltem, bántani fogja, ha megtudja, hogy Valériának a viseletét más is
                  észrevette. De azt se akartam, hogy tovább tartson ez az állapot.</p>
				<p>- Arra nem gondolt, hogy a báróné talán más okból néz le? Nem jutott eszébe,
                  például, hogy a báróné - ki tudja? - valahol rosszat hallott rólam?</p>
				<p>- Rosszat? Magáról? Ez sohase jutott volna eszembe.</p>
				<p>- Köszönöm.</p>
				<p>- Erről különben szó se lehet. Valéria az első perczben megmondta volna nekem, s
                  akkor nincs félreértés, mert én természetesen azonnal felvilágosítom, hogy
                  roppantul téved. De mért kérdezi ezt? Magának ellenségei is vannak? Nem tudom
                  elképzelni.</p>
				<p>- Tudtommal nincsenek, s nem gondolnám, hogy a báróné viseletének ez volna a
                  magyarázata. De érdekelt, hogy maga nem gondolt-e erre?</p>
				<p>- Engedelmet, annál már jobban ismerem a vendégünket.</p>
				<p>- Ezért az elégtételért mindent megbocsátok a bárónénak. De szabad élnem az
                  engedelmével? Nekem is volna még egy pár kérdésem.</p>
				<p>- Meg fogok felelni mindegyikre.</p>
				<p>- Mért kérdezte, hogy akkor láttam-e a bárónét először, a mikor bemutatott neki?
                  Hogyan jutott arra a gondolatra, hogy talán már előbb is ismertem?</p>
				<p>- Nem gondolhattam egyebet, mint hogy Valéria valamit elhallgat előttem. Igen
                  kurtán felelgetett és mentül kevesebbet. Alig akarta tudni, hogy kiről beszélek.
                  »Úgy? A kit bemutattál? Én bizony észre se vettem! ...« Majd később: »És aztán,
                  mondd, kérlek, kicsoda, micsoda ez az Asztalos?« Elmondtam neki. Azt felelte,
                  hogy: »No, ha ilyen kiváló férfiú, akkor ezután majd jobban megnézem.« Bizonyos
                  voltam benne, hogy elhallgat valamit. És csakugyan. Mért nem szólt az első
                  találkozásukról?</p>
				<p>- Nem tartotta olyan fontosnak. Vagy talán már el is felejtette. Annyi
                  kétségtelen, hogy szóról-szóra az igazat mondta. Nagyon jelentéktelennek talált és
                  egyszerűen nem vett észre. Ennyi az egész. De őszinteséget kérek az őszinteségért.
                  A míg azt hitte, hogy már előbb is ismertem a bárónét, mit képzelt, mi
                  történhetett köztünk?</p>
				<p>- Azt képzeltem, hogy egyszer talán udvarolt neki, vagy megkisérlette az
                  udvarlást, és ez nem tetszett Valériának, mert őt ingerli az, a mi mást talán
                  mulattatna. De nem is tudom elmondani, hogy mit képzeltem. Sok mindenfélét
                  képzeltem. Azt is, hogy maga talán szerelmes Valériába.</p>
				<p>- És... mondja... - zavarban voltam, meg merjem-e koczkáztatni ezt a kérdést -
                  mért érdekelte magát, hogy vajon szerelmes vagyok-e a bárónéba?</p>
				<p>Rám nézett.</p>
				<p>Ó, soha se fogom elfelejteni ezt a tekintetet! Hogy is felejteném el! Hisz a míg
                  ezt a tekintetet láttam... igen, mindössze ennyiből állott életem
                  nászéjszakája!</p>
				<p>Észre kellett vennie, hogy a lelkem csüng a kérdésemen, mert elfordította tőlem
                  szemének a fényességét, s lenézett a sötét udvarba, a hol nem láthatott
                  semmit.</p>
				<p>Aztán megszólalt:</p>
				<p>- Kiváncsi voltam. És csak most jut eszembe, hogy már nagy lány vagyok, a kinek
                  nem szabad kiváncsinak lennie.</p>
				<p>Megilletődésemben - esküszöm, hogy ebben a pillanatban átéreztem életem egész
                  reménytelenségét - nem tudtam mit felelni. Ismét ő szólt:</p>
				<p>- Nem is kérdezősködöm többet erről. Csak még egyet mondjon meg. Azt hiszem, hibát
                  követtem el.</p>
				<p>- Hogyhogy?</p>
				<p>- Később szóba került, hogy holnap kirándulunk a tengerszemhez. Megkérdeztem
                  Valériát, nem tart-e velünk? Azt mondta: igen.</p>
				<p>- De hiszen úgy volt, hogy a báróné holnap reggel visszamegy a fürdőbe?</p>
				<p>- Úgy volt, és engem is meglepett, hogy igent mondott. Az igazat megvallva, csak
                  kiváncsiságból szóltam neki. Akkor még azt hittem... csak most látom, hogy
                  tévedtem. Kellemetlen lesz magának, ha csakugyan eljön ő is?</p>
				<p>- Édes istenem, nekem teljesen mindegy. Ha eljön, ott lesz; nem okvetetlenül
                  szükséges, hogy egy pillanatig is foglalkozzék velem, és nekem se lesz nehéz
                  kitérni az útjából, a nélkül, hogy ez feltünővé válnék. A hol annyian vannak,
                  könnyü dolog elkerülni valakit, a kit nem kedvelünk. Maradunk a régiben és nem
                  látjuk meg egymást.</p>
				<p>- Ne legyen nagyon zord, ha véletlenül mégis egymás közelébe kerülnek. Magának van
                  rá oka, hogy úgy viselkedjék, a hogyan eddig, de azt kezdem gyanítani, hogy
                  Valéria jóvá akarja tenni a hibáját. Talán csak ezért jön el. Azért kérem, ne
                  éreztesse vele a neheztelését. Megteszi a kedvemért?</p>
				<p>- Mindent. De azt hiszem, az első lépést a bárónénak kellene megtennie...</p>
				<p>- Most már bizonyos vagyok benne, hogy meg fogja tenni. Csak maga ne legyen rideg,
                  vagy éppen visszautasító. Valériának se akarnék kellemetlenséget okozni.</p>
				<p>Megígértem, hogy kívánsága szerint fogok cselekedni, s hogy nem lesz kifogása a
                  viseletem ellen.</p>
				<p>- Máris hálás vagyok a bárónénak - szóltam, hogy nagyobb súlyt adjak a
                  fogadalomnak.</p>
				<p>- Miért?</p>
				<p>- Azért, hogy alkalmat adott erre a beszélgetésre.</p>
				<p>- Jó, hogy emlékeztet. Ma nagyon is sokáig beszélgettünk. Már mindenki alszik:
                  ideje, hogy elbúcsúzzunk. Tehát: ne felejtse el, a mit igért, és jó éjszakát!</p>
				<p>- Jó éjszakát!</p>
				<p>Valóban az volt, jó éjszakám. Ámbátor még sokáig hallgattam az éj hangjait. Mert
                  ebben az órában tudtam meg, mily beszédes tud lenni a csöndes éj, az álmok
                  éjszakája.</p>
				<p>Másnap kirándultunk a tengerszemhez. A tengerszem nem annyira a tengerre, mint
                  inkább egy jó nagy kútra emlékeztetett; vizének sötétzöldje nélkül legfeljebb
                  halastónak néztem volna. A legszerényebb tengerszemek közé tartozott, azok közé, a
                  melyeket mintha csak azért alkotott volna a természet, hogy kirándulások
                  czélpontjaiul szolgáljanak, olyanok számára, a kik szeretnek egy kicsit
                  kocsikázni, aztán gyalogolni vagy háromnegyed órát, hegynek fel, majd igen jó
                  étvágygyal uzsonázni, s végül danolva térni haza. Ennek a czélnak tökéletesen
                  megfelelt.</p>
				<p>Maga a kirándulás is csak abban különbözött a többiektől, a melyek közül már a
                  harmadikat is sokalltam, hogy kivételképpen csakugyan velünk tartott szép
                  ellenségem is. Eleinte azonban nem volt hozzá szerencsém, s egy darabig azt
                  hittem, hogy Kata tévedett.</p>
				<p>A társaság egy része bicziklin, a másik része pedig kocsin indult útnak. Én, hogy
                  véletlenül magamra ne maradjak, s ez alatt a rövid idő alatt ki ne essem a
                  szerepemből, természetesen az egyik kocsiba kerültem, a hol kedvemre
                  gyakorolhattam magamat a mulattatás mesterségében, mert nem kevesebb, mint három
                  Nusit bíztak rám, továbbá Miss Nellyt, a kövér angol hölgyet. Ez idő szerint Miss
                  Nelly, Snob és én voltunk a kastély legnépszerübb alakjai. Miss Nelly, mert sok
                  évet számlált és nagy térfogatnak örvendett, Snob, mert kutya és szemtelen volt,
                  végül én, mert szegény és vidám voltam.</p>
				<p>A könnyebb elhelyezkedés okáért, a bakra ültem, a kocsis mellé - meg kell
                  vallanom, hogy ezért a helyért sok ellenkezést kellett legyőznöm - s a bakról
                  visszafordulgatva teljesítettem feladatomat. Sikerrel végeztem munkámat, annál
                  nagyobb sikerrel, mert Snob ez alkalommal nem versenyzett velem.</p>
				<p>Mikor leszálltunk a kocsiról, és gyalog folytattuk az utat, Miss Nelly más
                  társaság után nézett, s helyette ujabb Nusik jelentkeztek, a kik közül egy páran,
                  talán hogy kipróbálják a tornázásban való ügyességemet, azt követelték, hogy
                  virágot szedjek nekik. Volt köztük egy - Géraldine-nak nevezték, és ha jól
                  emlékszem, a másodunokatestvérek sorába tartozott - a ki ugyancsak
                  megdolgoztatott. Szép, karcsu, jó alaku, fekete leány volt; ragyogó, nagy szemének
                  eleven járása és határozott, túlságosan élénk mozdulatai veszedelmes feleséget
                  jósoltak. Ez a Géraldine valósággal úgy ugrándoztatott jobbra-balra, a hogy a
                  poney-ját szokta; csakhogy az én fejemet nem ölelgette meg.</p>
				<p>Katát az egész úton nem láttam. Olyankor, ha csapatosan mentünk valahová, nem igen
                  volt mellettem. Lehet, hogy ez véletlenül történt; lehet, hogy nem akarta
                  lefoglalni a kastély egyetlen gavallérját. De engem boldoggá tett az a gondolat,
                  hogy férj és feleség vannak így; azok a fiatal házasok, a kik nagyon szeretik
                  egymást: társaságban, a hol sokan látják őket, nem nézegetnek egymás szemébe, az
                  asszony szinte kikerüli a férjét, hogy senki le ne olvashassa róluk az érzéseiket,
                  de alig várják, hogy megszökhessenek a társaságból, és este megkeresik egymást,
                  hogy elfelejtsék a többieket mind, és végre arról beszélhessenek, a mi igazán
                  érdekli őket.</p>
				<p>És máskor szinte örültem, ha a társaságban csak egy-egy pillantást váltottunk,
                  hogy aztán este, az ablakban elmondjuk, a mit napközben gondoltunk. De ez egyszer
                  sóvárogva kereste a szemem az én egyetlen barátomat. A mint a cousine-ok között
                  buzgón végeztem tisztemet, a púpos János képe jutott eszembe: sok kis gyerek ül
                  egy nagy talyigán, a talyigát egy nagyfejü, nevető szemü szamár húzza, a szamár
                  körül is gyerekek, egyik a fülénél fogva vonszolja, a másik a hátába kapaszkodik
                  és tolja, a harmadik egy pálczikával püföli a lábát, a negyedik szóval noszogatja
                  - de a szamarat Nusi, Géraldine és társai most egy kissé kifárasztották.</p>
				<p>Mikor aztán már nem volt mit leszedni a hegyről, s a kis leányok nem tudták többé
                  semmiféle uj módját se kieszelni annak, hogy a nagyfejűt miképpen lehetne még
                  ránczba szedni: végre elértünk a híres tengerszemhez.</p>
				<p>A társaság másik része már ott volt, de nem egy csoportban. Kata, a báróné és a
                  miss egy padon ültek, a tengerszem közelében; a többiek állva, vagy járkálva
                  várták, míg a két inas megterít. A terítés természetesen abból állott, hogy nagy
                  plaideket terítettek a fűre; az ifjuságnak ott kellett lakmároznia. De néhány
                  kényelmesebb ülőhely is találkozott: a padon kivül egy-két simára levágott
                  fatörzs, melyek nem minden haszon nélkül helyettesítették a székeket. Az egyiket
                  mintha csak Miss Nellynek készítették volna.</p>
				<p>A báróné Katával a padon maradt, s az uzsonázás, a kirándulás legérdekesebb
                  eseménye, megtörtént a nélkül, hogy Kata jóslata teljesedett volna.</p>
				<p>Pedig kezdtem óhajtani az ígért változatosságot, már csak azért is, hogy
                  megszabadulhassak Géraldine zsarnoksága alól. Géraldine az uzsona alatt egy kicsit
                  becsípett, s ez a körülmény semmi jóval nem biztatott.</p>
				<p>Éppen arra gondoltam, hogy Kata ismerheti a báróné titkait, vagy legalább a báróné
                  titkai közül a szelidebbeket, de aligha ismeri a szép asszony gondolkozását, - és
                  Géraldine éppen ujra be akart fogni igájába: a mikor a szép asszony csakugyan
                  eljött értem, s megváltott Géraldinetól ezekkel a szavakkal:</p>
				<p>- Induljunk hazafelé, s ezt az urat bocsásd el egy pár perczre.</p>
				<p>A kezdet nem igért sokat. A folytatás azonban meghaladta a várakozásomat.</p>
				<p>- Nem sokáig terhelem - szólt, meglassítva a lépteit, hogy utolsóknak maradjunk. -
                  De egy kis beszédem van Önnel.</p>
				<p>A hangja meglepett, s nem állhattam meg, hogy a szemébe ne nézzek.</p>
				<p>- Kata figyelmeztetett - kezdte - hogy hibát követtem el önnel szemben.</p>
				<p>- De, méltóságos asszony! ... (Eszembe jutott, hogy nem szereti, ha bárónénak
                  szólítják.)</p>
				<p>- Kérem, hallgasson meg. Bocsánatot akarok kérni öntől, s ha végig hallgat,
                  bizonyos vagyok benne, hogy nem fog neheztelni rám.</p>
				<p>- Engedelmet kérek, de én nem panaszkodtam a báró kisasszonynak. Többek között
                  azért sem, mert nem szeretek panaszkodni; s mindenekelőtt: mert nem volt okom
                  panaszra.</p>
				<p>- Ne legyen olyan büszke, és ne tagadja le, hogy megbántottam. A büszkeségben
                  úgyis hiába versengene velem, s jobb lesz, ha megértjük egymást. Aztán meg ugyan
                  miért tagadná azt, a mit én éppen olyan jól tudok, mint ön?! Hogy én önt
                  megbántottam, arra nem Kata figyelmeztetett; ezt én tudtam jól. Csakhogy tegnapig
                  nem törődtem vele, hogy ön megsértődött-e vagy egyszerüen zsebre vágta a
                  bántalmat, mert hozzászokott a bántalmakhoz. És ha önt véletlenül beteggé teszi a
                  harag, a felháborodás, vagy nem tudom mi: azzal se törődtem volna.</p>
				<p>- Ezt már meg tudom érteni.</p>
				<p>- No lássa! E szerint mégis csak egyet gondolunk a történtekről. Elég az hozzá,
                  Kata tegnap felvilágosított. Megmagyarázta, hogy igazságtalanságot követtem el
                  önnel szemben, mert ön nem az az ember, a ki ilyen bánásmódot érdemelne.</p>
				<p>- Ah! A bárókisasszony csupa jóság, de... legyen szabad megjegyeznem... neki még
                  oly kevés az élettapasztalata! ... Hátha ő téved, s én nem érdemlek ennyi
                  figyelmet?</p>
				<p>- Ne gúnyolódjék. Azok után, a miket már elmondtam, nincs többé joga erre. A
                  kérdésre különben szivesen megfelelek. Igenis, teljesen megbízom a Kata
                  itéletében. Ez nem olyan tizenhat éves leány, mint a többi; talán már észrevette.
                  Vakon elfogadhatja a Kata nézeteit; nem teszi ki magát vele semmiféle nagyobb
                  csalódásnak. De nekem most nincs szükségem arra a föltétlen bizalomra, a melyet az
                  ő szavai megérdemelnek. Tegnapig egyszerüen nem volt véleményem önről; ma már van.
                  Azelőtt nem érdekelt, hogy ön kicsoda, honnan jött, milyen ember, érzékeny-e, s
                  gondol-e valamit; nem igen foglalkoztam önnel, őszintén szólva: alig vettem észre.
                  Hanem a Kata szavai, a melyeket becsben tartok, fölkeltették a figyelmemet, s ma
                  már belátom, hogy ön nem szolgált rá a bántalomra.</p>
				<p>- Ilyen hamar megalkotta a véleményét?</p>
				<p>- Ilyen hamar. Sajnos, több az emberismeretem, mint szeretném. Annyi leczkét
                  vettem ebből a kellemetlen, de mindenkire nézve köteles tantárgyból, hogy
                  hamarosan kiismerem magamat, ha egy-egy uj feladattal állok szemben. Nos,
                  elismerem, hogy igazságtalan voltam ön iránt; de ha megkövetem önt és bocsánatot
                  kérek a bántalomért, el kell mondanom a mentségemet is.</p>
				<p>A szavak értelme bizonynyal hizeleghetett a hiúságomnak, de a szép Valéria kissé
                  hidegen mondta ezeket a kegyes szavakat.</p>
				<p>Azért én is minden nagyobb meghatottság nélkül és olyan hangon hálálkodtam, mely
                  nem igen egyezett a szólam jelentésével.</p>
				<p>- A báróné nagylelküsége... bocsánatot kérek, méltóságos asszonyom, ha a tilalma
                  ellenére is bárónénak szólítom, de igazán nem tudom...</p>
				<p>- Szólítson, a hogy kedve tartja. Az a megjegyzés csak az ismeretlennek szólt.</p>
				<p>- Azt akartam mondani, hogy a báróné nagylelküsége érdemetlenül dús kárpótlást
                  nyujt valamiért, a mit tulzás nélkül lehetetlen bántalomnak nevezni. Az első
                  alkalommal nem lehettem olyan szerencsés, mint most, mert a báróné talán
                  rosszkedvü volt: ennyi az egész. Nem szeretném kiaknázni a nagylelküségnek ezt a
                  perczét, s kérem, ne térjünk vissza az én multkori balesetemre, a melynek a czímén
                  igazán nem érdemlem meg, hogy a báróné ennyi kegyet pazaroljon rám.</p>
				<p>- Ön még folyton gúnyolódik, s úgy látszik, nem tud egykönnyen felejteni. Nekem
                  nincs kifogásom ez ellen a tulajdonság ellen, mely káros vagy értékes, a szerint,
                  hogy mit óhajt inkább: kényelmes, nyugodt életet-e, vagy azt, hogy mindig meg
                  legyen elégedve magával? Az ön dolga. De ha ön most is makacsul ragaszkodik az
                  első benyomásához: ez előttem csak azt bizonyítja, hogy jobb, ha minél előbb
                  túlesünk a kimagyarázkodás szükséges jelenetén. Annyival inkább, mert ön egyelőre
                  téved. Ha úgy fejeztem ki magamat, hogy el akarom mondani a mentségeimet, ez nem
                  jelenti azt, hogy csupa kellemes dolgot fogok mondani önnek.</p>
				<p>Egy kissé meglepetve néztem az orvos leányára. Abban, a mit mondott, de még
                  inkább: szavainak és mondatainak egymáshoz fűződésében, olyan határozott elmélkedő
                  hajlandóság nyilvánult meg, látnivalóan önkéntelenül, mely asszonyoknál, kivált
                  szép asszonyoknál, legalább is szokatlan, s rendesen csak olyanoknál
                  tapasztalható, a kik csak az olvasmányaiknak és csak az olvasmányaikban élnek.
                  Ezt a hajlandóságot hamarjában sehogy se tudtam összeegyeztetni a vasúton látott
                  jelenettel, a szőke úrral és egyéb emlékeimmel. De ha már az okoskodó szavak is
                  megleptek, az utolsó mondat, mely nem csupa kellemes dolgot igért, valósággal
                  kiváncsivá tett.</p>
				<p>- Kérem, báróné, hallgatom.</p>
				<p>- Tehát meg kell önnek mondanom - és azt hiszem, méltányolni fogja ezt a mentséget
                  - hogy én akkor olyan feldúlt lelkiállapotban voltam, a milyenben talán még soha;
                  pedig már volt részem rossz napokban. Hogy mi zaklatott fel ennyire, az maradjon
                  az én titkom; különben nem tartozik a dologra. A nélkül is elhiheti nekem, hogy
                  nagyon izgatott valami; ha jobban ismerne, csodálná, hogy ennyit is elmondok, mert
                  éppen nem vagyok közlékeny természetü. Ön, meglehet, azt fogja mondani, hogy abban
                  az órában, a mikor a jablonkai állomásra értünk, s a véletlen úgy akarta, hogy ön
                  rám szoruljon, már nyoma se volt rajtam az izgatottságnak; legalább is
                  lecsillapultnak látszottam. Ebben van valami igazság; csakugyan akkor már kezdtem
                  csendesedni. De még később is nagyon ideges voltam, s mialatt ön mellettem ült,
                  nem igen tudtam egyébre gondolni, csak arra, a mi aznap jóidőre megfosztott a
                  békémtől s a nyugalmamtól. Nagyon valószinü, hogy a milyen nehezen tudtam
                  uralkodni magamon, mással is úgy bántam volna, mint önnel; nem ön az első, a kit
                  megsértettem, mert nem szoktam színeskedni, udvariaskodni, s igazuk van azoknak, a
                  kik azt mondják, hogy gyöngédség nélkül való, rideg és kiméletlen vagyok. De nem
                  lehetetlen, hogy megfékeztem volna az indulataimat, ha véletlenül másvalaki ül
                  ott az ön helyén: egy ártatlan, a ki soha se vétett ellenem, s a kinek az arcza
                  leszereli a kötekedő kedvemet. Csakhogy önnel szemben nem tudtam ilyen szelid
                  lenni.</p>
				<p>- Éppen velem szemben nem? Miért?</p>
				<p>- Mert mindjárt az első perczben megboszantott - még a vasúton, alig hogy helyet
                  foglaltam a kupéban - s mert az, hogy ujra találkoztunk, kellemetlen hatással volt
                  rám.</p>
				<p>- Sejtelmem sincs róla, mivel boszantottam meg.</p>
				<p>- Megmondom, bár ezt az őszinteséget furcsának fogja találni. Alig helyezkedtem el
                  önnel, a teljesen ismeretlennel szemben, a ki rám nézve nem volt senki és semmi,
                  ön jónak látta a tekintetével tudtomra adni, - és milyen kifejezetten adta
                  tudtomra! - hogy a megjelenésemet kedvére valónak, s a személyemet... hogy is
                  mondjam? ... izlésére méltónak találja. Eh, mért ne beszélnék egészen nyiltan, s
                  olyan durván, a milyen durva az ön néma vallomása volt?! Az ön tekintete ezt
                  mondta... nem, ezt kiáltotta: »Tetszel nekem; pompás teremtés vagy!« Nos, kedves
                  művész úr, ez utálatos volt!</p>
				<p>Mintha villamos ütés ért volna. Tessék elképzelni Szent Antalt, a kit két hét óta
                  tánczolnak körül csábosabbnál csábosabb teremtések; Szent Antalt, a ki egy keskeny
                  hegyi ösvényen halad, oldalán a világ egyik legszebb asszonyával; köröskörül
                  tavaszi illattal terhes levegő; fenn derüs, halványkék, örökkévalóságot igérő
                  égbolt; alant a mélységben, csörgedező patak, mely folyton azt beszéli, hogy az
                  idő eljár; a távolból villik nevetése hallatszik... és a szép asszony, a ki eddig
                  a kazuisztika témáihoz hasonló komoly dolgokról beszélt, hirtelen áttereli a szót,
                  a kazuisztika leplezetlenségével, a durva szerelemre.</p>
				<p>És tekintetem, ez a fölötte nyilt s merészségéért éppen most megrótt tekintet,
                  önkéntelenül, valamely mágnesség erejénél fogva, oda csapódott a hirtelen
                  megvillant fényességhez, s beleveszett az indulatosságtól ragyogó szempár mély
                  tüzébe.</p>
				<p>Szép ellenségemet soha se láttam még ilyen gyönyörünek. Csodálatos arczszinére
                  élénkebb rózsapirosságot varázsolt a levegő - vagy az indulat? Világos tavaszi
                  ruhája mintha magából a szépségéből fakadt volna ki, mintha pompás alakjának
                  teljes kivirágzása lett volna... És nagyon közel voltam hozzá; mikor arczomba
                  vágta az »utálatos« szót, szinte éreztem a lehelletét.</p>
				<p>Nem vagyok olyan bolond, hogy kétszer kövessem el ugyanazt az ostobaságot, tehát
                  igy szóltam:</p>
				<p>- Esküszöm, báróné, hogy inkább ki se nyitottam volna a szememet, mint hogy
                  megbántsam... bár ezt büntetésnek is sokallanám... És őszinte megbánással kérek
                  bocsánatot. De engedjen meg egy kérdést.</p>
				<p>- Tudom, mit akar kérdezni. Hogy, ugy-e, nem ön volt az első férfi, a ki billet
                  doux-t küldött számomra a tekintetével? Nem, nem ön volt az első. De ez nem menti
                  önt. Akármilyen megszokott valami ez a nem kérdezett, sértően tolakodó némabeszéd:
                  az én érzésem szuverén, s nekem jogom van mindannyiszor felháborodni, a hányszor
                  valaki helyénvalónak találja, hogy engem ilyen formán megtiszteljen. És ha
                  valamennyi férfi azt gondolja, hogy neki joga van bármely ismeretlen hölgynek
                  értésére adni a kegyes tetszését, a lovagias szolgálatokra való hajlandóságát,
                  vagy nem tudom mit, ezt én azért mégis utálatosnak találom, annál utálatosabbnak,
                  minél több ilyen férfit látok, s minél inkább meggyőződöm róla, hogy a hódolatnak
                  ez a formája mindennapos.</p>
				<p>- Mentségül legyen szabad megemlítenem, hogy sok hölgy van, a ki nem így fogja fel
                  a dolgot. Van a ki megbocsátja az illetlen érdeklődést, s nem lát benne egyebet,
                  csak azt, hogy fölkeltette a szépségét megillető elragadtatást, a minek még semmi
                  következése.</p>
				<p>- Megengedem, hogy vannak, a kiknek jól is esik ez az úgynevezett hódolat, s
                  elpirulnak az örömtől, ha az első jöttment elfogadhatóknak találja őket; de
                  ezekhez nincs közöm, mert ezek csak csinos állatok.</p>
				<p>- A báróné igen szigoru. Ebben a pontban az emberiség egy nagy része elnézésre
                  szorul. És ha a hiba, a melyet a báróné annyira elitél, meglehetősen gyakori,
                  ennek a magyarázata talán az, hogy az érzés, a melyből keletkezik, nagyon
                  természetes.</p>
				<p>- Én nem itélek el senkit, a ki nekem alkalmatlanságot nem okoz. Tőlem az
                  emberiség nagy része azt gondolhatja, azt érezheti, azt teheti, a mit akar. Nekem
                  nincs kifogásom semmiféle érzés ellen. De mire jó az a lelki finomultság, mely oly
                  élesen megkülönbözteti a művelt embert a műveletlentől, ha nem arra, hogy a
                  legtermészetesebb érzéseinkkel se okozzunk kellemetlenséget senkinek?!</p>
				<p>- Akkor már csak a kegyelmi szakaszra hivatkozhatom. Tekintsen arra az enyhitő
                  körülményre, hogy ez a hiba végre is csak a lovagiasság egy csunya kinövése.</p>
				<p>- Nekem nem kell senkinek a lovagiassága; nem várok, nem követelek senkitől
                  semmit, azon a czímen, hogy asszony vagyok. De az már a személyes szabadságomnak a
                  megsértése, ha egy ismeretlen, egy akárki, csak azért, mert férfi, jogot formál
                  arra, hogy - bármilyen formában - tudtomra adja a tetszését vagy nem tetszését, s
                  kedve szerint megboszanthasson a tolakodásával, csak azért, mert asszony vagyok.
                  Ha szép vagyok, semmi köze hozzá; mert én - én vagyok, a kihez, se szóval, se
                  tekintettel nem közelíthet más, csak a kinek megengedem.</p>
				<p>Lehetetlen volt a szőkére nem gondolnom. No lám, no lám, minő császárnői kevélység
                  lakozik egyik másik hölgyben, a ki alattomban szivesen perdül tánczra, ha a
                  gavallér módot talál rá, hogy ezt feltűnés nélkül tehesse. De annyit már
                  megtanultam, hogy a »semmin se csodálkozni« elvét főképpen az asszonyokkal szemben
                  kell alkalmazni, s bármily furcsának tűnt fel az ellentét a között, a mit a
                  vasúton láttam, és a között, a mit most hallottam, nem árultam el a
                  meglepetésemet. Csak ennyit feleltem:</p>
				<p>- Mindezt meg tudom érteni. De kevesen gondolkodnak így, és én nem ismertem a
                  bárónét.</p>
				<p>- A mint hogy én se ismertem önt. Ha elmondanám, hogy mit képzeltem önről, a
                  fellépése és túlságosan gondos ruházata után itélve, egyszerűen letaszítana a
                  mélységbe. Szóval meg akartam önt büntetni; izgatottságomban, elkeseredésemben,
                  szinte örültem, hogy véletlenül a körmeim közé került valaki, a kivel jogosan
                  éreztethetem a bennem meggyűlt sok keserüséget, haragot és ember-gyűlöletet; vagy
                  inkább megvetést, mert ez az igazi szó. Azóta meggyőződtem róla, hogy ön más
                  ember, mint a minőt a külseje mutat. Igaz, akar egy jó tanácsot? Ne öltözködjék
                  úgy, mintha mindig lóversenyre készülne, vagy mintha az élet nem állna egyébből,
                  mint hogy az ember reggeltől estig angolok társaságában ebédel! A festőnek joga
                  van hozzá, hogy ne legyen boszantóan korrekt; megengedhet magának egy kis
                  szabadságot, egy kis egyéni ízlést.</p>
				<p>- Sajnos, báróné, nem vagyok olyan nagy művész, hogy egy magam alkotta jelmezben
                  élhetném végig az életet.</p>
				<p>- Tudja, ne is legyen nagyon elbizakodott. Láttam a képeit, s őszintén szólva, nem
                  ragadtak el. Lehet, hogy valamennyi lelkiismeretes munka. Annyi bizonyos, hogy az
                  egyik unalmasabb, mint a másik. De azt hiszem, ön többet ér, mint a munkái.</p>
				<p>- A báróné kissé kegyetlenül dicsér. Felvilágosított róla, hogy az arczom legalább
                  is közönséges, az öltözködésem szerencsétlen, és - a mi sokkal fájdalmasabb - a
                  munkáim se találtak a bárónénál részvétre. Ezek után igazán hálás volnék, ha
                  megmondaná, hogy sok hibám ellenére mivel érdemeltem ki a bocsánatát?</p>
				<p>Rám nézett, és mintha komolyan szólt volna:</p>
				<p>- Ön nem rossz ember; türelmes; és tud uralkodni magán. Ezek előttem értékesebb
                  tulajdonságok, mint azok, a melyekre ön talán sokat tart. Adjon kezet és béküljünk
                  ki.</p>
				<p>Mialatt, egy pillanatig, kezemben tartottam szép, formás, puha kezét, melynek
                  ápoltsága éppen nem vallott embergyűlöletre, hirtelen arra gondoltam, hogy mindez,
                  a mit beszélünk: csak komédia.</p>
				<p>Azért valami olyat szerettem volna mondani, a mi kifejezze, hogy a különösen
                  hangzó elismerés, noha hálával tölt el, nem tesz túlságosan büszkévé, de
                  megelőzött.</p>
				<p>- Mondja - szólt, rövid elgondolkozás után - sokára lesz kész a munkájával?</p>
				<p>- Ez nem csupán tőlem függ - feleltem kitérően, mert az jutott eszembe, hogy ugyan
                  miért sietnék vele?</p>
				<p>- Tudom, de azt gyanítom, hogy ön úgy dolgozik, mint Penelope.</p>
				<p>Ez talált. Akárhogy elégedetlenkedtem, akárhogy készülődtem megszökni, most, hogy
                  valaki felnyitotta a szemem, meg kellett vallanom magamnak, hogy igenis, örültem a
                  kötelességnek, mely nem engedte, hogy megszökjem. És ebben a perczben gondoltam rá
                  először, de nem szivesen gondoltam rá, hogy lesz egy nap, a mikor semmi se köt
                  többé ehhez a szép, ehhez a máris felejthetetlen tájékhoz. Mosolyogni
                  próbáltam.</p>
				<p>- Nem vagyok annyira lusta, mint a báróné képzeli, mert...</p>
				<p>Aligha érdekelte a feleletem, mert közbe vágott:</p>
				<p>- Adok még egy jó tanácsot, s ez komolyabb, mint az első volt. Meg akarják kérni,
                  hogy készítse el a Kata arczképét is. Ne vállalkozzék erre. Hanem mihelyt
                  elvégezte, a mihez már hozzáfogott, csomagoljon össze, utazzék el, és valahogy
                  vissza ne nézzen! ... a mesevilágra nem jó visszatekinteni.</p>
				<p>- A mesevilág nem oly rejtelmes, mint a báróné szavai.</p>
				<p>Sehogy se akartam megérteni. Bántott, hogy beleavatkozik abba, a mi nem tartozik
                  rá.</p>
				<p>- Akkor hát világosabban beszélek, bár tudom, hogy ez fölösleges, mert ön csak
                  játszsza az ártatlant; jól teszi: ez kötelessége. Hanem azért meghallgathatja, a
                  mit mondok; azon a czímen beszélek, hogy Katához ma még én állok a legközelebb.
                  Nos, nekem nem tetszik, hogy Kata olyan melegen védelmezi önt. Csak rövid ideje,
                  hogy megérkezett, s már valóságos barátság van Kata és ön között. Mi jut eszébe,
                  hogy kis lányokkal kezd barátkozni?</p>
				<p>- Az ember azokkal barátkozik, a kiket kedveseknek talál.</p>
				<p>- Az ember azokkal barátkozik, a kik hozzávalók.</p>
				<p>Ridegebben és durvábban nem szólhatott volna, de el kellett ismernem, hogy igaza
                  van.</p>
				<p>- Csak most látom - szóltam - hogy a báróné olyan jelentőséget tulajdonit a
                  »barátság« szónak, a melyre én nem gondolhattam. Ezt nem magyarázhatom meg
                  másképpen, minthogy a bárónét tévedésbe ejtette a túlságosan aggodalmas
                  szeretet...</p>
				<p>Nem fejezhettem be a mondatomat, mert a szép asszony a szavamba vágott:</p>
				<p>- Majd máskor beszéljünk erről, most már nem lehet. Nézze, Géraldine
                  visszaköveteli önt.</p>
				<p>Géraldine csakugyan aggasztóan közeledett felénk. Elvált a nem messze zajongó
                  társaságtól, s jött visszafelé, nyilván abban a meggyőződésben, hogy már eleget
                  pihentem.</p>
				<p>- Látogasson meg egyszer odaát - szólt a szép Valéria, valamivel halkabban, hogy
                  Géraldine ne értse. Nagyon jó czigányunk van, s ha udvarolni akar valakinek,
                  udvaroljon nekem. Ennek sincs semmi czélja, de ez legalább nem sodorja
                  veszedelembe.</p>
				<p>Nem felelhettem, mert Géraldine már elállta az utat.</p>
				<p>- Kérlek, add kölcsön ezt az urat egy perczre! ...</p>
				<p>Mintha egy gombostűt kért volna, a melyet nem érdemes visszaadni.</p>
			</div>
			<div type="chapter">
				<head>VI.</head>
				<p>Átmentem a fürdőbe, nem egyszer, hanem többször.</p>
				<p>Mikor először mentem át, hosszas készülődés után és kelletlenül indultam el, mint
                  a ki nehezen szánta rá magát valami régóta köteles robot teljesítésére, s az
                  utolsó pillanatig habozik, hogy ne forduljon-e vissza, mikor már közel ért a
                  czélhoz.</p>
				<p>- Meg kell lennie - biztattam magamat. - Halljuk, hogy mit akar még tudtomra
                  adni?</p>
				<p>Kiderült, hogy semmi különöset. Nem mondott olyat, a mit régebben nem
                  sejtettem.</p>
				<p>Másodszor már nem esett nehezemre ez a kirándulás.</p>
				<p>- Katáról fog beszélni - suttogott bennem a remény - és arról a titokról, melyet
                  csak ő tud.</p>
				<p>Aztán lestem: hátha elejt egy-egy szót, a melyből megtudom, mit olvasott a kis
                  lány szivében?</p>
				<p>Katával csak közönbös dolgokról beszélhettem. Még azt se mondhattam el neki, hogy
                  Valéria vissza akar küldeni a pokolba, a honnan jöttem, mert sokallja a
                  barátságunkat. Valéria volt az egyetlen, a ki erről a barátságról tudott, s talán
                  többet tudott, mint mi.</p>
				<p>A harmadik alkalommal az a gondolatom támadt, hogy Valéria kaczérkodni kezd velem,
                  Kata iránt való szeretetből. El akar bolondítani, hogy nevetségessé tehessen Kata
                  előtt. Ez a gondolat mulattatott.</p>
				<p>És így tovább. Tizedszer - mert utóbb már majdnem mindennap ellátogattam a fürdőbe
                  - tizedszer már tisztában voltam vele, hogy a szép Valéria maga is érdekel.</p>
				<p>Ez bolond dolognak tűnhetik fel. De Szent Antal előélete büntelenebb volt, mint az
                  enyém; Szent Antal edzettebb volt a kivánságok legyőzésében; nem kergetőzött
                  naphosszat egészséges, bájos és csintalan kisasszonyokkal; és mégis, ennek a
                  példás életü remetének is voltak perczei, a mikor megingott, megzavarodott.</p>
				<p>A szép Valéria pedig annál könnyebben megzavarhatott egy huszonnyolcz éves,
                  egészséges kedélyt, mert a viseletében is, a szavaiban is volt sok, nem érdektelen
                  ellenmondás. Azonkivül a huszonnyolcz éves kedély nem volt ment minden
                  kételkedéstől, s elvből nem hitt a szép asszonyoknak. Végre is, ha egy elvált ifjú
                  báróné kijelenti, hogy az udvarlásnak vele szemben semmi czélja, ezért a
                  kijelentésért csak az ördög áll jót, a ki nem egészen elfogadható kezes.</p>
				<p>Hiába, nem tudtam elfelejteni, mennyire hatalmában volt a szőkének, ha csak egy
                  pillanatra is!</p>
				<p>És ha a szőke eredményeket érhetett el, hát én miért ne?! ...</p>
				<p>Ez bizonynyal közönséges lélekre valló gondolkozás, mert ha egy kicsit kényesebb
                  vagyok, - s a barátság, melylyel Kata megtisztelt, bízvást kényessé tehetett, -
                  annak a vasuti emléknek el kellett volna vennie a kedvemet minden léhaságtól. A ki
                  barátságot tud fakasztani egy szűzi lélekben, csak lealacsonyítja magát, ha olyan
                  kegyek után futkos, a melyekben a gyorsvonat első osztályu utasai közül talán
                  akármelyik részesülhet, föltéve, hogy a pasasér szemrevaló legény, ügyes és
                  vakmerő.</p>
				<p>De, azt hiszem, bizonyos helyzetekben ez a gondolkozás menthető. Ha valaki
                  huszonnyolcz éve ellenére, sok cseresznyeajku kisértés közepett, az anakoréták
                  életmódjára van kárhoztatva: megtörténik, hogy el-elcsuszamlik, s tévelygésében
                  megkoczkáztat olyan lépést is, a melyre nem a lelke, nem a jobbik énje
                  unszolja.</p>
				<p>Aztán nem ez az egyetlen mentségem. Egy másik mentségem, a mely okvetetlenül
                  javamra szól, az: hogy a fürdőn csak megerősödtem a gyanumban és a
                  kételkedésemben, s hogy mindaz, a mit a szép asszonytól hallottam, csak bátorított
                  a kalandra, s nem hogy észretérített volna, ellenkezőleg, szárnyat adott a
                  képzeletemnek.</p>
				<p>Történni nem történt semmi. De majdnem kezdettől fogva a legkényesebb témákról
                  beszélgettünk, s ezeknek a beszélgetéseknek a során a szép Valéria olyan különös
                  nézeteknek adott kifejezést, a melyek, azután, hogy eleinte nagyon megleptek,
                  lassankint ugyancsak aláfütöttek a reményeimnek.</p>
				<p>Mindjárt a legelső alkalommal mondott egyet-mást, a mire nagyot néztem.</p>
				<p>A fedett sétaúton találtam; egy padon ült és olvasgatott, szokása szerint
                  meglehetősen szórakozottan. Mialatt hamarosan letárgyaltuk a kastélyban legutóbb
                  történt apró eseményeket, rápillantottam a könyvére. Egy ujabb franczia regény
                  volt, a melyet véletlenül én is olvastam.</p>
				<p>Akkoriban mindenki olvasta ezt a könyvet. A meséje az, hogy egy asszony, férjének
                  a távollétében, átkutat egy nyitva felejtett fiókot, s az ott lelt irományokból
                  megtudja férje titkait, többek között azt, hogy hitvestársa tizenhárom év óta
                  számtalanszor megcsalta. Természetesen felháborodik, de a férj messze jár, s az
                  asszony magánosságában, önkéntelenül vizsgálgatni kezdi a lelkiismeretét,
                  emlékezetébe idézi a multat minden részletével, s lassankint rájön, hogy noha ő
                  nem követett el házasságtörést, mégis sokat vétkezett a férje ellen; rájön, hogy
                  neki is vannak titkai, a melyeket elrejtett a férje elől, a melyeket sohase
                  vallana meg senkinek. Ez végül arra az elhatározásra birja, hogy nem fogja
                  szétbontani a házassági köteléket, s férjének sohase fogja elárulni, hogy titkait
                  megtudta. Már nem emlékszem, melyikünk volt az, a ki a beszélgetést ráterelte a
                  könyvre és a könyv irójára; talán én. De arra határozottan emlékszem, hogy a szép
                  Valéria, miután tüzetesen megvitattuk a regény alapeszméjét, áttérve a nagy
                  általánosságokra, a következőket jelentette ki előttem, a kit még alig ismert, a
                  kivel akkor mindössze harmadszor beszélgetett:</p>
				<p>- Minden intézmény közül a házasság a legerkölcstelenebb. Mert hazugságra
                  kényszeríti azokat, a kiket összefűz, s mert megöli, vagy gyűlöletté változtatja
                  át az egyetlen isteni eredetü valamit: a szerelmet. Az emberek igen sok gonoszat
                  eszeltek ki abból a czélból, hogy megrövidíthessék a többieket, de a házasság az
                  emberi találmányok leggonoszabbjai közül is kimagaslik.</p>
				<p>- Talán nem is emberi találmány - vitatkoztam a szép asszonynyal. - Az állatok
                  életében sok olyan jelenséget látni, a mely erősen emlékeztet a házaséletre. A
                  vaddisznó úr az egynejüség híve; a rozmár hölgy, miután fölnevelte kicsinyét,
                  tavaszszal fölkeresi a rozmár urat, azt a bizonyost, a kire hálával és szeretettel
                  emlékszik.</p>
				<p>- Nem vitatkozom, és megengedem, hogy az állatok beérhetik a házasság
                  intézményével is. De az emberek, már tudniillik azok számára, a kik méltók az
                  »ember« névre, a gondolkozó, az érző, az erkölcsös lény számára valami okosabbat
                  kellett volna kitalálni.</p>
				<p>Megkérdezhettem volna, hogy:</p>
				<p>- A bárónénak talán a »szabad szerelem« az ideálja? És ha igen, el tudja képzelni
                  ezt a formát a jelen másnemü társadalmi viszonyai között? ... stb.</p>
				<p>De nem az volt a czélom, hogy meggyőzzem, hanem hogy tűrhetőnek találjon. S azért
                  így feleltem:</p>
				<p>- Sajnos, ez mindeddig nem sikerült. S a repülőgép bizonyára hamarabb meglesz,
                  mint ennek a kérdésnek a megoldása.</p>
				<p>- Elég nagy szerencsétlenség minden nőre nézve. Mert neki csak akkor szabad
                  rendeltetése szerint élnie, ha aláveti magát ennek az erkölcstelen nyügnek. A
                  férfi persze segít magán. Ha van esze, nem házasodik meg.</p>
				<p>- Megtörténik biz az a legeszesebb emberekkel is. Lehet, hogy ideiglenesen az
                  ilyen is elveszti az eszét, de aztán visszanyeri.</p>
				<p>- Igen, vannak eszes emberek is, a kik megházasodnak. A gazemberek. Ezek elmennek
                  a vásárra, s megkötik az alkut azzal a nyugodt elhatározással, hogy a másik
                  szerződő felet, ha kell, erőszakkal is rá fogják kényszeríteni kötelessége
                  teljesítésére, viszont ők soha semmi szín alatt nem fogják teljesíteni az
                  elvállalt kötelezettséget.</p>
				<p>- De azt csak megengedi a báróné, hogy vannak jóhiszemü vőlegények is.</p>
				<p>- A szamarak. A kik mások, a józan nőtlenek számára házasodnak meg. Ezek között
                  akad egy pár jóhiszemü.</p>
				<p>- Az ördög nem olyan fekete, mint a milyennek a báróné mondja.</p>
				<p>- Ön nem hiszi, a mit mondok? Nézzen szét az ismerősei között, és mutasson nekem
                  egy férjet, a ki nem gazember, vagy nem ostoba. Természetesen az ostobák vannak
                  többségben, mert az ő táborukat jelentékenyen erősiti az, hogy vannak gazemberek,
                  a kik egyszersmind ostobák is.</p>
				<p>- Én azt hiszem, hogy van olyan férj is, a ki szerelemből vagy szeretetből
                  házasodott meg, becsületesen teljesíti minden kötelességét, és végül nem bánja
                  meg, mert nem kell megbánnia, hogy megházasodott.</p>
				<p>- Édes istenem, én nem mondom, hogy nem akad egy-egy kivétel, valahol a
                  Spitzbergákon. Vagy az aranykorban, mint Philemon és Baucis, ámbár nem hiszek az
                  öreg Philemonnak... különben Baucis asszonyságban se bízom. De lássa, több ezer
                  esztendővel kell visszasétálnia a multba, hogy egy általánosan ismert, elfogadható
                  példát idézhessen. Csakhogy én nem a csodaállatokról beszélek; nem szólok most a
                  szárnyas lóról, a főnixről, az egyszarvuról; arról beszélek, a mit magunk körül
                  látni.</p>
				<p>- És nem lát egyebet, csak mankón járó betegeket... meg gonosz betegeket, a kik
                  mankóikkal agyonverik a feleségöket?</p>
				<p>- Olyanformán. De nem csoda. Mert azt ön is elismeri, ugy-e... vagy azt se ismeri
                  el, hogy megházasodni ostobaság?</p>
				<p>- Sok esetben mindenesetre. De elképzelek eseteket...</p>
				<p>- Ám vegye ki a kivételeit, és maradjunk a szabálynál. Megházasodni ostobaság,
                  vagy mondjuk szelidebben: megházasodni nagyon koczkázatos, nem eszélyes, nem
                  tanácsos dolog, mert ebben a sorsjátékban igen nagy betétet kell fizetni egy olyan
                  igérvényért, a mely a legtöbb esetben nem nyer, minthogy a temérdek szám közül
                  csak igen keveset húznak ki. Néha az ostobaságnak is szerencsés a következése;
                  vannak burokban születettek, a kik rendesen nem érdemlik meg a szerencséjöket. De
                  hagyjuk ezeket; azt ön is elismeri, hogy: a sokaság veszít. Nos, a ki veszít,
                  megérdemelte, hogy veszítsen. Úgy kell neki; mért koczkáztatott olyan sokat a
                  kétes, vagy helyesebben mondva: a joggal nem is remélhető szerencséért?! Csak egy
                  vonást emelek ki a sok közül; az egyik legfontosabbat. Miért házasodik meg a
                  legtöbb ember, már tudniillik a tisztességesebbek? A mellékes czélokat nem
                  tekintve, azért, ugy-e, hogy asszonya legyen, a ki az övé és senki másé? No, és
                  mit mutat a tapasztalás? Azt, hogy száz asszony közül kilenczvenkilencz megcsalja
                  az urát.</p>
				<p>- Teringettét! - kiáltottam fel, nem annyira meghökkenve, mint inkább felvidulva -
                  kilenczvenkilencz!</p>
				<p>- Mondjunk csak nyolczvanat. Adok önnek még tizenkilencz ártatlant, bár a
                  számítást optimisztikusnak tartom. De a szám nem fontos. Szóval a legtöbb asszony
                  még ezt a legelső követelést, a házasság alapföltételét se teljesíti. Ezt
                  mindenkinek látnia kell, a ki egy kicsit szétnézett a világban. Már most azt
                  kérdem öntől: micsoda szemtelen önbizalom, vagy más szóval: mekkora ostobaság kell
                  ahhoz, hogy a többször említett jóhiszemü vőlegény boldogan mosolyogjon és azt
                  mondja magában: »Én az a századik leszek, a kit nem csalnak
                  meg!«</p>
				<p>- Bocsánat, csak azt mondja, hogy: »Én a húsz közé fogok kerülni; a nyolczvanhoz
                  semmi közöm.« És ez már nagy különbség. A szerint a számítás szerint, a melyben
                  megalkudtunk, minden ötödik legény kiszabadul a veszedemből; miért ne remélhetné
                  egy jóképü, derék, fiatal és nem ostoba legény, hogy az öt közül ő lesz az ötödik,
                  mikor a többi négy bőven kikerülhet azok sorából, a kik rászolgáltak, a kik nem
                  törődnek vele, a kik megöregedtek, a kik utaznak és csak két év múlva jönnek haza,
                  és így tovább?</p>
				<p>- Ön tréfál, én pedig komolyan beszélek, s az ön fiatal legényének azt mondom,
                  hogy neki se sokkal több a jó esélye, mint például azoknak, a kik rászolgáltak.
                  Mert az egész világ segítségére van annak az asszonynak, a ki a férjét ki akarja
                  játszani; s az egész világ rajta van, hogy az ön fiatal Bartoloja észbe ne
                  kapjon.</p>
				<p>- Igen, ha az asszony ki akarja játszani a férjét. De, azt hiszem, a legtöbb nem
                  akarja kijátszani. Meg vagyok győződve, hogy még a között a nyolczvan között is, a
                  kiket végül csakugyan elvisz az ördög, sok van, a ki a legjobb szándékokkal kövezi
                  ki a pokolba vezető utat. Azok a nagyon vidám hölgyek, a kik már az oltárnál így
                  szólnak magukban: »No megállj, öreg, majd meglátod, milyen gyönyörűen fel foglak
                  díszíteni!« - nem lehetnek túlnyomó számmal. Az orvosi tapasztalás szerint a nők
                  egy jókora százaléka éppen nem forró vérü. Ez talán jelentéktelen körülmény; de
                  van egy másik, a mely már nem jelentéktelen. Tudniillik, hogy az a kedv,
                  hajlandóság vagy nem tudom hogyan nevezzem, a mi az asszonyokat férjeik
                  megcsúfolására készteti, a normális nőnél alá van vetve az érzelmi életnek.</p>
				<p>- Én nem is azt akartam mondani, hogy mikor az oltár elé lép, már ki akarja
                  játszani a férjét. Rosszul értett, vagy rosszul fejeztem ki magamat. Ellenkezőleg,
                  azt írom a házasság rovására, hogy még az olyat is, a ki a legszűziesebb
                  imádsággal kezdte, idővel oda puhítja, hogy aztán már csak így imádkozzék: »Add,
                  Uram, hogy az uram valahogy meg ne tudja!« Mert az egész világ úgy van berendezve,
                  hogy az asszonyt mindenki a csalásra ösztökéli; és minden szinte kényszeríti rá.
                  Először a személyek, és még inkább a dolgok. A személyek: egyik udvarló a másik
                  után; csaknem kivétel nélkül mindenki, a ki az asszonynyal kedve szerint
                  foglalkozik. Ez mind »unszolja szóval igenre«; és ha kiderül, hogy hiába várnak
                  tőle hasznot, egész környezete szétrebben, s többé nem foglalkozik vele; ám hadd
                  epedjen el lelki magányosságában; tanulja meg, hogy annak az elszórakozásnak,
                  azoknak a kellemes szavaknak, a melyekre vágyódik, ez az ára. Aztán a Figarók és
                  Zsuzsik nagy sokasága. Egyszerre azon veszi észre magát, hogy csak Figarók és
                  Zsuzsik veszik körül, a kik mindannyian a Cherubin szekerét tolják, még akkor is,
                  ha Cherubin már kopasz és öröktől fogva kiállhatatlan. Ezek, azt hiszem, csak
                  műszeretetből, pusztán a világrend érdekében fáradoznak; elég az hozzá, Rozinának
                  látnia kell, hogy csak akkor vannak barátai, ha Almavivát rá akarja szedni. Ebben
                  az esetben számíthat az egész világ szivességére; a másik esetben meghalhat
                  egyedül. Mert azelőtt volt egy barátja: a férje, de ezt a házasság elvonja tőle.
                  És ha a személyek sikertelenül fáradoztak, ott vannak, hogy megpuhítsák: a dolgok.
                  Legelsőbben az életnek az a folyamata, mely magából a házasságból következik.
                  Igen, maga a házasság az egyik legelső bűnszerző a legtöbb házasságtörésben.
                  Aztán: minden hiba, a mit a férj követ el, és minden hiba, a mit az asszony már
                  elkövetett... minden odavezet.</p>
				<p>- Ebből nem az következik, a mit a báróné mond, hogy: a ki megházasodik, vagy
                  ostoba, vagy gaz, vagy gaz és ostoba, hanem az következik, hogy a házassághoz
                  okvetetlenül szükséges bizonyos adag bátorság. Ez a bátorság meglehet valakiben,
                  minden szemtelen elbizakodottság nélkül, a megkövetelhető férfi-önérzet erejénél
                  fogva is. Épp oly akadémiai tárgyilagossággal védem a házasságot, mint a milyennel
                  a báróné támadja, és megvallom, ma még igen kevéssé izgat annak a képzeletbeli
                  lénynek a sorsa, a kit előbb a fiatal Bartolónak, utóbb pedig Almavivának
                  nevezett. Ha megtörténik vele az a szerencsétlenség, a melyet a báróné, mint
                  Cassandra, fenhangon és az egész Trojának jósol: ez a csapás engem hidegen hagy.
                  Ám bánjék vele hitestársa akárhogy; ha a szarvai még a koporsóját is
                  kilyukasztják, és a sirhalmából egyszerre csak ágas-bogas agancs bukkan fel: nem
                  keresem az eset tanulságait, hanem csöndes részvéttel megyek tovább, mint a más
                  országból való idegen. De nem tartom bizonyosnak, hogy a megjósolt csapás
                  okvetetlenül bekövetkezik, s azért az eleven Almavivát, a kinek a báróné olyan
                  kétségbeejtő jövőt jósol, biztatni szeretném: »Eh, ne hagyd magad! ...« Különben
                  meg vagyok győződve, hogy fölösleges a biztatás, s meg fogja védelmezni az
                  érdekeit. Végre is két nagy erőssége van a fenyegető veszedelmekkel szemben...</p>
				<p>- Vajon?! És ugyan mi ez a két erősség?</p>
				<p>- Először is az az erő, a melyet maga a házasság ad neki. A házasság - lehet, hogy
                  tökéletlen intézmény, de - alapjában véve két ember érdekszövetsége a többiek,
                  mindenek ellenében. Magának ennek a szövetségnek a megkötése olyan hajlandóságokat
                  kelt fel, még azokban a házastársakban is, a kiket nem a vonzódás vezérelt
                  egymáshoz, a mely hajlandóságokkal az ellenséges áramlatoknak nem könnyü
                  megküzdenie. S ha már ennek a szövetségnek a puszta tudata is javára válik a másik
                  fél érdekének: az együttélés még közelebb hozza egymáshoz a házastársakat. Még a
                  kutya és a macska is összeszoknak, ha sokáig egy udvarban kell élniök. Az élet
                  közössége az egymáshoz teljesen idegen házasfelekben is kifejleszt bizonyos
                  érzésbeli közösséget. Ez nem a bölcselkedés elvont következtetése; ez - el lehet
                  mondani - természeti bizonyosság, a melynek látható jelei vannak. A kik sokáig
                  élnek együtt, utoljára nemcsak apró külsőségekben, hanem még arczban is
                  hasonlítanak egymáshoz. És ha a világ valaha lemond a házasságról, hogy a
                  szerelmet a mai társadalom ellenségeinek az ábrándjához képest egy bizonyos
                  kaptafára szabályozza, egy rendkivüli energiát, egy igen jelentékeny mozgató erőt
                  fog elveszíteni, amely ezer és ezer évek során a páros életből fakadt, az egyén
                  érdekének javára...</p>
				<p>- Eh, mit tud ön a páros életről?! Erre az erősségre nem adok semmit. Különben a
                  másikra sem, a mely aligha ér többet az elsőnél.</p>
				<p>- A másik erősség: Almavivának a személyes tulajdonságai. A báróné nagy súlyt
                  tulajdonít az idegen vonzó erejének. De mért ne lehetnének a férjnek is vonzó
                  tulajdonságai?! A legények színe-java sohase házasodnék meg, csak azok, a kikről a
                  dal így emlékszik meg: »Maradt itthon egy-két-három nyomorult...?!« Vagy ha a
                  férjnek, a házassága előtt, voltak is jó tulajdonságai, a házasság nyomban kiöli
                  ezeket a jó tulajdonságokat?!</p>
				<p>- A házasság a kedvest kellemetlenné változtatja, a józant őrültté, a vidámat
                  kiállhatatlanná. Minél kedvesebb volt azelőtt, annál tűrhetetlenebbé válik a
                  házasságban. Nézzen csak körül, ha mondom. Hogy ha a vőlegény pazar volt, a
                  férjnek az első gondolata: a legcsúnyább zsugoriság. Ha azelőtt feltünően ápolta a
                  személyét, akkor már a nászúton elhanyagolja magát. És így tovább. Shakspere a
                  részegségről azt mondja, hogy teljesen megmásítja az embert: a szelidet vaddá, a
                  szótalant beszédessé, az élénket álmossá, a jókedvüt siránkozóvá varázsolja.
                  Ilyenformát mondhatott volna a házasságról is. A különbség csak az, hogy a
                  házasság a jó tulajdonokat rosszakká változtatja, a rosszakat pedig
                  megkettőzteti.</p>
				<p>- És ha a férj, meggyűlölvén önmagában ezt a temérdek rossz tulajdonságot, elválik
                  a feleségétől? ...</p>
				<p>- Ó, abban a perczben vége a varázslatnak! A gonosz öreg bűbájos egy szempillantás
                  alatt megfiatalodik; nyomban levetkőzi zsugoriságát, zsémbességét; durva hangja
                  hizelgővé, kellemessé válik; arczára ismét kiül a mosoly; a szeme felragyog...
                  kedvesebb, mint valaha. Mondom, hogy nem az emberekben van a hiba, hanem az
                  intézményben.</p>
				<p>- Kiderül, hogy nem én tréfálok, hanem a báróné... De, nini, milyen csodálatos kék
                  színt öltött a hegy!</p>
				<p>- Azért nevezik Kékkőnek.</p>
				<p>És másra tereltük a szót.</p>
				<p>Ez az első vitatkozásunk nem hagyott nyomot a lelkemben. Mindössze annyit, hogy
                  magamban ugyancsak megitéltem a bárónét.</p>
				<p>- Annak a nőnek, a ki így gondolkozik a többiekről - okoskodtam, mialatt a szép
                  Valéria rendre megmutogatta a fürdő nevezetességeit - az ilyen nőnek nem lehet
                  rendben a szénája. Az ártatlanság egyik ismertető jele az, hogy nem látja jól a
                  rosszat, és még akkor se akar hinni benne, hogyha látja. Ez az asszony, a ki nem
                  hisz senkinek, nagyon közelről láthatta a bűnt, talán nem egyszer. Aztán miért
                  ócsárolná a házasságot és minden férjet a világon, még a képzeletbelieket is, ha
                  nem azért, hogy védekezzék, s hogy önmaga előtt kimenthesse magát?!</p>
				<p>Mindebből azt a következtetést szűrtem le, hogy akármint vélekedjenek is a kastély
                  lakói a tréfás életü Albert báróról, és akármennyire tetszetős is, ha egy ilyen
                  nagyon szép asszony komolykodik, erkölcsi kérdéseket fejteget és lépten-nyomon az
                  olvasmányaival példálózik, azért ez a szép szellemü és szép arczu bölcsész mégis
                  igen léha teremtés lehet, a ki a komolyságával csak becsapja a környezetét.
                  Megállapítottam magamban, hogy, ha a szép Valéria nem tudott a férjével egy fedél
                  alatt maradni, ebben nem csak Albert báró a ludas. Az utóbbinak a mentségéül
                  eszembe jutott, hogy aligha alszik minden éjjel biliárdon, és elképzeltem, hogy
                  voltaképpen azért váltak el, mert a kitagadott báró nem tudott a szép asszonynak
                  olyan kényelmet teremteni, a minőt ez remélt. Talán számított a nagyapja
                  bocsánatára, s mikor látta, hogy az öreg urat lehetetlen meglágyítani, nem tudta
                  leplezni tovább az előbb eltitkolt »csunya zsugoriság«-ot. Még el is hanyagolta
                  magát, szegény. Ez persze nem tetszett a szép Valériának, a ki szereti ugyan a
                  bölcsészetet, kivált azt a peripathetikus bölcsészetet, a melyhez legelőször is
                  park vagy fedett sétaút kivántatik, de még a bölcsészetnél is jobban szereti a
                  fényűzés apró áldásait.</p>
				<p>De egy óra multán kiment a fejemből egész beszélgetésünk, a tanulságaival
                  egyetemben. A szép asszony ugyanis, kevéssel azelőtt, hogy elbúcsúztam tőle, egy
                  pár olyan szót ejtett el, a mely jobban érdekelt, mint a filozófiája, vagy mint
                  bármely filozófia, Plátontól Herbert Spencerig:</p>
				<p>- Tulajdonképpen azt akartam önnek mondani - szólt, minden bevezetés nélkül térve
                  át a váratlan témára - hogy... aztán valahogy eszébe ne jusson Katába
                  beleszeretni! De most már azt gondolom, hogy a legokosabb, ha egyáltalán nem
                  beszélünk erről.</p>
				<p>- Miért ne beszélhetnénk erről?! - feleltem. - Sőt talán jó lesz, ha egyszer s
                  mindenkorra letárgyaljuk ezt a kérdést. A báróné, úgy látszik, abban a nézetben
                  van, hogy nagyon is ki vagyok készítve arra az érzésre, a mely a magamfajta
                  embernek csak bolond dolgokat tanácsol. Talán úgy van; de az meg egészen bizonyos,
                  hogy nem tartozom azok közé a szerencsések közé, a kik a lehetetlenért is szivesen
                  küzdenek. Sajnos, az elérhető czélokról is hamarosan lemondok, mert a nagyobb
                  nehézségek legyűréséhez nincs bennem elég erély. Azért, ha a báróné diagnózisa
                  helyes, s már a közel jövőben valami bolond dolog történik velem, ez nem lehet
                  egyéb, mint a legközönségesebb polgári komédia: »Zsák a foltját megleli... Jancsi
                  Pannit elnyeri...« Mert - »kiki oly nőt kap, minőt érdemel.«</p>
				<p>Rám nézett, mintha azt akarná leolvasni az arczomról: vajon nem tréfálok-e?</p>
				<p>- No, tudja - szólt aztán - a felelete éppen nem megnyugtató. Kissé kitérő, és nem
                  eléggé komoly. Nem tudok hinni önnek, a mikor szerénykedik; azt hiszem, csúfolódni
                  akar. Önök, festők, kivétel nélkül furcsa emberek; s az a pálya, a melyet
                  választottak, a legsajátságosabb mindegyik közül. A létra alján mindig vannak
                  néhányan, a kik éhen halnak; ezek büszkék arra, hogy éhen fognak halni. A létra
                  legfelső foka felé mindig eljut egy-kettő; ezek közül a legügyesebb lefesti a
                  pápát, s a pápával együtt belekerül a világtörténelembe. Nos, a
                  világtörténelemnek ezekkel a jelöltjeivel, meg a többiekkel, a kik a létrának már
                  a magaslatán vannak, nem is merek szóba állani. Ezekről nem mondhatom azt, hogy
                  büszkék, sőt azt se, hogy gőgösek; ezek fölötte állnak minden gőgnek, s mint nem
                  tudom melyik egyiptomi isten, egy egész örökkévalóságon át csak a tulajdon
                  gyomrukat nézik. Az ilyen kivételes fenségekről szólva, természetesen nem
                  beszélhetek nagyralátásról. Ő magasságaik, ha egy herczegkisasszonyt vesznek
                  feleségül, akkor is csak leereszkednek. Szóval... nem találhatom ki a gondolatát,
                  mert nem tudom, hogy milyen helyet foglal el a létrán.</p>
				<p>- Nagyon alant vagyok, a sokaság között, távol mind a két fajta nevezetességtől. A
                  művészetek történelme nem fog tudni rólam, és még csak arra se számíthatok, hogy
                  majd az éhenhalással teszek szert valamelyes kiválóságra. De minden téren több a
                  munkás, mint a vezető egyéniség. Az én sorsom az, hogy az előbbiek túlságosan nagy
                  számát szaporítsam. Nem lehetek kevély, tehát nagyralátó sem.</p>
				<p>- Ez az álszerénység szava. Mint minden művész, ön is különbnek tartja magát a
                  társainál; csakhogy, mert a sikert még nem tudta árnyékává tennie, sértett
                  hiúságában az igénytelent játszsza. Nem vitatkozik az egész világgal, nem
                  magyarázgatja, hogy mért becsüli olyan sokra a tulajdon munkáit, de titokban épp
                  olyan elbizakodott, épp olyan képzelődő, mint a többi.</p>
				<p>- Csak a szándékaimra lehetek büszke, s nem a munkáimra.</p>
				<p>Ez a mondásom, úgy látszik, meglepte, mert bele melegedett a tárgyba s egészen más
                  hangon kezdett a képeimről beszélni, mint a multkor, a mikor, a tengerszemtől
                  jövet, először méltatott kegyes figyelmére. A kirándulás napján néhány szóval
                  ugyancsak lekicsinyelte a képeimet, s most egyszerre azt kezdte bizonyítgatni,
                  hogy többet érnek, mint a barátaim munkái. Az összehasonlitásaiból és a
                  megjegyzéseiből azt vettem ki, hogy szorgalmasan látogatja a kiállításokat, s hogy
                  van érzéke a művészet iránt, ha néha hamisan ítél is.</p>
				<p>De a dicsérete nem tett büszkévé, mert a mi szegény púpos Jánosunk nagy erejét nem
                  vette észre. Mi magunk pedig, a városliget környékének egész mázoló népsége, már
                  akkor is tisztában voltunk vele, - bár önzésből csak ritkán mondtuk fennen, - hogy
                  mindannyiunk közül a púpos János a legkeményebb legény.</p>
				<p>Olyan kevéssé tett büszkévé az elismerése, hogy mindaz, a mit a képeimről mondott,
                  csak pillanatokra tudta lekötni a figyelmemet. Minél tovább bírálgatta az utolsó
                  tárlatot, annál szórakozottabban hallgattam. Folyton az járt az eszemben:</p>
				<p>- Mit mondhatott neki Kata?! Mit vett észre Katán?! ... Mi birta rá, hogy nyiltan
                  a szemembe vágja ezeket a szavakat: »Aztán valahogy eszébe ne jusson Katába
                  beleszeretni! ...«?!</p>
				<p>Ezen törtem a fejemet, a mikor elváltunk, és ez foglalkoztatott, mialatt a
                  fürdőből haza mentem. Otthon már csak erre az egy mondására emlékeztem.</p>
				<p>- De hát mit vett észre Katán?! ... - kérdezgettem magamtól.</p>
				<p>Hogy feleletet kapjak a kérdésemre, a melyet nem tudtam kiverni a fejemből,
                  másodszor is meglátogattam. De akár el se mentem volna.</p>
				<p>Katáról most már nem szólt egy szót sem. Arról beszélt, a mi engem akkortájt a
                  legkevésbbé érdekelt.</p>
				<p>- Elolvastam a regényt. De igazán sajnálom, hogy végig olvastam. Az írója szennyes
                  lelkü ember, és maga a könyv - fuj!</p>
				<p>Szerettem volna azt mondani:</p>
				<p>- Bánom is én! ... Mit érdekel engem ez a könyv?! És a szerzője?! És az
                  olvasói?!</p>
				<p>Csakhogy ezzel nem állhattam elő. Mit volt mit tennem?! Védelmezni kezdtem a
                  könyvet, a legközelebb eső, legbanálisabb szavakkal. Olyan lanyhán szónokoltam,
                  mint a közvédő, a ki hivatalból és ingyen védi a szegény embert.</p>
				<p>- Ön erkölcsösnek tartja ezt a könyvet? - kérdezte a szép Valéria.</p>
				<p>- Hogyne! - feleltem. - Ennek a regénynek a tanulsága ugyanaz, a mit Krisztus
                  tanított: ne ítélj, hogy ne ítéltessél!</p>
				<p>- Ohó! - pattant fel a szép asszony. - Ez a könyv egészen mást mond. Elnézést kér
                  az erkölcstelenség számára, ilyen czímen: én megbocsátom a te vétkeidet, hogy te
                  is megbocsásd az enyimeket. Azt hirdeti, hogy az élet csupa gyalázatos megalkuvás.
                  Nos, hát ez nem igaz. Vagy ha igaz, akkor jobb, ha egy vulkánnak a kitörése
                  megsemmisíti az egész világot. Csakhogy én nem hiszem, hogy a másféle emberek már
                  kihaltak volna. Az én lelkemben nincsenek ilyen mocskok.</p>
				<p>Ez a váratlan bizalmasság nem kápráztatott el. Mindenre gondoltam, csak arra nem,
                  hogy a szép asszony őszinte is lehet. Inkább azon tünődtem, hogy:</p>
				<p>- Ugyan miért mondja ezt nekem?</p>
				<p>De nem tudtam kiokosodni a tekintetéből, s a hogy asszonyi logikájával, egy nagyot
                  ugrott az ellenkező irányba, még kevésbbé értettem a közlékenységét.</p>
				<p>- Különben - szólt - igazuk van a regényíróknak. A regényírók azt írják le, a mit
                  látnak; abból általánosítanak, a mi a tapasztalásuk. És mindenfelé csak gonosz
                  nőket látnak, a kiket a házasság végképpen elaljasított; a tapasztalásuk pedig az,
                  hogy bokrétába fűzik azokat a hazugságokat, a melyekkel az erkölcstelen asszonyok
                  a házasság átka ellen védekeznek.</p>
				<p>Valami olyanformát feleltem, hogy az asszonyok se egyformák, a mint a férfiak közt
                  is vannak tolvajok és becsületesek. Hivatkoztam a saját szavaira, hogy vannak nők,
                  a kiknek a lelke nem tűr mocskot.</p>
				<p>- Ezek nem is tudják elviselni a házaséletet - felelt az ellenvetésemre. - Egy pár
                  évi küzködés után lerázzák magukról a házasság kötelékét, mert ebben a kötelékben
                  nem maradhat meg, csak néhány, mindenre kész martir, meg az a sok képmutató, a ki
                  alattomban segít magán, a hogy tud.</p>
				<p>Azt hittem, ujabb bizalmasságok következnek, a melyek némi világot fognak vetni a
                  tulajdon balesetére.</p>
				<p>De a tapasztalatait elhallgatta. Csak általánosságokat mondott, a melyek nem
                  tettek okosabbá.</p>
				<p>- Micsoda képtelenség is - fejtegette tovább a nézeteit - ha egy férfi azzal a
                  czéllal köt magához egy nőt, hogy ennek egy életen át ne legyen egyéb gondolata,
                  csak ő, egy meglehetősen haszontalan úr! Hogy ne legyen más törekvése, csak
                  férjének ambicziói, és ne legyen más szórakozása, csak a mit egy ilyen úrnak a
                  társasága nyujthat! Az a szegény fiatal teremtés csupa élnivágyás; minden érdekli,
                  mindent tudni óhajt, egy eleven kérdőjel. S ne felejtse el, hogy a legtöbb asszony
                  materialista. Az eszme, a távoli érdek, a sokaság ügye hidegen hagyja; de annál
                  inkább megbecsül minden apró élvezetet, s nagy az érzéke a külsőségek iránt.
                  Észreveszi, hogy az idegen lába formásabb, kabátja jobb szabásu, hangja
                  kellemesebb, mint azé az úré, a ki arra vállalkozik, hogy majd ő lesz a
                  tökéletesség. Az igényei végtelenek; a kielégüléstől csak szárnyat kapnak. Ha a
                  férj egy-egy kívánságot lemetél, hét uj kivánság nő a levágott helyén. Vágyainak
                  nincs határa, annál kevésbbé, minél korlátoltabb a férj anyagi hatalma, vagy
                  adakozó kedve. Ambicziói is vannak, saját külön, kicsinyes és hívságos ambicziói,
                  a melyeket azonban nem pótolhat semmi, csak a szerelem, mely nem tart örökkön, ó,
                  éppen nem tart örökkön! Életideje kevés, mert számára az élet csak addig tart, a
                  míg az ifjúság; s a természetfölöttiekben hitetlen gondolkozása egyre a körül jár:
                  »Ne szalaszd el egy órádat sem! Nem élsz attól a naptól fogva, a mikor már nem
                  vagy fiatal!« A rettegés, hogy az idő eljár, és oda a szépsége, a mi az egész
                  élete, egyre jobban szítja élnivágyását. Ha értelmes, nem sokat törődik a férfiak
                  javára készült életszabályokkal; tudja, hogy az ő élvezet-vágyának van igaza, s
                  hogy azok a szabályok csak arra valók, hogy a rabnő a satrapa kényéhez igazodjék.
                  Kitalálja, mert könnyü kitalálnia, hogy ezeket a szabályokat csak az ő
                  megröviditésére alkották, s illő tiszteletet tanusít ezek iránt a szabályok iránt,
                  de csak addig, míg a dolog nem esik terhére. No és, ha nem annyira materialista,
                  mint a hogy mondottam, ha véletlenül lelki életet a él, akkor az eset még
                  rosszabb. Mert az ilyen lelki életet követel a másiktól is. És annak a lelki élete
                  a legjobb esetben más, nem az övé. Mindegyik egy külön világban él; és idővel,
                  minél fejlettebb a gondolkozásuk, minél bonyolultabbak az érzéseik, annál
                  idegenebbek lesznek egymásra nézve. Számítsa ehhez, hogy az asszony, akár
                  gondolkodó lény, akár csak a természet vadvirága, magamagát jól ítéli meg.
                  Tisztában van vele, hogy értéke az odaadásban van, s minden lépését ez a tudat
                  vezérli. Tudja, hogy ő: jutalom, a melyet meg kell érdemelni. Ha szerelemből ment
                  férjhez: mindig számon tartja ezt a jutalmat, mint egy hozományt; s ha szerelem
                  nélkül adta oda magát a férjének, soha se bocsátja meg ezt annak, a ki őt meg nem
                  érdemelte. És ne hagyja számításon kívül azt se, hogy az asszony mindig gyermek
                  marad egy kissé, a kire okvetetlenül hatással van az a fülbevalókat rabló betyár,
                  a ki a lelkébe lát, és fel tudja fedezni a rossz indulatát, a kalandos hajlamait.
                  Mindezt méltányolva, igen szeretném tudni, mit gondol magában az a férj, a ki
                  például elutazik, mondjuk egy pár hónapra?! ... Bízik-e vagy nem bízik? Ha nem
                  bízik, akkor, ugy-e, előre el van veszve? Melyik asszony bocsátaná meg a
                  bizalmatlanságot? És ha bízik? Ó, a szegény ember!</p>
				<p>- Egy kérésem volna, báróné.</p>
				<p>- Komoly kérés?</p>
				<p>- Komoly kérés. De ne haragudjék meg érte. Arra szeretném kérni, ha valami
                  kisértésbe esem - azt mondják, vannak válságos idők, a mikor a legvidámabbakat is
                  elfogja, egy kis időre, a házasodási láz - legyen olyan kegyes, emlékeztessen
                  arra, a mit most volt szerencsém hallani. Azt hiszem, a báróné Romeót is le tudná
                  beszélni a házasságról.</p>
				<p>- Mindig szívesen leszek segítségére, ha erről lesz szó, bár úgy látszik, önnel
                  kár komolyan beszélni.</p>
				<p>Igazán kár volt velem komolyan beszélni. Sehogy se tudtam megérteni, miért
                  értekezik folyton a házasságról és a házasság veszedelmeiről. Csak azért szól
                  erről, mert ez a legkedvesebb témája? Vagy czéljai vannak a filippikájával?
                  Remélem, nem gondolja, hogy a szavai komolyan megriasztanak? Azzal akarna rám
                  hatni, hogy ördögöt és szarvakat fest a falra?</p>
				<p>Nem; ehhez sok naivitás kellene. Pedig ez az asszony éppen nem naiv.</p>
				<p>És mégis. Nincs benne semmi lehetetlenség, hogy tisztára gonoszkodásból beszél
                  így. Azzal gyanusít, hogy szemet vetettem Katára, s mert nem tetszik neki a dolog,
                  a fejébe vette, hogy lehűti a lelkesedésemet, s burkolt baljóslatokkal és gonosz
                  példálózással rontja meg azt az örömet, a melyet ábrándjaimban találok, vagy
                  meglehet: reménységeimben.</p>
				<p>A harmadik alkalommal azonban, mikor az ördög ismét átcsalt a fürdőbe, le kellett
                  tennem erről a véleményről. Kiderült, hogy nem Katára czéloz, mert most már a
                  leányokról is rosszat mondott, nemcsak az asszonyokról, és ez sehogy se egyezett
                  azzal a rajongással, a melylyel Katáról szokott beszélni. Most már nem
                  gondolhattam egyebet, mint hogy tulajdonképpen kaczérkodik velem, s a nihilistát,
                  a »szabad gondolkozásu« hölgyet játszsza, hogy megzavarjon, elbolondítson,
                  kinevessen, s végül nevetségessé tehessen Kata előtt is. De ez se tette világossá
                  előttem azt a következetességet, a melylyel, makacsul, ujra visszatért a
                  témájához, minden igaz ok nélkül.</p>
				<p>A hajánál fogva ránczigálta elő ezt a szerencsétlen témát; már nem is emlékszem,
                  hogyan talált rá ürügyet.</p>
				<p>Csak arra emlékszem, hogy alig tiz percznyi józan beszélgetés után ismét benne
                  voltunk a rendes kerékvágásban.</p>
				<p>Az erre a napra rendeltetett evangélium ilyenformán szólt:</p>
				<p>- Nem értem, hogyan bízhatik egy férj a felesége őszinteségében; hogyan bízhatik
                  abban, hogy ez sohase hazudik neki, hogy semmit se titkol el előtte. Hisz tudhatná
                  önmagáról, hogy senki se őszinte, mindenki hazudik, mindenkinek vannak titkai.
                  Vajon ő nem vétkezett százszor e tekintetben? Ha mindent elmondott volna, ha
                  mindent elmondana, ha sohase hazudnék a feleségének: a felesége nem szeretné.
                  Tehát hazudik, hogy szeressék. Ha sohase hazudott volna, a felesége nem ment volna
                  hozzá. Ezt tudva, hogy-hogy nem jut az eszébe, hogy a felesége éppen úgy lehet,
                  mint ő?! Mert ennek a fejét butaságokkal tömték tele? Ez nem nyugtathatja meg; a
                  hazugságra mindenkinek van esze. Hogy-hogy nem jut az eszébe, hogy talán ő se
                  vette volna el a feleségét, ha ez mindent elmondott volna neki?! Végre is egy jó
                  ideig külön-külön éltek; és ebben az időben semmivel se tartoztak egymásnak,
                  akármit cselekedtek, akárhogyan éreztek, akármire gondoltak, hisz nem is tudtak
                  egymásról! Mert az a szegény asszonyi teremtés, mielőtt elvette, még alig élt?
                  Annyit mindenesetre élt, hogy gondolt olyasmire is, a mit sohase mondana el
                  senkinek. Azt tudja a férj, hogy felesége, menyasszony korában, igyekezett a jó
                  tulajdonságaival tüntetni, s leplezni a hibáit; mutogatni a fogait, ha szépek, és
                  csukva tartani a száját, ha a fogai rosszak. Csak a külsőségeivel lett volna így?
                  - ezt a legjámborabb férj se képzelheti. Mért nem gondol hát a legfontosabbra? Nem
                  tudja elképzelni, hogy a feleségének már lánykorában is lehettek pillanatai, a
                  mikor, ha minden következés, minden tanu, és a mi lehetetlen: társ nélkül,
                  hozzáférhetetlen titokban, lelkileg is nyomtalanul tehette volna...</p>
				<p>- Már leánykorában! Báróné, az égnek mered minden hajamszála!</p>
				<p>- Azt hiszi, a leány még nem él, nem gondol és nem érez semmit?! Csak ujdonatuj
                  csinos franczia baba, a melybe majd Pygmalion úr fujja bele a lelket?! ... Ám
                  legyen úgy. Mondjuk, hogy már asszony. Tehát sohase jut eszébe a férjnek, hogy egy
                  akárki, egy érdekes arczu ismeretlen, a ki végigsétál az utczán, egy idegennek
                  látszó férfias alak, a ki egy nyilvános étteremben, mialatt ebédel, körülnézeget,
                  vagy egy jómodorú úr, a kit éppen hogy bemutattak s a ki egy óra mulva elutazik,
                  nagyobb, mélyebb hatást tehetett a feleségére, mint ő, minden sok éves
                  igyekezetével, s hogy annak az egyszer látott járókelőnek, vagy ennek a jómodoru
                  és bizonyára szerencsés utasnak a puszta megjelenése jobban tetszhetett ő
                  nagyságának, jobban megrezegtette képzeletét, nagyobb erővel hatott legfinomabb
                  idegszálaira, mint mindaz a gyöngédség, a melylyel ő életének osztályosát valaha
                  elhalmozta?! ...</p>
				<p>A többit, a mit aznap mondott, már elfelejtettem. De ezzel nem volt vége akadémiai
                  tárgyalásainknak. A hányszor átmentem hozzá, mindannyiszor talált alkalmat
                  visszatérni oda, a hol elhagyta. A kételkedés egész kátéját átkorrepetáltatta
                  velem; s mondhatom, kitanított.</p>
				<p>Egy és más ma is megmaradt a fejemben azokból a leczkékből, a melyekkel
                  udvarlásomat meghálálta. Ilyeneket mondott:</p>
				<p>- Nem értem, hogy egy férj, a ki maga is tud tánczolni, hogyan engedheti meg a
                  feleségének a tánczot? No, ha ő maga nem is sejti, hogy mi a táncz, akkor
                  értem.</p>
				<p>Vagy:</p>
				<p>- Társaságos élet! Milyen komoly kifejezés ez! S a mit ennek nevezünk, az
                  tulajdonképpen nem más, mint egy férfinak az idegen asszonyokkal és egy asszonynak
                  az idegen férfiakkal való, látszólag illedelmes, valójában pedig mértékletesen
                  érzéki érintkezése... érintkezése a szónak elég messzemenő értelmében. Ugyanazt a
                  társaságos életet, a melyet ő kiván, a mely őt gyönyörködteti, egyik házastárs se
                  bocsátja meg a másiknak.</p>
				<p>Aztán:</p>
				<p>- Flirt! Ez a szó maradandó lesz. Rövid és határozott, mint a fődolgok
                  kifejezései. A mi korunknak, azt hiszem, egyik legtovább fenmaradó vívmánya. Az
                  érzékiség és az erkölcs legszerencsésebb megalkuvása. A házasságtörés előcsarnoka,
                  a házasságtörés elő-örömei, az i, a min még nincs rajta a
                  pont. Fuj!-nak is lehetett volna nevezni.</p>
				<p>. . . . . . . . . . . . . . . . . . . . . . . . . . . . . . . . . . .</p>
				<p>- És a gondolatra senki se féltékeny! Pedig a tett csak
                  sántikál és kifárad, a gondolat pedig repül és nem merül ki soha.</p>
				<p>. . . . . . . . . . . . . . . . . . . . . . . . . . . . . . . . . . .</p>
				<p>- Van egy barátnőm, maga is ismeri; most véletlenül hajnalszin a haja. Ez állott
                  ellent a legtöbb ostromnak, azok közül, a kiket ismerek. De hát mért állott
                  ellent, ha olyan nagy munkájába került?!</p>
				<p>. . . . . . . . . . . . . . . . . . . . . . . . . . . . . . . . . . .</p>
				<p>- A nőiesség szégyenletesnek tünik fel előttem, ha arra gondolok, hogy a nő
                  rendesen nem választ, hanem ahhoz hajlik, a ki a legravaszabbul tudja fölkelteni az érdeklődését.</p>
				<p>. . . . . . . . . . . . . . . . . . . . . . . . . . . . . . . . . . .</p>
				<p>Máskor meg azzal a kérdéssel lepett meg:</p>
				<p>- Mondja, elvenné-e maga azt a leányt, a ki inkább meghal, de nem-et mond, a míg a templomból ki nem jött? Hisz a kinek föltételei
                  vannak, az nem szeret eléggé! És elvenné-e, a ki annyira szeret, hogy még a
                  templomról is megfelejtkezik?</p>
				<p>- Nem kivánnék tőle előbb semmit.</p>
				<p>. . . . . . . . . . . . . . . . . . . . . . . . . . . . . . . . . . .</p>
				<p>Ezek az erkölcsi tanakodások, a melyekhez utóbb szinte hozzászoktam, valami nagyon
                  nem kötötték le a figyelmemet; a szellemi nyugtalanság, mely a szép asszonyt
                  emésztette, engem akkor egy csöppet se bántott. De minél többször mentem át a
                  fürdőbe, annál inkább kezdett érdekelni, nem a mit mondott, hanem ő maga; nem a
                  filozófia, hanem a filozóf. Volt valami az arczában, a mi ellene mondott a
                  szavainak, de szemtelenül hazudnám, ha komolyan erősítgetném, hogy ez keltette fel
                  a vonzódásomat.</p>
				<p>Nem akartam, nem gondoltam rá soha, észre se vettem, s majdnem mindennapossá
                  lettem a »Hygiea«-villában.</p>
				<p>És úgy tetszett, hogy ő ezt természetesnek találja.</p>
			</div>
			<div type="chapter">
				<head>VII.</head>
				<p>Mikor támadt az a bolond gondolatom, hogy egyszer, éjszakának idején, be fogok
                  törni a Hygiea-villába - nem tudnám megmondani. Már akkor megfordult a fejemben
                  ilyesmi, mikor a szép Valéria, megismerkedésünk első félórájában, olyan
                  kegyetlenül megsértette a férfiúi büszkeségemet, vagy legalább is minden
                  hiúságomat. Már akkor valami efféle kóválygott az eszemben, s mialatt a dunajeczi
                  kastély felé haladó kocsiban némaságra kárhoztatva üldögéltem mellette, a
                  boszúállás vágya így morgott, hörgött bennem (természetesen nem olyan fennen, hogy
                  ő is hallhatta volna):</p>
				<p>- Várj, ezért elégtételt fogsz adni! Akarva, nem akarva, olyan elégtételt fogsz
                  adni, a melynél tökéletesebbet asszony férfinak nem adhat!</p>
				<p>Igaz, hogy később, mikor lecsillapultam, ez a nagy elhatározás hamarosan
                  elfüstölgött, mert kijózanodva át kellett látnom, hogy boszútervem, ha nem is
                  lehetetlenség, nagyon bizonytalan jövő kérdése, tehát csak gyerekes óhajtás. Igaz
                  az is, hogy azóta a sértés ügyét lovagiasan elintéztük; és igaz, hogy ez a bolond
                  gondolat, melyet az első dühroham sugallt, a lehiggadás órájától fogva heteken át
                  egyáltalán nem foglalkoztatott.</p>
				<p>De, úgy látszik, ez a bolond gondolat azért nem halt meg, csak szunnyadt, mint a
                  bibliai leányzó. Legalább nagyon kevés kellett neki, hogy ujra életre keljen.</p>
				<p>Mégis, azt hiszem, addig-addig szendergett volna bennem, míg egyszer csak
                  végképpen elszenderedik - ha véletlenül nem hallom, hogy a szép Valéria hogyan
                  gondolkozik az emberekről, az egész életről s különösen a házasságról. Elsorvadt
                  volna - azok nélkül az erkölcsi fejtegetések nélkül, a melyekben egy idő óta
                  majdnem mindennap volt részem. Azok nélkül a séták nélkül - a nagy Fürdőház
                  tájékán, s a hegyi utakon szoktunk bölcselkedni - a melyeknek ezt az összefoglaló
                  elnevezést adhatnám: »Utazás az erkölcs körül.«</p>
				<p>Igen, meg vagyok győződve, hogy erkölcstelen szándékomat a báróné
                  erkölcs-bölcsészete növelte nagyra, ha ugyan nem ez ébresztette fel. A
                  kazuisztikának vannak ilyes veszedelmei.</p>
				<p>Igy vagy úgy - elég az hozzá, az a bolond gondolat egyre gyakrabban kisértgetett.
                  Eleinte nem hagyott békét... utóbb valóságos rögeszmévé érlelődött bennem... és
                  végül teljesen hatalmába kerített.</p>
				<p>Azt képzeltem:</p>
				<p>- Az erkölcs kérdéseivel azok az asszonyok szoktak vesződni, a kiknek a
                  legkevesebb közük van az erkölcshöz... a kik, a legjobb esetben, már
                  összekülönböztek az erkölcscsel... Ez az asszony, ha nem sokkal rosszabb, mint a
                  milyennek az egész világ hiszi, ha nem: egyszerüen rossz és képmutató, most éli át
                  azt a válságot, a melyet bizonyos korban a legtöbb nő megismer, kivált ha a
                  sorsával nincsen megelégedve. Azért foglalkozik folyton és önkéntelenül a mások
                  rosszaságával, mert ki akar egyezni a lelkiismeretével, és igazolni szeretné maga
                  előtt, hogy a mit ő tesz, azt mindenki megteszi, és hogy ez a világrend
                  törvénye... Ugy látszik, az egyedüllét már nagyon terhére van. A gyümölcs
                  megérett, és annak az ölébe fog hullani, a ki türelmesen vár a fa alatt.</p>
				<p>Időközben nagyon összebarátkoztunk. Észrevettem, hogy tetszem neki; hogy megnyerő
                  viselkedésű, értelmes és kellemesen beszélgető ifjuúrnak talál. Nem titkolta el,
                  hogy ő, a ki másokat éppen nem szokott kitüntetni, örül, ha egyre gyakrabban
                  találkozunk. Valósággal a bizalmasává tett. Életének legfontosabb eseményeiről
                  ugyan nekem se szólt egy szót se, de sok olyan dolgot mondott el az érzéseiről, a
                  melyeket csak a jóbarát előtt szokás elárulni. Elmondta például, kiket nem
                  szívelhet a dunajeczi kastély lakói közül, s kiderült, hogy a mennyire szereti
                  Katát, olyan kevéssé lelkesedik Kata környezetéért. Ebben az egy pontban
                  tökéletesen egyetértettem vele.</p>
				<p>Megfogadtam a tanácsát és udvarolni kezdtem neki, de nem azzal a gondolattal, hogy
                  ennek »semmi czélja.«</p>
				<p>Határozottan kaczérkodott velem.</p>
				<p>Ma, ma már tudom, hogy nem vette komolyan az udvarlásomat. Látta, jobban látta,
                  mint magam, hogy Kata milyen mély hatással volt rám, a mert mindenki magáról ítél
                  és a maga gondolkozása, érzése szerint magyarázza mások viselkedését, ebből azt
                  következtette, hogy udvarlásom csak a szép asszonyokat megillető hagyományos
                  udvariasság, jókedvü tréfálgatás, melyre csak az a gavalléros szándék ösztönöz,
                  hogy őt egy kissé elszórakoztassam. Hálás volt ezért a figyelmességért, és ha
                  ugratott - pedig ugratott és én ugrottam - csak azért tette, mert ártatlannak
                  látszó udvarlásom kivételképpen nem boszantotta, sőt mulattatta, mint valami
                  csinosan játszott szinpadi enyelgés - aztán, ezenkívül talán még azért is, mert
                  azt remélte, hogy ha ezzel a játékkal neki is sikerül engem elszórakoztatnia, ez
                  csak javára válhatik Katának, a kit ő már akkor féltett attól a veszedelemtől,
                  hogy komolyabb embernek hisz, mint a milyen vagyok.</p>
				<p>De én akkor nem találtam ki, hogy a szép Valéria tulajdonképpen czéltalan
                  mókázásnak véli az én sok »elvesztegetett szerelmi fáradság«-omat; nem hittem,
                  hogy igazán annak véli. Nagyobbat ugrottam, mint akarta, s azt képzeltem, hogy az
                  ő kaczérkodása a fülemüle felelete a fülemüle-szóra. Azt képzeltem, hogy játékunk
                  az az örök játék, a melyben Panni futni, menekülni látszik, pedig valójában előre
                  halad s megteszi a feleutat, hogy hamarább találkozzék Jancsival; hogy szavaink
                  csak ugyanarról a közeledésről akarják elterelni a másiknak a figyelmét; hogy
                  enyelgésünk az a hagyományos másról való vitatkozás, a melyben minden szónak csak
                  az a czélja, hogy leplezze, a miről nincs szó, azt az egyet, a miről egyik se
                  beszél, pedig mind a kettő folyton csak erre gondol... minthogy a természet úgy
                  rendelte, hogy a szerelmet mindig elburkolja valami, hogy ködfelhő szövődjék
                  körülötte, hogy rejtekutakon járjon s rejtekhelyet keressen, hogy éj palástja
                  boruljon rá, hogy fátyola csak egy pillanatra legyen föllebbenthető, s hogy mindig
                  megőrizzen egy takarót a lélek titkolózásában...</p>
				<p>A felől természetesen nem voltak kétségeim, hogy a mit a szép Valéria irányomban
                  érez, az legfeljebb: jó pajtásság; hogy nemcsak halálosan nem szerelmes, de egy
                  cseppet se szerelmes abba az Asztalos Gyula nevű fiatalemberbe, a ki most oly
                  szorgalmasan forgolódik körülte. De én ezt nem is vártam; nekem elég volt, hogy
                  tetszetősnek talál, hogy, ha nem méltányolja bennem eléggé a művészt, láthatóan
                  méltányolja a kellemes viselkedésű, a kifogástalan úriembernek látszó, az éppen
                  nem elriasztó külsejű fiatal férfit, a kiről azt kell képzelnie, hogy nincsen
                  szeretetreméltó tulajdonságok híjján. Ahhoz, hogy czélomat elérjem, minden
                  komolyabb érzést fölöslegesnek tartottam. Úgy okoskodtam, hogy hiszen én magam se
                  vagyok szerelmes a szép Valériába, és ez mégse csökkenti a buzgalmamat. Annyira
                  meg voltam győződve, hogy a szép Valéria, ha nem a legálnokabb képmutató,
                  legalább is afféle, tökéletesen megpuhított lélek, a kinek már csak alkalom kell,
                  hogy végképpen az ördögé legyen, - a vasúti kaland és erkölcsi tanakodásaink
                  annyira megtévesztettek, hogy a szerelmes nyugtalanság segítségét nemcsak
                  elérhetetlennek, de egyszersmind szükségtelennek tartottam, s boszútervemet
                  pusztán arra építettem, hogy: én tizenkilencz, ő egy híjján húsz... és a többit
                  megteszi majd: a váratlan támadás, a meglepetés.</p>
				<p>Tudniillik a meglepetéssel akartam hatni, azzal a fogással, a melylyel a nagy
                  hadvezérek győznek.</p>
				<p>És itt egy vallomást kell tennem. Vagy nyolcz esztendőn át jóformán csak a
                  szerelemnek éltem, s ennek a nyolcz esztendőnek az élményeiből azt a meggyőződést
                  szűrtem le, hogy a szerelemben, mint a játékban, a szerencse attól függ, hogy mit
                  érhetünk el mindjárt a legelső időben. A mi meg akar történni, annak hamarosan
                  kell megtörténnie; csak az nyerhet, a ki nem sokáig tanakodik, hanem azonnal mer.
                  Azt tartottam, hogy - különösen a nem könnyű esetekben - a legjobb rendszer a
                  huszáros roham.</p>
				<p>A mikor tehát eszembe jutott, hogy alighanem a szép asszony is sokszor gondol
                  arra, a mire én gondolok, s hogy ő, addig is, míg ellenem kell védekeznie, már
                  védekezik önmaga ellen, ha ugyan alattomban már előre meg nem adta magát - nyomban
                  föltettem magamban, hogy nem fogok sokáig várakozni az érett gyümölcsre, hanem meg
                  fogom mozgatni a fát, sőt meg is rázom, ha kell.</p>
				<p>Vállalkozó kedvemet nagyon lehűthette volna a józan körültekintés. Feltünhetett
                  volna, hogy a szép asszony éppen csak engem tüntet ki kegyes leereszkedésével; a
                  többi közeledni kivánót most is távol tartja magától. Pedig a fürdőn találkozott
                  akárhány lovag, a ki érdeklődve hallgatta volna a szép asszony erkölcsi
                  fejtegetéseit, s ezek között lehetett olyan is, a ki nem rejtegetett semmiféle
                  erkölcstelen szándékot. De Valéria kitért valamennyi elől; nem férhetett a
                  közelébe egy se. Ez fölkelthette volna a figyelmemet, mert az olyan asszonyok, a
                  milyennek Valériát néztem, nem szoktak kegyetlenül válogatósak lenni, ha az
                  udvarlók seregéről van szó; ellenkezőleg, szivesen látják, ha minél nagyobb udvar
                  támad körülöttük, s akármilyen követelő ízlésűek otthon, egy kis fürdőhelyen az
                  apagyilkosnak is megbocsátanak. Kinyithatta volna a szememet az a megfigyelés,
                  hogy Valéria nem igen tűri a társaságot, s ha engem kivételes figyelemben
                  részesít, a többiekkel szemben feltünően visszahúzódó. Még az asszonyokkal se
                  barátkozott, s majdnem mindig egyedül találtam.</p>
				<p>Csakhogy, bár nem hiányzik belőlem minden komolyság, ez egyszer nem tett tünődővé
                  a kételkedés. Valéria viselkedését, mert kedvemre volt, természetesnek találtam.
                  Beértem azzal a magyarázattal, hogy különbnek tart a többi pályázónál; s mert
                  nekem nem igen tetszett volna, ha mindig nagy társaságban találom, egyszerüen
                  kellemesnek, s szinte magától értetődőnek tartottam, hogy olyanok kedvéért, a
                  kik nem érdeklik, nem akarja feláldozni az én társaságomat. A legkomolyabb
                  huszonnyolcz esztendős embert is megtéveszti néha a magában való bizakodás.</p>
				<p>Aztán, mire mindezt észrevehettem, rögeszmémet már semmi se verhette volna ki a
                  fejemből.</p>
				<p>És végre: egyre jobban izgatott a játék - a mit egy kissé ment a huszonnyolcz
                  esztendőm. Ebben a korban a bölcsek még nem tökéletesek; kivált ha a bölcs nem
                  igen szokott hozzá, hogy a kísértések virágos kertjében úgy kell élnie, a mint
                  rendesen csak az anakoréták élnek.</p>
				<p>Már pedig az izgalomban nincsen körültekintés és nincsen megfontolás.</p>
				<p>Szóval, ha azt véltem, hogy Valériának a tánczra perdüléshez már csak az alkalom
                  kell, és ha ebben, mint utóbb kiderült, tévedtem - nekem, ahhoz, hogy egy jókora
                  esztelenséget kövessek el: igazán csak az alkalom hiányzott.</p>
				<p>És a hol csak az alkalom hiányzik, ott az ördögnek már nyert ügye van. Úgy
                  képzelem, a pokolban a legszorgosabban dolgozó és legtüzesebb kohók
                  folyton-folyvást csak az alkalmat gyártják.</p>
				<p>Egy délután, tenniszezés közben, Kata - mintha csak azt várta volna, hogy Nusi és
                  Géraldine eltávolodjanak - a hogy a két lány egy kicsit messzibbre szaladt,
                  hirtelen így szólt hozzám:</p>
				<p>- Egy darabig este nem fog látni. Valami gyanusat vettem észre; azt hiszem,
                  leskelődnek utánam. És én senkinek sem akarom az orrára kötni, hogy szerenádokat
                  kapok; ez az én dolgom, másnak semmi köze hozzá. Remélem, hogy felültetem a kémet,
                  ha két vagy három este nem mutatkozom. Szerettem volna még valamit mondani, de
                  Nusi oly aggasztóan közel van... hamar, hamar, folytassunk egy meg nem kezdett
                  társalgást! ...</p>
				<p>És mire Nusi hozzánk toppant, már másról beszéltünk.</p>
				<p>Vajon mit akart még mondani?</p>
				<p>Sokáig eltünődtem ezen, de nem találhattam ki, és nem tudhattam meg, mert, bár
                  egész nap nyomában voltam, többé egy pillanatig se maradhattunk magunkra. Feltünt,
                  hogy néhány nap óta ez mindig így van. Azelőtt, napközben, néha órákon át
                  kettesben voltunk; senki se törődött se vele, se velem. Most a véletlen mindig úgy
                  intézte, hogy akármennyit jártam utána, folyton csak a többiek közt láthattam.
                  Talán nem is a véletlen intézte így?! ...</p>
				<p>Egyszerre eszembe jutott:</p>
				<p>- Nini, az alkalom!</p>
				<p>Mert - tisztában voltam vele - abban, hogy hozzá lássak a huszáros kirohanáshoz,
                  eddig csak az az egy dolog késleltetett, hogy semmiért se akartam lemondani a
                  Katával való esti találkozóról, szerenádjaimról, a hogy Kata nevezte. Ez a
                  tizperczes találkozó volt a legnagyobb gyönyörűségem; akármennyit bolyongtam
                  ujabban a fürdőn, egész nap alig vártam az estét. De valami nagy - és talán
                  átlátszó - hazugság kieszelése nélkül nem is tehettem azt, hogy ne legyek
                  ablakomban, mikor Kata a szerenádot várja. És megcsalni Katát! Nem, ehhez nem volt
                  semmi kedvem.</p>
				<p>A kirohanást pedig csak éjjel hajthattam végre.</p>
				<p>A ki türelemmel kíséri hosszú gyónásomat, e helyütt azt mondhatja:</p>
				<p>- Ej, ej, mégis csak furcsa úr ön, tisztelt Asztalos Gyula! Ön azt állítja, hogy
                  szívét-lelkét egy kis leány képe töltötte be. Ha nem is meri megvallani, mit érez,
                  még magának se, nemhogy annak, a ki mindenekfelett érdekli, úgy beszél, mint a kik
                  igazán szerelmesek... és tessék! Ön az üdvösségről, vagy nem tudom miről
                  álmodozik, és miután egy kissé kiábrándozta magát, azonnal a szórakozás után
                  szalad! El akarja hitetni velem, hogy önt egy olyan érzés tartja fogva, a mely ki
                  fog hatni az egész életére, és íme, önnek elég, hogy imádottját egy pár napig nem
                  láthatja kettesben, azt mondhatnám: önnek elég, hogy imádottja egy pár napi
                  szabadságot ad önnek, és alig hogy kilépett az álmodozás bűvös köréből, már a
                  legléhább örömöket űzi, mint a vásott iskolás fiú, a ki vadul rohan ki a
                  templomból, hogy minél hamarabb gonosz csínyeket követhessen el! Hát bizony furcsa
                  úr ön, tisztelt Asztalos Gyula!</p>
				<p>Erre a megrovásra, a melyre különben, megvallom, rászolgáltam, egyetlen-egy
                  mentséggel felelhetek.</p>
				<p>Nem azzal, hogy: a legjobb akaratú, a legkomolyabb szándékokkal teli Gyulákból is
                  ki-kitör néha, huszonnyolcz éves korukban, a bennök lappangó rossz, javíthatatlan
                  Gyula - ez igaz, de nem mentség.</p>
				<p>Hanem azzal, hogy: a rossz Gyulát ég, föld, pokol bátorította, a jóakaratu Gyula
                  pedig teljesen reménytelen volt.</p>
				<p>Meg voltam győződve, hogy az, a mit érzek, örökre el van temetve bennem, s még
                  csak megszólalni se fog soha. Ha álmodoztam, tudtam, hogy álmom soha se válhatik
                  valóra; »égre vágyódás«-om tehát nem szakított el a földtől.</p>
				<p>De nem akarok mentegetőzni; csak elmondom, hogy mi történt.</p>
				<p>Nos, a hogy az alkalom megvolt, már megállapítottam a haditervemet is.</p>
				<p>A mit kifőztem, talán nagyon vakmerőnek tetszik. De csak úgy remélhettem a sikert,
                  ha kijátszom a körülöttünk vizsgálódó éber szemeket, s ha mindjárt az első
                  perczben meggyőzöm a szép asszonyt, hogy támadásomról, már akármilyen eredménynyel
                  jár, soha senkinek még csak sejtelme sem lehet.</p>
				<p>Tervemet erre építettem:</p>
				<p>A szép Valéria a fürdő legmagasabban álló és a többiektől meglehetősen messzeeső
                  villájában lakott, az első emeleten. Két szobát bérelt, és az övé volt az első
                  emeleten lévő veranda is. Csak egy szobalány volt vele, s ez a második emeleten
                  aludt.</p>
				<p>Este tiz órakor a villa kapuját bezárták. De a szép asszony ilyenkor még nem
                  feküdt le, hanem kiült a verandára, a hol néha éjfélig olvasgatott, a függő
                  villamos lámpa világánál. Két nap egymásután éjszakára is a fürdőben maradtam, s
                  vacsora után felsétáltam a villa elé, jó éjt kivánni szépemnek. A hódolatnak ezt a
                  kétségtelen jelét természetesnek találta, s azzal hálálta meg, hogy egy pár
                  perczig lebeszélgetett hozzám a verandáról. De, hogy ne zavarjuk meg a villa
                  csendjét, nemsokára elküldött.</p>
				<p>Mialatt így felszólongattam hozzá, észrevettem, hogy a szobalány pontban
                  féltizenegykor jelenik meg a verandán, átadja a bárónénak a lakás kulcsát, s ettől
                  fogva eltűnik. Tizenegykor bizonyosan már alszik odafenn.</p>
				<p>A verandáról nem nyílt ajtó a lakásba. Valériának, hogy szobáiba juthasson, a
                  folyosón át kellett visszavonulnia. A folyosón balra az első ajtó a nappali
                  szobájába nyílt; s az alvószobájába csak innen lehetett eljutni.</p>
				<p>Gondosan szokott elzárkózni; mindig elcsukta a verandának a folyosóra vezető
                  ajtaját is. De nappali szobája erkélyes volt, s egyszer, mikor fenn jártam nála,
                  láttam, hogy az erkélyajtónak nincs kulcsa. Utóbb, a mikor egyszer arról
                  beszélgettünk, hogy a fürdőben valakit megloptak, hallottam is tőle, hogy az
                  erkélyajtó kulcsa elveszett.</p>
				<p>Tehát az erkélyre kellett eljutnom. De a verandáról ez lehetetlen volt.</p>
				<p>A ki keres, talál. A második emeletnek az a szobája, mely a Valéria nappalija
                  fölött volt, megüresedett; a lakó kora reggel költözött ki, s a szoba kulcsa egy
                  pár óráig benne maradt a zárban. Tovább nem; mert egyet gondoltam és elloptam.
                  Kedvezett a szerencse; senki se volt a folyosón, senki se látott.</p>
				<p>Ha tovább is kezemre jár a véletlen, ha a második emeleti szoba nem kap hamarosan
                  uj lakót: akkor eljuthatok az erkélyre.</p>
				<p>Nos, el is jutottam. Minden úgy történt, a hogy terveztem, egészen a terv
                  legutolsó pontjáig: a legfontosabbig.</p>
				<p>Szóval, egy csillagtalan este, lenn, a sötétségben, mozdulatlanul vártam, míg az
                  első emelet verandáján eloltják a villamos lámpát. Éjfél táján minden
                  elsötétedett. Még egy darabig vártam, mert a vendéglő-épület felől valamelyes élet
                  hallatszott. Végre mély csend ült az egész tájékon.</p>
				<p>A feladatom első része nem volt nehéz. A földszint verandájáról feljutni előbb az
                  első, aztán a második emeleti verandára: semmiféle nehézséggel se járt. Egy
                  vállalkozó fiatalembernek, a ki jó tornász, ennyit mászni nem olyan nagy dolog. És
                  egyelőre nem koczkáztattam semmit. Ha véletlenül rajta kapnak, azt mondom, hogy a
                  szobalányhoz igyekeztem. Egy kicsit kinevetnek, és sebaj.</p>
				<p>A második emeleti verandának a folyosóra nyíló ajtaja nem volt zárva. Odafenn
                  senki se aggodalmaskodott. Igyekeztem tolvajmódra járni, s meglehetősen
                  nesztelenül nyitottam ki a lopott kulcscsal előbb az üres szoba ajtaját, majd az
                  erkély fölött lévő ablakot. De most következett a feladat nehezebbik része.
                  Lebocsátkozni a második emeleti ablakból az első emeleti erkélyre, egy vékony,
                  rövid kötélen, a melyet a függöny-zsineg megakasztására szolgáló két vasgombhoz
                  erősítettem.</p>
				<p>Most már bizony azt koczkáztattam, hogy, ha ügyetlenül végzem a dolgomat,
                  kitörhetem, ha nem is a nyakamat, a lábamat bizonyosan, s azonkivül a botrány! ...
                  De ez a vállalkozás is baj nélkül sikerült. Érosz isten, a szerelmi kalandban
                  járók pártfogója, kegyesen nézett rám, de magam is segítettem magamon s dicsekvés
                  nélkül mondhatom, hogy becsületére váltam az atlétikai klubnak.</p>
				<p>Ott voltam az erkélyen.</p>
				<p>Rendkívül óvatosan nyitottam ki az erkélyajtót, besurrantam a sötétbe, s
                  lábujjhegyen néhány lépést tettem előre... a mikor egyszerre csak gyökeret vert a
                  lábam, s szinte megdermedtem.</p>
				<p>Az alvószobából, melynek az ajtaja be volt téve, hangokat hallottam: a szép
                  Valéria hangját, meg egy férfiét. Tisztán hallottam a hangjukat; tisztán hallottam
                  azt is, hogy nevettek.</p>
				<p>Dühömben majdnem elkáromkodtam magam.</p>
				<p>- No, itt én teljesen fölösleges vagyok! - morogtam, pár pillanatnyi várakozás
                  után.</p>
				<p>És még hozzá: visszamenni azon az úton, a merre jöttem! Az igazat megvallva, erre
                  az eshetőségre nem is gondoltam előbb. Azt reméltem: az ajtón fogok kimenni,
                  hajnal felé, s a folyosóról a lépcsőn kerülök a második emeletre, felhúzni a
                  kötelet s betenni az ablakot.</p>
				<p>S most, tessék, hátra van az, a mi a legnehezebb: visszamászni a második emeletre!
                  Koczkáztatnom kell a nyakamat ujra, nagyobb veszedelemnek indulva, mint előbb, és
                  csak azért, hogy, ha véletlenül bajom esik, egyszersmind nevetségessé váljak!
                  Nagyon szégyeltem magam.</p>
				<p>Ha a kötél valamivel hosszabb volna! ... ha leszedhetném a két vasgombról, hogy
                  lebocsátkozhassam az erkélyről! ... Vagy ha megkisérthetném a leugrást! ... Ha
                  át tudnék kúszni a verandára! ... Csakhogy mindez pusztán óhajtás és lehetetlen
                  dolog volt, vagy még veszedelmesebb, mint a szomorú visszavonulás felfelé.</p>
				<p>Bizonyára sokkal kevesebb lelkesedéssel végeztem el ezt a kis testgyakorlatot,
                  mint jövet, de fenékig kellett üríteni a poharat, és valahogy, nagy vigyázattal és
                  még nagyobb erőfeszítéssel, visszakerültem oda, a honnan kiindultam, azon az úton,
                  a melyet egy macska se talált volna kényelmesnek.</p>
				<p>Ezzel azonban még nem volt vége a kirándulásomnak. Minden áron tudni akartam, hogy
                  ki az az úr, a ki odafenn nevetett.</p>
				<p>Megtudtam azt is.</p>
				<p>Kitalálhattam, hogy nem marad reggelig a villában, s hogy hol fog kilopózni a jól
                  ismert épületből. A kit titokban, éjjel bocsátanak be, s titokban, hajnal táján
                  szöktetnek ki, az nem jár a kapun keresztül, hanem a villa hátulsó kis ajtaján
                  búvik ki, a melynek a kulcsa akármelyik cselédtől megszerezhető. (Nekem is
                  lehetett volna annyi eszem, hogy ezt az utat-módot válaszszam, ha nem féltettem
                  volna olyan ostobán annak a hölgynek a jóhírnevét!)</p>
				<p>Csak várakoznom kellett.</p>
				<p>El voltam rá készülve, hogy a türelmem erős próbát fog kiállani, és csakugyan,
                  magam se hittem volna, hogy képes vagyok ekkora kitartásra. Órák multak el, és még
                  egyre ott állottam, őrhelyemen, a villa mögött meredező fenyőfák között.</p>
				<p>Végre - már világosodni kezdett - emberem kibújt a hátulsó kis ajtón, a melyet
                  aztán gondosan bezárt. Majd, határozott léptekkel, mint a ki jól ismeri a járást,
                  megindult azon a szűk gyalogösvényen, mely a fürdőtelep mögött, a hegyen át,
                  Jablonkára visz.</p>
				<p>A mint felsietett a hegyoldalban balra kanyarodó s valamivel odább a magaslat felé
                  kígyózó útra, egészen jól láthattam az arczát. Megismertem. A szőke volt; a vasúti
                  szőke ember.</p>
				<p>Éktelen harag fogott el. És nem tudtam, hogy kire haragszom jobban: magamra-e,
                  vagy arra az asszonyra?</p>
			</div>
			<div type="chapter">
				<head>VIII.</head>
				<p>A kastélyban egy ujabb meglepetés várt rám.</p>
				<p>Vagy három órai alvás után olyan rosszkedvben ébredtem fel, a minő csak a pálinka
                  betegeit szokta elfogni, a kijózanodás első órájában, a mikor az öntudatot semmi
                  egyéb nem foglalkoztatja, csak a legkegyetlenebb, a legfolytonosabb s a
                  legmakacsabb fejfájás. Mélységesen szégyenkezve gondoltam az utolsó napjaimra;
                  szabadulni szerettem volna az elmémben egyre kavargó, elcsöndesedni és leülepedni
                  nem akaró, még eleven benyomásoktól; elhatároztam, hogy összeszedem magamat és
                  kiverem a fejemből mindazt, a mi legutóbb történt, összes fürdői élményeimet,
                  Valériát, a kit ezentúl nem fogok ismerni, a szőkét, vigyorgásait, s a rossz
                  Gyulának minden gondolatát.</p>
				<p>Mint a ki csömörében friss vizet s erkölcsi kijózanodásában a megbékítő gondolatot
                  szomjazza, mohón kerestem az uj, a tiszta, a felüdítő benyomást, kerestem a
                  vigasztalódást, kerestem Katát.</p>
				<p>És Katához nem tudtam hozzáférni.</p>
				<p>Mindig sokan voltak körülötte. Ha más nem, Guszti néni folyton a sarkában volt;
                  mint egy egérke, egyre ott sündörgött, a merre Kata járt. Észre kellett vennem,
                  hogy szemmel tartják... mintha tőlem őriznék. És Kata is mintha szökött volna
                  előlem. Néha meg olyan különösen nézett rám!</p>
				<p>Ármányhoz folyamodtam, hogy egy perczre elfoghassam. Tüntetve készülődtem a
                  fürdőbe, s délután meg is indultam arrafelé. De mihelyest eltüntem szem elől,
                  visszafordultam, s elbujtam a parkban.</p>
				<p>Talán megértette, miben sántikálok, s ő is kereste az alkalmat, hogy kettesben
                  beszélhessen velem, vagy talán a véletlen könyörült meg rajtam, elég az hozzá,
                  ennek a fogásnak a segítségével, végre egyedül találtam, de csak egy
                  pillanatra.</p>
				<p>A tennisz-pálya tájékán sikerült ráakadnom, s ez a körülmény nem biztatott azzal,
                  hogy hosszasabban beszélhetek vele.</p>
				<p>Azért szerettem volna, ha azonnal megkérdezhetem, hogy mit akar elmondani nekem?
                  ... mire czélzott a multkor, a mikor utoljára beszéltünk tanúk nélkül?</p>
				<p>De ő szólított meg.</p>
				<p>- Nini, nem ment el a fürdőbe?</p>
				<p>- Nem, visszafordultam; reméltem, hogy végre őrizet nélkül találom és
                  megkérdezhetem...</p>
				<p>- Hohó, várjon csak, előbb tessék beszámolni azzal, hogy hol járt tegnap,
                  tegnapelőtt, és még azelőtt! ... Szökevény urfi! ... vallja meg, hogy udvarolni
                  járt!</p>
				<p>Mosolyogva nézett rám, de mintha a mosolyában egy kis szemrehányás rejtőzött
                  volna.</p>
				<p>Nem volt időm felelni. Végzeteim, a Nusik és Gréraldine-ok, már ott voltak a
                  nyakamon, tenniszfegyvereikkel.</p>
				<p>- Hol járt? És milyen náthás! - szánakozott rajtam egy Nusi, a kivel vagy két
                  napja nem találkoztam, s a kinek kissé rekedten kivántam jó napot.</p>
				<p>(Náthás vagyok? No, az nem csoda!)</p>
				<p>Nyilvánvaló volt, hogy Kata most már nem fog előhozakodni a mondanivalójával, és
                  szorongva vártam az estét.</p>
				<p>Vajon ki fog-e nyílni az ablak? Vagy megbüntetnek, a hogy érdemlem?</p>
				<p>Az ablak kinyílt, csakhogy a szerencsém mindössze eddig tartott; a mi ezután
                  következett, abban nem volt köszönet.</p>
				<p>Már jó későre járt az idő, s még egyre hiába vártam. Egyik czigarettát a másik
                  után szívtam el, de az a villamos körte, ott átellenben, csak nem akart
                  kivilágosodni.</p>
				<p>Egyszerre zörejt hallottam; az egyik ablaktábla megnyílt, s Kata kidugta
                  fejecskéjét a sötétbe. Ó, hogy ragyogott a szeme! Ez a szokatlan világítás valami
                  változást árult el, a melynek a sejtelme is megdöbbentett.</p>
				<p>- Azt akartam mondani a multkor - szólt át halkan - hogy olyasmit vettem észre, a
                  miből úgy látszik, mintha a mi barátságunk nagyon nem tetszenék a Guszti néninek.
                  El akartam pletykálni magának ezeket a gyanús dolgokat... hogy mit szól hozzá,
                  igazam van-e? ... Úgy gondolkoztam: talán jó volna, ha a nagy nyilvánosság előtt
                  szertartásosabbak lennénk, ellenben maga egy kicsit hízelegni próbálna a Guszti
                  néninek. De ez most már meghaladott álláspont. És azért nem is beszélem el az apró
                  megfigyeléseimet... nincs sok időnk... különben is fölösleges. Mert már nem csak
                  gyanítom ezt; most már bizonyos vagyok benne. A Guszti néni tudniillik színt
                  vallott. Nem mondom el, mit szónokolt... most is minden pillanatban rám nyithatja
                  az ajtót... Elég az hozzá: őriznek magától! Meglehet, sokáig nem lesz alkalmunk
                  kettesben beszélgetni... Aztán, ha társaságban lát, úgy találhatja, hogy
                  megváltoztam... Előre figyelmeztetem: ne törődjék ezzel! Jegyezze meg magának,
                  hogy akármit lát, akármit hall... és akármi történik... ez engem nem változtat
                  meg! De színeskednem kell egy kicsit, mert nem szeretném, ha följelentenének a
                  nagypapának. Persze, ezentúl nem beszélgethetünk esténkint. Az óvatosság későn
                  jutott eszembe. Megtudták; és ez, úgy látszik, nagyon nem illik. Meg kellett
                  igérnem, hogy nem teszem többé. Guszti néni azzal fenyegetett, hogy, ha ez még
                  egyszer megtörténik, el fogja mondani a nagypapának. És a nagypapa szeret engem,
                  de nem akarom, hogy tudjon erről. Baj volna, ha éppen most haragítanám meg, a
                  mikor ajándékot várok tőle... mert igen, igen szeretném, ha megfestené az
                  arczképemet! Megértett?</p>
				<p>- Édes kis Kata! - suttogtam, de olyan sok volt a szívemen, hogy többet nem tudtam
                  mondani.</p>
				<p>Intett, kedvesen, olyan kedvesen, mint talán még soha, és az ablak bezárult.</p>
				<p>- No, szépen vagyunk! - szóltam magamban. - Két szék között, a pad alatt!</p>
				<p>De azért nem volt kedvem tréfálkozni.</p>
				<p>Tehát, mialatt bennem, észrevétlenül, kifejlődött egy érzés, a mely huszonnyolcz
                  éves vén kamasz koromig ismeretlen volt előttem, a melyről tudtam, hogy most már
                  mindenkorra egybeforrott velem, a melytől megválni épp olyan érthetetlennek tűnt
                  fel előttem, mint a milyen érthetetlen (nem az észnek, hanem az érző énnek) a
                  halál - azalatt oda jutottam, hogy annyira se vagyok, mint a legelső napon!</p>
				<p>Mert akkor legalább kedvemre gyönyörködhettem ebben a szép virágban! Most pedig
                  már csak a látogató órákban bámulhatom... s azóta kitették melléje a táblát: »A t.
                  cz. közönség figyelmeztetik, hogy az elkerített virágokhoz hozzáérni tilos!«</p>
				<p>S ha még azt mondhatnám, hogy csak magamat okolhatom, hogy bűnhődöm a bűneimért!
                  ... Ha annak tulajdoníthatnám ezt a csapást, hogy nagyon sokat akartam, hogy nem
                  értem be a boldogító érzéssel, hanem, telhetetlenül, a szórakozásra is ráéheztem,
                  hogy profán szívvel az élvezetet kerestem akkor, a mikor csak az áhítatnak
                  lehetett helye bennem!</p>
				<p>De nem. A bűneinkért csak ritkán bűnhödünk. A sánta nemezis a legtöbbször nem éri
                  utól emberét; rendesen az büntet, sujt, pofoz bennünket, ártatlanokat, a mi ellen
                  nem vétettünk: az elemi erő, a világrend, a melyet én inkább világrendetlenségnek
                  szeretnék nevezni, a végzet vagy az anyag tehetetlenségének a törvénye, a
                  gondviselés vagy a buta véletlen.</p>
				<p>A legtöbbször a nagyravágyásunkért, az égbetörésünkért bűnhödünk - a legjobb
                  érzéseinkért!</p>
				<p>Nem történt nagy dolog, de ez a kicsinység erősen megvilágitotta - a mit különben
                  eddig is észrevehettem, mert hiszen minden szinte kiáltozta körülöttem -
                  vágyódásaim teljes reménytelenségét.</p>
				<p>- Tulajdonképpen örülnöm kellene - elégedetlenkedtem - mert eddig nem tudhattam,
                  legfeljebb gyaníthattam... csak ez a fordulat győz meg róla, és ez bizonyossá
                  teszi, hogy Katának nem vagyok akárki. Ennél is többet. Hogy nem vagyok neki
                  idegen; azok egyike, a kik iránt közönbös. Talán még többet, még többet! ...
                  Milyen jóleső, milyen édes érzés! Csakhogy... és mennyi »csakhogy«! ... Már akkor,
                  a mikor még nem is örülhettem a fölfedezésemnek, a mikor még hozzá se juthattam
                  ehhez az édes érzéshez - már előre pofon vág a világrend, már előre megrontja,
                  megmérgezi az örömömet! Egy perczre se adhatom át magamat az ábrándozásnak, mert a
                  Guszti néni szürke ruhájában sürgő-forgó világrend már előre bejelenti, hogy
                  minden ábrándom esztelenség; már előre tudatja, hogy annak pedig, a mit fel fogok
                  fedezni, ne örvendjek valami nagyon, mert arról, a mi ezután eszembe juthatna,
                  arról egyszerüen nem lehet szó. Siet megvilágítani a helyzetemet, és ez a
                  helyzet: csupa megaláztatás, azután pedig csupa reménytelenség. Ha elfogadom azt a
                  megszégyenítő szerepet, a melyet nekem juttat, s úgy viselkedem, mintha magam is
                  elismerném, hogy szó se lehet rólam, olyan kevéssé, akár egy lakájról, - ha
                  tettetem, hogy nem is óhajtok többet, mint a mennyi az alázatos helyzetébe bele
                  nyugodó »utilité«-nek kijár, - ha színeskedem, ha jól viselem magam, ha nem is
                  merek felnézni az égre: akkor, akkor messziről tovább gyönyörködhetem annak puszta
                  látásában, hogy milyen tündéri lények születnek a kiválasztottak számára! Ha pedig
                  nem fogadom el ezt a megalázó szerepet, akkor: le is út, fel is út! Az az édes kis
                  teremtés persze nem is sejti, hogy ezt adta nekem hírül. Úgy képzeli: mesevilágban
                  élünk, a hol a szerelmesek, egy kis színeskedés, egy kis ügyes játszadozás után,
                  jólelkü Colombinák és Arlecchinók furfangos csínyjeinek segítségével, végre is
                  kiküzdik szívük igazát, és minden jó, ha jó a vége. Nem sejti, hogy akár
                  elfogadom, akár nem fogadom el a megalázó szerepet, a megoldás csak egy lehet; nem
                  sejti, hogy sorsom mindenképpen: a reménytelenség.</p>
				<p>Meglapulva, bujkálva, alattomban ármánykodni, küzködni, erőködni, hízelegni,
                  törtetni valamiért, a mi olyan elérhetetlennek látszik, hogy elég elárulnom a
                  czélomat, és már le kell mondanom róla! - bizony, ez nem éppen megtisztelő
                  feladat!</p>
				<p>És mily hiába tenném, ha vállalkoznám erre a feladatra!</p>
				<p>De úgy kell nekem!</p>
				<p>Mert mit is keresek én itt, azon a helyen, a melyet más gondolkozású, más
                  szervezetű emberek számára határoltak el, ebben az idegen világban, a melyben
                  másnak kell mutatkoznom, nem annak, a mi vagyok, nem büszke művészléleknek, hanem
                  sima beszédű és hibátlan viseletű udvarfinak, fizetett játszótársnak, mert a
                  kikötött bérért ezt is megvárják, nem csak a munkámat, - ebben a nekem olyan
                  kellemetlen világban, a hol minden nyájas szó bánt, mert minden nyájas szó
                  megannyi sértő leereszkedés, s a hol minden tettem megaláz önmagam előtt, mert
                  minden tettem hozzám nem illő kicsinyesség, megfizetettnek nézett játékrendezés,
                  haszontalanság, melynek a művészethez nincsen semmi köze, - mit is keresek én itt,
                  hol egy szekér után szaladva, a mely nem akar felvenni, hol egy fellegvárra
                  bámulva, melynek a felvonó-hídját soha se fogják előttem leereszteni?!</p>
			</div>
			<div type="chapter">
				<head>IX.</head>
				<p>Három nappal később elkészültem a régen megkezdett munkával.</p>
				<p>A kép mindenkinek tetszett. Az öreg úr hálálkodva köszönte meg »kegyesség«-emet,
                  mint egy koldus a meglepően bő alamizsnát, és kért, tiszteljem meg őt azzal, hogy
                  fessem le az unokáját is.</p>
				<p>A milyen leereszkedő kedvében volt, ha véletlenül leejtem az ecsetemet, mint
                  Michel Angelo a kalapácsát: az aranykulcsos vitézek nesztora - a nagy művész
                  fejedelmi vendégének példáját utánozva - felugrott volna tolószékéből, hogy az
                  ecsetet fölemelhesse és átnyujthassa.</p>
				<p>(Tehát még nem tud semmit. Még csak nem is gyanakszik rám. És feljelentés nélkül
                  eszébe juthat-e az a szörnyüség, hogy szemet merek vetni az unokájára?! Az igaz,
                  hogy nekem is adott szemet az isten, de csak azért, mert e nélkül nem festhetném
                  le a bárókisasszonyokat, és nem azért, hogy meg is lássam őket.)</p>
				<p>Ötöltem-hatoltam, s végezetül nem tudom mit feleltem.</p>
				<p>Ez a kép valósággal lázassá tett. Minél jobban tetszett a dunajeczi kastély
                  birálóinak - pedig egyre több és nagyobb lelkesedést fakasztott - annál kevésbbé
                  tetszett nekem. Hogy röviden jellemezzem, azokat a szavakat használom, a melyek
                  magukban foglalják minden idegenkedésemet. Hideg és élettelen volt. Csinos,
                  tetszetős, sima, hibátlan, kifogástalan, szóval rossz. Azt az elragadó földi bájt,
                  mely a Kata arczáról sugárzott, anyjának arczképére nem tudtam átlopni.</p>
				<p>Akármire gondoltam, akármerre néztem, mindenfelől a balsiker vigyorgott
                  szemembe.</p>
				<p>- Én aztán igazán elmondhatnám, hogy: »Ennyi bánat elég volna egy lónak!« -
                  igyekeztem magamat kicsúfolni.</p>
				<p>Csakugyan, ez sok volt az elégedetlenségből. Az elégedetlenségből kevés is elég.
                  Olyan keserűség fogott el, hogy sajnálattal gondoltam arra a szomorú békességre, a
                  melyben otthon éltem. - De hát mit is keresek én itt?! ... - ismételgettem
                  magamban folyton, mihelyt magamra hagytak zsarnokaim, a Nusik, Gréraldine-ok.</p>
				<p>Hiszen itt még rosszabbúl vagyok, mint otthon! Otthon se lehetek ugyan elégedett,
                  otthon se lehetek teljesen békén, mert sehol se szabadulhatok meg attól a
                  kellemetlen tudattól, hogy csak ilyen kevés telik ki tőlem! - de otthon legalább a
                  magam ura vagyok. Itt, minduntalan parancsolnak velem, s úgy illik, hogy
                  engedelmeskedjem. Aztán csak cselédsorban lévő emberek békülhetnek ki azzal a
                  szereppel, a melyet itt nem háríthatok el magamtól, a melyet most, akarva, nem
                  akarva, játszanom kell.</p>
				<p>Mi tart vissza? Az öreg ember uj megbízása? Az az óhajtás, hogy magam is
                  szeretném, ha Katát lefesthetném, és ha szerencsésen tudnám tükröztetni képemen
                  azokat a vonásokat, a melyekben annyi gyönyörüséget találok?</p>
				<p>Nem. Előre tudom, hogy ez a munkám se sikerülne. Ha a sokáig tartó habozás,
                  ingadozás, késlekedés - más szóval akarattalanságom - arra kényszerítene, hogy
                  végre is hozzá kellene látnom ennek a másik arczképnek a megfestéséhez: csak az
                  ujabb balsiker, az ujabb elégedetlenség és a még nagyobb, még több keserűség várna
                  rám.</p>
				<p>Mi tart hát vissza? Maga a kis lány?</p>
				<p>Igen, ő tart vissza. Ő tesz habozóvá, ingadozóvá; azért késlekedem, mert jól esik
                  tovább is látnom őt.</p>
				<p>Pedig, minél tovább látom, csak annál rosszabb lesz, hogy egy pár hónap multán
                  mégis csak el kell szakadnom tőle.</p>
				<p>Mi czélja, hogy tovább maradjak? Mit érek el vele, ha csakugyan hozzálátok ahhoz,
                  a mit itt tőlem várnak?</p>
				<p>Ez a kis lány soha se lehet az enyém. Valamivel tovább láthatom; ennyi az egész.
                  És minél tovább látom, annyival inkább nehezemre fog esni, hogy végre is le kell
                  mondanom róla.</p>
				<p>Nincs konokabb elhatározás, mint az akarat nélkül való emberek hirtelen
                  elhatározása. Az akarat betegei időtlen időkig mozdulatlanul ülnek mély
                  tengerfenéken, de ha egyszer neki lendülnek, hogy no most hamar cselekedni fognak,
                  akkora elszántsággal látnak a kivitelhez, hogy ehhez igazán esztendőkig kellett
                  gyüjteniök az erőt. Mintha egyszerre ki akarnák pótolni a sok mulasztást, olyan
                  hévvel rohannak toronyiránt, hogy semmiféle anyagi erő nem bír a
                  csökönyösségükkel.</p>
				<p>A fejembe vettem, hogy ki fogom szakítani magamat abból a világból, a hol máris
                  sok keserűségben volt részem, s a hol ezentúl csak ujabb keserűségek várnak rám.
                  Ez az elhatározásom hirtelen támadt, de nem tudott volna eltéríteni tőle semmi a
                  világon.</p>
				<p>Egy nagy hazugságot eszeltem ki; hogy gyászeset történt a családomban - pedig
                  milyen régóta nincs már senkim! - s hogy e miatt azonnal el kell utaznom. Este,
                  mikor a többiek már visszavonultak, megirtam a bocsánatkérő leveleket, aztán
                  befogattam és elhajtattam Jablonkára, az éjszakai vonathoz.</p>
				<p>Mikor a vonat megindult velem, nem tagadhatom le, megbántam, hogy végrehajtottam
                  azt az elhatározást, a mely oly hirtelen támadt bennem, s a melynek természetes
                  következéseivel előre nem számoltam el. Valami szüntelenül sajgott a szívemben s
                  nem akart nyugton hagyni.</p>
				<p>A Stoa okoskodóinak a példájára, nem a beláthatatlan jövő hazug igéreteiben
                  kerestem a vigasztalódást, hanem a bölcseség keserű igazságaival iparkodtam
                  visszaszerezni lelkem békességét.</p>
				<p>- Igaz - erősítgettem magamban elhatározásomnak a helyességét - igaz, hogy a
                  boldogsághoz csak az az érzés vezet, a melytől megválni most olyan nehezemre esik.
                  De ez az érzés sokaknak megadatott, s a boldogság mégis csak kevesek osztályrésze.
                  Nekem ez az Eldorádó épp olyan elérhetetlen tartomány, mint a halhatatlanság maga.
                  A lehetetlenségek sárkányaival kellene megküzdenem, hogy eljuthassak a közelébe, s
                  ennek a küzdelemnek a vége az volna, hogy le kellene buknom egy örvénybe akkor,
                  mikor már láttam a vizén imbolygó tündérváros fehér fényben ragyogó körvonalait.
                  Jobb előbb mondani le, mint később. A boldogság úgyis csak pillanatoknak a
                  fel-felragyogása. Ha sokáig tarthatna, nem volna az, a minek áhitjuk,
                  reméljük.</p>
				<p>Rideg dolog: egy életen át mindig szeretet nélkül élni, de ha valóvá tudnád is
                  tenni a lehetetlent, ha meg is ízlelhetnéd valaha a boldogság isteni italának egy
                  aranygyűszűbe kimért cseppjeit, ha társaddá tehetnéd is azt a leányt, a kit ma
                  minden élő lény közül a legjobban szeretsz, s a legtovább, talán halálodig fogsz
                  szeretni: abban a világban, a melyet magad alkottál magadnak, lelkednek igazi
                  otthonában, énednek minden magasabb rendű vállalkozásában, vágyódásában,
                  nagyratörésében, mindig solus eris, egyedül léssz.</p>
				<p>És szentül hittem, hogy soha se fogok többé visszatérni erre a tájékra, a mely
                  mellett a gyorsvonat közönbösen rohant el, s a melyet a sötétség eltakart
                  előlem.</p>
			</div>
			<div type="chapter">
				<head>X.</head>
				<p>Mégis visszamentem. Nem is sokára.</p>
				<p>Katának egy sürgönye hítt vissza. Csak ez az egy szó állott benne: »Várom.«</p>
				<p>Ó, milyen boldoggá tett ez a sürgöny! Éppen akkor fogalmaztam meg a feleletet az
                  öreg kegyelmes levelére, mely nyilatkozat-tételre szólított fel: elkészítem-e az
                  unokája arczképét, avagy családi gyászom következtében netalán úgy alakultak a körülmények, hogy ezek immár megakadályozzák ígéretem teljesítését? Éppen akkor
                  szövögettem össze a hálálkodó udvariasságokat, hogy: nagy sajnálatomra, teljesen
                  lehetetlen, nagybecsü felszólításához képest stb... Ó, hogy’ siettem eldobni ezt a
                  fogalmazványt!</p>
				<p>Most már megvallottam magamnak, hogy tizenegy napon át nagyon szenvedtem.</p>
				<p>Nem részletezem itt, hogy ezen a tizenegy napon át Kata mennyire hiányzott nekem,
                  s hogy ennek a csekélységnek minő nyugtalanságot, mekkora idegességet és milyen
                  lenyűgöző, megbénító elkeseredést köszönhettem. Nem részletezem, mert nem számítok
                  részvétre.</p>
				<p>Tudom, hogy gyónásom türelmes hallgatója így ítél meg magában:</p>
				<p>- Úgy kell önnek, fiatalember! Úgy kell annak, a ki egyszerre két nyúl után
                  szalad!</p>
				<p>A részvétre nem számítok, de ez ellen a megítélés ellen tisztelettel
                  tiltakozom.</p>
				<p>Kérem, méltóztassék kegyes figyelemre méltatni, hogy az, a mi engem az utolsó
                  tizenegy napon át, akaratom ellenére, a lehető legkeservesebben foglalkoztatott,
                  régebben csak úgy jelent meg elmémben, mint az a tudat, hogy van valahol egy
                  Ausztrália nevű világrész, a mely csodálatosan különbözik a miénktől, s a melyről
                  ennél sokkal többet nem igen fogok tudni, mert ezt a messzeeső világrészt én soha
                  se fogom látni. Arra, hogy Kata egyszer olyan vonzódással, olyan rokonérzéssel
                  lesz irántam, mely lelkemet minden tisztes, tartózkodó szándékom ellenére a
                  legnagyobb izgalmakkal fogja eltölteni, régebben egy perczig se gondoltam... vagy,
                  ha gondoltam - mert a képzelet vakmerő, annál inkább vakmerő, minél félénkebb és
                  félszegebb maga a képzelgő - csak úgy gondoltam rá, mint egy álomra, a mely
                  valósággá nem válhatik soha.</p>
				<p>Ha szaladtam: csak egy irányban szaladtam.</p>
				<p>A mit cselekedtem, az bizonyára csak a gyarlóságomat tette nyilvánvalóvá. De ha
                  léhaságokat követtem el, igyekeztem ennek valamelyes magyarázatát adni, és hogy a
                  léhaságaim ellenére van bennem egy kis komolyság is, erről, sajnos, bizonyságot
                  tesz - az, a mi később történt.</p>
				<p>Bízvást mondhatnám, hogy ha elkövettem a híven és őszintén felsorolt léhaságokat:
                  ez talán már ösztönszerü védekezés volt a komoly érzés ellen, a menekülés
                  öntudatlan kísérlete az elől, a mit eleve végzetesnek sejtettem.</p>
				<p>És végre, ha eddig túlságosan léhának tűntem fel, ha meglepő, hogy egyszerre csak
                  érzésekről beszélek: még azt is meg kell vallanom, hogy addig, a míg Katát
                  mindennap láttam, nem tudtam tisztán, csak gyanitottam, hogy ez a kis lány milyen
                  mély hatással volt rám. És azt képzeltem, hogy: távol a szemtől, távol a
                  szívtől...</p>
				<p>Önkéntes számüzetésemnek már a legelső pontjaiban át kellett látnom, hogy:
                  tévedtem, mert a felejtés nem lesz könnyű. Aztán - furcsának tűnhetik fel, hogy
                  effélét említek, de ez is hozzá tartozik a történetemhez - aztán, a negyedik vagy
                  az ötödik éjszakán, a melyet már otthon töltöttem: egy álomlátásból megtudtam,
                  hogy az, a mit Kata iránt érzek, sokkal jobban hozzá forrt a lelkemhez, mint
                  gondoltam, mint öntudatom hinni akarta. Egyszer, a mikor az agyvelőm elzsibbadt, a
                  szívem nagyon hangosan szólalt meg, és felvilágosított.</p>
				<p>»Bolond ember az, a ki az álmát elmeséli« ... és mégis el kell mesélnem, hogy
                  beszámolhassak vele, micsoda hatással volt rám ez az ostoba álom, vagy más szóval:
                  ellenőr nélkül maradó és minden fegyelem alól kiszabaduló érzéseim esztelen
                  lázongása.</p>
				<p>Álmomban egy ostromlott vár bástyájáról vaktában lövöldöztem az alant nyüzsgő
                  ellenséges seregre, a lövő-résen át; Kata, a kedvesem, rongyos ruhácskájában,
                  tőlem néhány lépésnyire, a bástya egyik sarkában, a legvédettebb helyen húzódott
                  meg, és a fegyvereinket töltögette. Az embermagasságú falak csak úgy a hogy
                  oltalmaztak bennünket; jobban védett a sötét, csillagtalan éj. Gránátok és bombák
                  röpködtek a fejünk felett, s a fekete éjszakában nem láthattam Katát, csak
                  olyankor, ha alulról egy-egy óriási tüzes csóva lobbant fel, mely megvilágította a
                  táj egy részét, néha az égboltot is. És valahányszor a pusztító tűz ilyen
                  kivilágítással kedveskedett nekünk, egymásra pillantottunk... boldogan láttam,
                  hogy: még most is ott van! ... és összemosolyogtunk. Ajkamon még ott égett a
                  csókja... nem féltettem őt, nem remegtem érte... hanem ujra meg ujra átéreztem
                  annak a tudatnak a gyönyörűségét, hogy: ismét diadalmasan vagyunk túl egy
                  perczen: ő él! ő az enyém! ... a karomban csodálatos erőt éreztem, a harczi zajt
                  zeneként hallgattam, és az az egyre ismétlődő, a felcsapó lángok nyomán újra meg
                  újra felvillanó gondolat, hogy: küzdünk és élünk! - valami soha se ismert édes
                  érzéssel töltött el...</p>
				<p>Mikor fölébredtem, mikor az öntudat kiragadott még édes kábultságomból, mint a
                  gyermek, a ki sajnálja, hogy fölébredt, mielőtt megízlelte az álmában látott
                  édességet, felsóhajtottam:</p>
				<p>- Milyen szép álom volt! ... Milyen kár, hogy már fölébredtem! ...</p>
				<p>És még egy pár pillanatig egész testemben éreztem az öntudatlanul átélt
                  gyönyörűséget... aztán eszembe jutott, hogy az élet örömét, az élet tudatának
                  testi gyönyörüségét még soha se éreztem át ennyire, az élvezetnek ilyen erejével,
                  mint most, a mikor nem voltam magamnál.</p>
				<p>Utóbb megpróbáltam mosolyogni azon, hogy milyen furcsa volt ez az álom:</p>
				<p>- Ugyan miféle ügynek a szolgálatában hadakoztam ilyen tüzesen, ilyen odaadó
                  lélekkel? - bírálgattam ösztöneimnek oktalan csapongását.</p>
				<p>De hiszen az mindegy, hogy melyik ügynek a szolgálatában küzdünk, mihelyest
                  hiszünk az ügyünkben. Nem az ügy a fő, hanem hogy milyen tüzű lelket viszünk az
                  ügy szolgálatába.</p>
				<p>És úgy látszik - így révedeztem el később - nem élet az, ha csak magunknak élünk.
                  Másokért kell élnünk, hogy igazán érezzük az életet, hogy gyönyörködni tudjunk
                  abban, a mi benne jó.</p>
				<p>Még napokig foglalkoztatott ez a bolondság. A furcsa álomlátás felkorbácsolta
                  bennem azt is, a mitől eddig még nyugton voltam.</p>
				<p>Már nem tagadtam le magam előtt, hogy: igenis, nagyon megbántam »átkos
                  hamarság«-omat. Hátha! ... Hátha nem is lehetetlen az, a miről most már tudom,
                  hogy: egy a boldogságommal?! ... hátha csoda történik és még valóra válhatik az az
                  álomkép, a melyről ha le kell mondanom, az egész életem olyan sivár, olyan szomorú
                  lesz, mint ezek a legutolsó napok?!</p>
				<p>Az öreg kegyelmes levele már kísértésbe ejtett. Erre a megtisztelő, hamaros
                  tudakozódásra támaszkodva, szép szerével mehetek vissza, mintha csak egy
                  kiránduláson jártam volna. Senki se fogja gyanítani, hogy nem ez volt a szándékom,
                  és hogy, mint egy megvert kutya, csak visszasomfordálok. Még rajtam áll, hogy
                  igent mondjak; mert ha most igent mondok, senki előtt se kell szégyenkeznem -
                  magamat kivéve.</p>
				<p>De mily szégyen - a legilletékesebb bíró előtt! Mily tökéletes lelki vereség! Mily
                  kiáltó bizonysága annak, hogy nincsen egy cseppnyi akaratom!</p>
				<p>Mert: mi változott azóta, hogy hirtelen megtettem, a mit a legjobbnak gondoltam?
                  Jóformán semmi. Megtudtam, hogy többet fogok szenvedni, mint képzeltem - és ez az
                  egész. Azok az okok, a melyek arra a fájdalmas elhatározásra rábirtak, ma is
                  fennállanak. Sőt, minél keservesebb rám nézve, hogy szakítanom kellett, annál
                  bizonyosabb, hogy: jobb előbb szakítani, mint később, a mikor csak még keservesebb
                  volna.</p>
				<p>Hanem Katának a sürgönyére sutba dobtam minden bölcseséget.</p>
				<p>Most már, igenis, változott valami.</p>
				<p>Most már nemcsak magamról van szó, hanem mindenekelőtt: róla.</p>
				<p>Van-e jogom, hogy előre lemondjak minden reménységről - a csodában való
                  reménységről - az ő nevében is?</p>
				<p>- Én nem számítok, hanem Katának tartozom vele, hogy visszamenjek - siettem
                  elhitetni magammal, a mit jól esett elhinnem. - Lesz, a mi lesz. De Kata
                  megvárhatja, és meg is várja tőlem, hogy öregasszonyos szomorkodás helyett
                  megkíséreljem kiküzdeni, a mi a jogunk volna, vagy mi az ördög...</p>
				<p>És rögtön találtam egy másik kitünő okot is.</p>
				<p>- Mi birt rá, hogy minden reményt feladva, hirtelen lemondjak? Az, hogy egyszerre
                  elválasztottak Katától; annak a tudata, hogy ezentúl nem láthatom szabadon, hogy
                  ezentúl csak mások jelenlétében beszélhetek vele, a mi annyit jelent, hogy az
                  igazi összeköttetés már megszakadt közöttünk. Nos, ez a választófal, mely annyira
                  elkeserített, azóta leomlott. Ha nem is ez volt a czélom vele, visszavonulásom
                  bizonyára eloszlatta az egérke gyanúját. Azt kell gondolnia, hogy rosszul
                  okoskodott, mert, ha afféle terveim vannak, a minőkkel gyanúsított, semmiesetre se
                  hagyom el a pályát, ilyen hosszú időre. Ha nem így volna, ha nem így gondolkoznék,
                  okvetetlenül megakadályozza, hogy visszahívjanak. Tehát most már nem fogja olyan
                  Argus-szemmel őrizni Katát, legalább egy darabig nem; amúgy is nagyon feltünő
                  volna, ha őröket állítana melléje olyankor, a mikor Kata ül, én pedig festek,
                  vagyis azt teszem, a mit ők kívántak. Másfelől, azóta Kata is megértette, hogy mi
                  keserített el, mi tett reménytelenné, s mi volt az igazi oka hirtelen
                  elutazásomnak; tehát azt is, hogy a kettesben való beszélgetésről, és, ha a
                  szükség úgy kívánja, titkos találkozóinkról nem mondhatunk le, már akármibe
                  kerül... Meg fogja találni a módját, hogy olyan szabadon találkozhassunk, mint az
                  első időben; talán még többször láthatom, mint eddig...</p>
				<p>Nem tanakodtam tovább egy perczig se, hanem visszamentem, a leghamarább induló
                  gyorsvonattal.</p>
			</div>
			<div type="chapter">
				<head>XI.</head>
				<p>Mikor másodszor szálltam le a vasútról a jablonkai őrháznál, az idő dél felé járt.
                  Sürgönyömet még idején megkapták; a kocsi eljött értem; s délután két órakor már a
                  kastélyban voltam.</p>
				<p>A régi szobámba vezettek, a mi igen jó jelnek látszott. A főispán, szerencsémre,
                  valahol másutt intézkedett, s nem ült azonnal a nyakamra. Sietve öltözködtem át,
                  hogy ne keríthessen a hatalmába, ha nemsokára elő talál kerülni; és mihelyt
                  tűrhető alakban mutatkozhattam a hölgyek előtt, jelentettem, hogy tisztelegni
                  óhajtok a méltóságos asszonynál.</p>
				<p>A főispánné azt üzente vissza, hogy a dohányzóban vár. A dohányzóban? Furcsa!</p>
				<p>Nagyon kiváncsi voltam az arczára. És mégis, mikor, a dohányzóba beléptem, a
                  figyelmemet valami más kötötte le, olyannyira, hogy szinte megzavarodtam.</p>
				<p>Az egérke társaságában egy férfit találtam, egy urat, a kit félig már ismertem: a
                  vasúti szőke embert... a Hygieából kilopózó szőke embert... a szőkét, a kit
                  annyiszor kívántam már a pokolba... a kire egy idő óta gondolni sem akartam.</p>
				<p>A meglepetésem akkor se lehetett nagyobb, mikor a Hygiea sötét szobájában
                  meghallottam ugyanennek az embernek a nevetését. Annyira elbámultam, hogy
                  észrevehették rajtam.</p>
				<p>Az egérke azon kezdte, hogy bemutatott a szőke gavallérnak:</p>
				<p>- Asztalosz barátunk! ... Czaládunknak az a tagja, a kit még nem iszmert: Albert
                  báró!</p>
				<p>Tehát a szőke ember és Albert báró, a szép Valéria elvált férje, egy és ugyanazon
                  személy!</p>
				<p>Hályog hullott le a szememről.</p>
				<p>Emlékezetem sebesen összerakta, a mit valaha a Mestertől hallottam, a mit a
                  vasúton, és a Hygiea-villában észrevettem, végül mindazt, a mivel a szép Valéria
                  annak idején tele beszélte a fejemet... képzeletem elvégezte a munka többi részét,
                  és - mindent megértettem.</p>
				<p>De hát mit érdekel engem most már mindez?!</p>
				<p>Ez a gondolat magamhoz térített.</p>
				<p>Albert báró különben nem sokat foglalkozott velem. Megemlítette, hogy úgy rémlik
                  neki, mintha egyszer már találkoztunk volna, ha nem csalódik, a vasúton;
                  megdícsérte a képemet, szivarral kínált meg, aztán megköszönte nénjének, hogy, bár
                  nem tűri a füstöt, a dohányzóban adott neki kihallgatást, és magunkra hagyott
                  bennünket.</p>
				<p>Siettem bele kapaszkodni Albert bárónak a szavaiba, s figyelmeztettem az egérkét,
                  hogy a dohányzóban máris nagy a füst - szemtelenül hazudtam, mert az ablakok
                  nyitva voltak - és minthogy én úgyis csak jelentkezni óhajtottam...</p>
				<p>- Szemmi, szemmi - biztosított az egérke - a jó szivar füsztje engem nem zeniroz.
                  Czak a férjem szivarfüsztje zeniroz, mert ő rossz szivart szí.</p>
				<p>Bocsánatot kértem tőle, hogy olyan sokáig nem adtam hírt.</p>
				<p>- Azért nem írhattam - hazudoztam, hogy a gyanúját elaltassam - mert a legutolsó
                  napokig magam se tudtam, hogy eleget tehetek-e a megtisztelő felszólításnak, a
                  családi gyászeset következtében ugyanis az én életviszonyaimban is változás állott
                  be... - és így tovább, mintha könyvből olvastam volna.</p>
				<p>El akartam hitetni vele, hogy semmi se vonzott vissza, s ha mégis itt vagyok: csak
                  a festőt látja, és nem a szerelmest.</p>
				<p>Nem vettem észre rajta semmit. Erről az arczról, a mely mindig olyan egyforma
                  volt, mint egy egérke feje, ember még gondolatot le nem olvasott. És ugyanazzal a
                  semmit se jelentő, hideg nyájassággal szólt hozzám, mint eddig.</p>
				<p>A kihallgatás hamar véget ért, s egy pár percz multán megindulhattam: fölkeresni
                  Katát.</p>
				<p>- Ha üdvözölni akarja a fiatalokat - szólt a főispánné - a parkban találja őket.
                  Már epedve várják.</p>
				<p>Katát természetesen nagy sokaság közepett találtam. Mikor messziről
                  megpillantottam, a Romeo szava jutott eszembe: »Fehér galamb hollóseregben...«</p>
				<p>No, de rajtunk se lehetett ám észrevenni semmit!</p>
				<p>Olyan angolosan üdvözöltük egymást, - Kata már messziről olyan indiánus-kiáltással
                  köszöntött, - olyan kollégiumi stilusban, olyan tüntetve paroláztunk, - hogy
                  lármás pajtáskodásunk a legjobb szemű embert is megtéveszthette volna. Itt pedig
                  csupa gyanutlan lélek között ugráltunk - mert egyrészt a látszat, másrészt a
                  nagyobb vigasság kedvéért, úgy, a hogyan szoktuk, valamennyien valóságos
                  ugrándozást vittünk végbe, szerencsés visszaérkezésem méltó megünneplése
                  végett.</p>
				<p>A lányok versenyeztek Katával az örömrivalgásban:</p>
				<p>- Asztalos, szívem, már meg akartunk halni magáért! - szólt az egyik Nusi.</p>
				<p>- Bele akartunk ugrani a halastóba! - tódította egy másik.</p>
				<p>- Gyulám, Gyulám, csakhogy itt vagy! - szemtelenkedett a Géraldine-ok egyike.</p>
				<p>- No csakhogy végre férfit is érzünk magunk körül! - sivítozott égi ártatlansággal
                  egy kis buta csirkefogó, a ki még kurta ruhában járt.</p>
				<p>És én hasonló hangnemben válaszoltam a zajos, meleg üdvözlésre, úgy ugrándozva
                  közöttük, mint egy hosszú bakkecske, a mely a gödölyékkel játszik. Kifogástalan
                  készséggel, hűségesen elmókáztam mindazt, a mit egy fizetett mulattatótól meg
                  lehet kívánni, és alig vártam, hogy abba hagyhassam ezt a komédiázást.</p>
				<p>Reméltem, hogy Kata nem fog sokáig várakoztatni. Nem is csalódtam. Egy negyedóra
                  múlva, igen ügyesen, valami játék ürügyével élve, félre lopott a víg bandától.</p>
				<p>És nem kerülgette sokáig, a mit mondani akart.</p>
				<p>Pár pillanatnyi csend után, mialatt - kéz-kézben - hosszan néztünk egymás szemébe,
                  így szólt:</p>
				<p>- Tudom, hogy maga szeret engem, és boldoggá tesz, hogy szeret. A felesége akarok
                  lenni. Ez majdnem lehetetlen, de kisértsük meg kierőszakolni, a mi lehetetlennek
                  látszik. Ha nem lehetek a magáé, soha se fogok férjhez menni.</p>
				<p>Hogy mit dadogtam erre, már nem tudnám elmondani. Talán akkor se tudtam, hogy mit
                  mondok; hiszen alig voltam magamnál - a gyönyörűségtől! Bizonyosan azt mondtam, a
                  mit mindenki más mondott volna a helyemben. Ezt könnyű elképzelni; és kit
                  érdekelne mindez?</p>
				<p>Elég az hozzá, vagy öt percznyi sugdolózás után - melynek a részletei kettőnkön
                  kívül az egész világot untatták volna - megvallottam neki, milyen kevés a
                  reménységem ahhoz, hogy a sorsunk még jóra fordulhat, s hogy csakugyan azért
                  utaztam el, mert elveszítettem minden reménységemet. Kata ugyanúgy látta a
                  dolgokat, csak reménykedni tudott jobban, mint én; mert kevésbbé ismerte az
                  életet, és mert szerette azokat az embereket, a kiktől a jövője függött.</p>
				<p>Elmondta, milyen sokat vár attól, hogy jó ügyvédünk lesz - Valéria.</p>
				<p>- Menjen el hozzá a fürdőbe - suttogta - ha lehet, már holnap reggel, és
                  tanakodjak ki, hogy mit lehetne csinálni? Akárhogyan képzelik, én azt fogom tenni,
                  a mit a leghelyesebbnek találnak.</p>
				<p>- Beszélt már vele?</p>
				<p>- Mindjárt másnap, hogy maga elutazott, elmondtam neki mindent.</p>
				<p>- És Valéria - biztatta?</p>
				<p>- Ő se nagyon bízik abban, hogy kikönyöröghetem a nagypapa beleegyezését, de azt
                  mondta, azért előre nem kell kétségbeesni. Talán csak azért mondta, mert megesett
                  rajtam a szíve. De megigérte, hogy mindent megtesz az érdekünkben, a mit csak
                  megtehet. A sürgönyömet is ő küldötte el.</p>
				<p>- Hát az ellenséges tábor? A Guszti nénit értem, mert ha az egész kastélyt a mi
                  pártunkra hódíthatjuk, csak éppen őt nem, ő egymagában is fölér egy egész
                  táborral... és százan lehetnek mellettünk, még se érhetünk el semmit, mihelyt ő
                  ellenünk vonul ki. Mit gondol, már nem gyanakszik?</p>
				<p>- Nem tudom. Azóta nem szólt egy szót se, de sejtelmem sincs róla, mit gondol
                  magában.</p>
				<p>- Megakadályozhatta volna, hogy visszahívjanak, s minthogy ezt nem tette, úgy
                  hiszem, sikerült eloszlatnunk a gyanúját. Nem gondolja, hogy így van?</p>
				<p>- Fájdalom, ez semmit se jelent. Az, hogy az én arczképemet is maga készítse el: a
                  nagypapa kívánsága; az édes anyám arczképe nagyon tetszett neki. Guszti néni nem
                  akadályozhatta meg, hogy a nagypapa magát visszahívja... csak úgy akadályozhatta
                  volna meg, ha nagyon komoly okkal áll elő... ha elmond mindent, a mit észrevett.
                  Ezt nem merte tenni. A nagypapa már nagyon öreg ember; féltjük minden izgalomtól.
                  És ez a leleplezés olyan lelki megrázkódást okozhatna neki, hogy ezt a Guszti néni
                  is bizonyosan el akarja kerülni, a mig csak lehet. Természetesen a Guszti nénit ez
                  se tartaná vissza, hogy mindent eláruljon neki, ha azt látná, hogy máskép nem
                  választhat el bennünket. De most még nem látja annak a szükségét, hogy a
                  legveszedelmesebb eszközt, a rá nézve is veszedelmes eszközt, használja fel a
                  megrontásunkra. Azt gondolhatja, hogy maga is meg tud birkózni velünk.</p>
				<p>- Félek, hogy igaza van.</p>
				<p>- Neki vagy nekem?</p>
				<p>- Hogy neki is igaza van. Mert abban semmi kétségem, hogy maga jól magyarázza a
                  Guszti néni viselkedését. Meggyőzött róla, hogy semmit se jelent, ha visszahívtak.
                  Persze jobban szerettem volna az ellenkezőt hinni, de magam is gyanítottam, hogy
                  ebben csak a reménykedésem lát biztató jelt.</p>
				<p>- Azért az se lehetetlen, hogy elutazásával és váratlanul hosszú távolmaradásával
                  eloszlatta a Guszti néni gyanúját. És így, a mivel nekem olyan rossz napokat
                  okozott, legalább - javunkra vált. Talán mégis javunkra vált.</p>
				<p>(Hogy megcsókoltam-e azt az édes ajkat, a mely így suttogott? - ez úgy se érdekel
                  senkit.)</p>
				<p>- Annyi bizonyos - folytattam egy félpercznyi szünet után, melyre fátyolt borítok
                  - annyi bizonyos, hogy Guszti néni olyan szívesen fogadott, mintha soha se
                  gyanakodott volna rám; és az is jó jelnek látszik, hogy a régi szobámba
                  vezettek... nem költöztetett máshová.</p>
				<p>- Ezekben a jó jelekben se bízom.</p>
				<p>- És megint igaza lehet. Ez az asszony, ha gyanakszik, a gyanuját előttem nem
                  fogja elárulni, a míg meg nem szerezte a bizonyosságot; sőt csak annál szívesebb
                  arczot mutat, hogy minél kevésbbé ügyeljek magamra, és ő minél hamarább tisztában
                  legyen azzal, a mit tudni akar. Az is valószinű, hogy nem azért kerültem vissza a
                  régi szobámba, mintha már nem gyanusítana, hanem ellenkezőleg, mert meg akar
                  figyelni bennünket.</p>
				<p>- Ebből pedig az következik, hogy jobban kell vigyáznunk, mint eddig. Tehát
                  esténkint nem láthatjuk egymást, hanem mindig a véletlentől kell kicsikarnunk,
                  hogy kettesben beszélgethessünk.</p>
				<p>- Végre is akármilyen mindenütt jelenvaló, nem járhat mindig a sarkunkban.</p>
				<p>- És én majd egy kicsit kezére járok a véletlennek, ne féljen.</p>
				<p>(Ismét szünet.)</p>
				<p>- Lássa - szóltam aztán, egy kissé felvidámodva - jól teszi, hogy felbátorít! ...
                  így! ... így! ... mert engem ez a Guszti néni nagyon megfélemlített. Rettenetesen
                  szívós ellenségnek látszik; nincs veszedelmesebb, mint a csöndes, lassú víz. Az
                  igazat megvallva, nem értem, minek köszönhetem, hogy olyan kérlelhetetlenül
                  ellenségem, és még kevésbbé értem, hogy mért olyan nagy ellensége minden
                  mésalliance-nak. Hiszen ő se ment férjhez a Dalai Lámához!</p>
				<p>- Ennek az lehet az oka - felelt Kata nevetve - hogy Guszti néni egyszer igen-igen
                  szerelmes volt a bácsiba...</p>
				<p>- Kibe? A főispánba?</p>
				<p>- Igen. És azóta ostobaságnak tart, megvet, utál minden szerelmi házasságot.</p>
			</div>
			<div type="chapter">
				<head>XII.</head>
				<p>Másnap már korán reggel ott voltam a fürdő sétaterén, hogy minél hamarább túl
                  legyek a köteles tanácskozáson. Igaz, még nem régen nagyban fogadkoztam, hogy a
                  szép Valériát soha se látom többé, de a mióta megtudtam, hogy a szőke ember és
                  Albert báró egy és ugyanazon halandó, - a mióta mindent, de mindent megértettem, -
                  már nem volt mért húzódoznom ettől a találkozástól.</p>
				<p>Kilencz óra tájban ügyvédünk lejött a lakásából s megindult rendes sétájára,
                  hegynek fel. A legelső fordulónál elállottam az utját. (Ismertem az utjait s
                  valamennyi szokását.)</p>
				<p>Egy cseppet se volt meglepetve, hogy egyszerre csak felbukkanok előtte. Mintha
                  várt volna, ezekkel a szókkal fogadott:</p>
				<p>- Előkerült végre, Don Juan?! ...</p>
				<p>- Én és Don Juan? Úgy látszik, a bárónét jókedvében találom.</p>
				<p>- Igenis, Don Juan. A ki mindenfelé szépeleg és senkinek se udvarol nyíltan, de
                  mindenkinek titokban, alattomban, azt én Don Juannak nevezem. Tessék, a míg én
                  abban a boldogító hitben éldegélek, hogy egy magasabb rendű, mondhatnám szent
                  czélból, sikerült elbolondítanom ő veszedelmességét, addig ő, suttyomban,
                  meghódítja a kis hugom szívét, természetesen egy szót se szólva arról, hogy odaát,
                  túl a hegyen, miket szokott suttogni a nénike fülébe! És milyen ármányos! Én se
                  vagyok a leggyermekesebb lélek... de eldicsekedhetik vele, hogy engem, minden
                  asszonyi éleslátás csúfjára, mégis rászedett, tisztára a jó képével, mert soha se
                  hittem volna, hogy olyan nagy betyár! Lám, lám, mikor elvégzi magában, hogy az
                  ültetvényei már nem kívánnak több gondozást... csak meg kell várni, míg a mag
                  kikel... mikor látja, hogy a szénája már rendben van, akkor kapja magát, gondol
                  merészet és nagyot, vakmerő játékba fog, és hirtelen elutazik, csak azért, hogy
                  visszahívják, hogy utána szaladjanak, hogy, a mikor visszajön, ne legyen egyéb
                  dolga, mint: aratni.</p>
				<p>- Nem is vagyok olyan nagy betyár! - feleltem. - Ez a sok ravasz számítás egy
                  pillanatig se fordult meg az én ármányos fejemben. Csak azért utaztam el, mert
                  elveszítettem a reménységemet.</p>
				<p>- Melyik reménységét, ha szabad kérdeznem?</p>
				<p>- Csak egy reménységem volt: az, hogy senkinek se lesz ellenére, senkit se
                  botránkoztatok meg vele, ha titokban, alattomban, Katáról ábrándozom. Mert én se
                  vagyok a leggyermekesebb lélek, és hogy a báróné csak tréfál velem, e felől nem
                  lehettek kétségeim.</p>
				<p>- Szépen vagyunk. Elveszítek egy csaknem eszményi, mert nagyon kezelhető udvarlót,
                  az ex-udvarló ezt be is jelenti, úgyszólván hivatalosan jelenti be, tudtomra adja,
                  hogy nem álomképének, hanem ügyvédjének óhajt... és később talán
                  nászasszonyának, mert nem jó az embernek egyedül lennie... És most én, én
                  boronáljam össze ezt a házasságot?!</p>
				<p>- Félek, senki se boronálhatja össze.</p>
				<p>- No, magam se bízom valami nagyon ennek az ügynek a sikerében! De ez a szegény
                  kis Kata! ... Ha tudná, milyen szép akkor, a mikor szerelmesen sír! ... Lelketlen
                  ember, hogy’ tehette ezt?! ... De ezen túl volnánk, és egyelőre ott tartunk,
                  ugy-e, hogy most már csapjak fel házasság-közvetítőnek?! ... Mondja, nem találja
                  furcsának, hogy csak azért, mert imádom ezt a kis lányt, és mert részvéttel vagyok
                  egy érdemes ex-udvarlóm iránt, éppen én legyek az, a ki kimódolja ezt a majdnem
                  lehetetlen házasságot, éppen én, a ki a legjobban tudom, hogy a szerelmi házasság
                  soha se vezet jóra, én, a ki esküdt ellensége vagyok minden házasságnak?! ...</p>
				<p>- Bocsánatot kérek, báróné, ha nagyon merésznek talál... De szeretném, ha
                  megengedné, hogy őszintén feleljek.</p>
				<p>- Csak rajta.</p>
				<p>- Tehát, engedelmével szólva, ha egy északi regényíró, a ki ötször vált el, s a
                  kit egymásután öt különböző feleség csalt meg, mert mind az öt utálatosnak
                  találta... ha egy ilyen északi regényíró engesztelhetetlen gyűlölséggel szónokol a
                  házasság intézménye ellen, ezt még meg tudom érteni. De azt már kevésbbé tudom
                  megérteni, hogy mért szónokol a házasság intézménye ellen egy olyan szép asszony,
                  a ki csak egyszer vált el, s a ki ma is szerelmi viszonyban él az elvált
                  férjével?!</p>
				<p>- Tessék?</p>
				<p>- A ki ma is szerelmi viszonyban él az elvált férjével! - ismételtem.</p>
				<p>Valéria arcza biborszinűvé vált. Erre nem volt elkészülve.</p>
				<p>- És maga... honnan szedi ezt a gyanusítást? - kérdezte a meghökkenés pár
                  pillanatnyi némasága után. (Kiélvezhettem a hatást.)</p>
				<p>- Én nem gyanusítom a bárónét, és soha se mondok olyat, a mit nem tudok
                  bizonyosan. Csakhogy... van nekem egy kis ujjam, az igen sokat tud, és nekem
                  mindent megsug. Egész regényt tudnék elmondani, a melynek a részleteit mind a kis
                  ujjam pletykálta el nekem.</p>
				<p>- Mondja el, kérem! Ez a tudós kis ujj igen érdekel engem.</p>
				<p>- Tehát a kis ujjam sokat pletykált nekem egy szép asszonyról, a ki nagyon
                  szerette az urát és mégis elvált tőle, pedig az is nagyon szerette őt. Nem az
                  érzéseik választották el őket, hanem a makacsságaik, vagy a mint ők mondták: a
                  viszonyok, az idegen emberek, a társadalmi élet követelései. Azok a félreértések,
                  melyek abból keletkeztek, hogy a világ ellenére kötött házasságban nem élhettek
                  kedvök, igényeik szerint. Nem tudom, folytathatom-e, mert a kis ujjam, ha egyszer
                  hozzá fog a pletykáláshoz, nagyon illetlen tud lenni.</p>
				<p>- Csak folytassa. Maga nem felelős azért, a mit a kis ujja pletykál.</p>
				<p>- A szép asszony és a férje, így fecsegett a kis ujjam, minthogy az egész világ
                  ellenére kötötték meg a házasságukat, már az első naptól fogva érezni kezdték
                  Jázon és Medea átkát, azt az átkot, mely mindig feltámad, a mikor két külön
                  világból való ember házasodik össze. Mert csak egymásért és csak egymásnak akartak
                  élni, mindenekelőtt a nélkülözést vállalták a nyakukba; a nélkülözést, a melyet,
                  míg külön-külön éltek, otthon nem ismertek. Ez már kezdetben beárnyékolta egy
                  kissé a boldogságukat; mert nem olyan sorsban nőttek fel, hogy a nélkülözést fel
                  se vették volna. De a nélkülözés még hagyján; vannak ennél nagyobb bajok is. És
                  később meg kellett érniök a keserűségeket is. Minthogy az egész világ ellenére
                  keltek össze, az egész világ letett róluk; a régi társaságukat, mely hozzájuk való
                  volt, elvesztették, az uj társaságot, mely önként közeledett feléjök, nem találták
                  kedvökre valónak. Az uj környezet embereinek minden lépése, minden hangja sértette
                  az ízlésüket, bántotta az önérzetüket, megalázta őket maguk előtt. Visszavonultak
                  ettől a társaságtól, a melyben nem találtak örömet csak boszúságot, és egymásban
                  keresték a kárpótlást azért, a mit a társaságban nem tudtak feltalálni. Igen ám,
                  de - férfié az élet gondja. Az önkéntes szegénység arra kényszerítette őket, hogy
                  bele nyugodjanak minden szegény ember sorsába; a kereset szüksége a férfit
                  naponkint sok órára elvonta az otthontól. S a különválás, a kénytelenséggé vált
                  kétfelé járás óráiban, a magánosságban, az egymástól való lassú elszokásban
                  észrevették, hogy tulajdonképpen áldozatot hoztak egymásért. Észrevették, hogy,
                  ha nem is vallják meg egymásnak, és ha még maguknak se akarják megvallani, azért
                  bizony: néha szenvednek, s míg örömeik egyre fakúlnak, szenvedéseik egyre
                  terhesebbek. Szenvedéseikért előbb maguk-magukat okolták; később úgy gondolkoztak,
                  hogy mind a ketten hibásak; végül mindegyik a másikat okolta. Utóbb már azért is
                  nehezteltek egymásra, hogy a másik szenved, hogy a másik most már nincsen oda a
                  boldogságtól, hogy a másik néha elgondolkozik. Ezután már nem következhetett
                  egyéb, mint hogy fenszóval is okolják egymást; nem következhetett egyéb, csak a
                  kölcsönös szemrehányások, az egyre gyakoribb és egyre hangosabb viszálykodás.
                  Aztán... aztán a férfi, a ki hamar elunta az örökös viszálykodást, elkeseredésében
                  visszatért a régi életmódjához, s ezzel a koczka el volt vetve. A viszálykodások
                  mind élesebbek, s ha tompább hanguak, de egyre mérgesebbek lettek, s végre, néhány
                  lázas jelenet után, elhatározták, hogy elválnak, mert azt hitték, hogy már nem
                  szeretik, hogy már gyűlölik egymást, pedig csak haragudtak egymásra, a helyett,
                  hogy az egész világra, a végzetre, vagy nem tudom kire és mire haragudtak volna...
                  Nagyon szemtelen vagyok?</p>
				<p>- Magát nem terheli semmi felelősség; felhatalmaztam rá, hogy csak beszéljen el
                  mindent, a mit hallott. Pletykált még egyebet is... a kis ujja?</p>
				<p>- Igen. Elmondta, hogy az a szőke férfi, a kiről a történet szól, teljes négy éven
                  át üldözte az elvált feleségét, mert hamarosan megbánta, hogy beleegyezett a
                  válásba, és nagyon szeretett volna kibékülni a szép asszonynyal. De a szép asszony
                  konokabb volt, mint a férfi, s négy éven át mindenünnen bujdokolt életepárja elől;
                  ha az megjelent valahol, a szép asszony mindjárt tovább állott onnan. Pedig neki
                  is nehezére esett a konokság.</p>
				<p>- Ugyan! Még ezt is tudta a kis ujja?</p>
				<p>- Ezt is tudta. Elmagyarázta nekem, hogy ha a szép asszony annyi rosszat mondott a
                  többi asszonyról, azért történt, mert örökkön az bántotta, hogy neki, a ki minden
                  asszonynál különbnek tartja magát, házasságon kívül kell élnie.</p>
				<p>- Igaza van, a kis ujja csakugyan szemtelen gyerek.</p>
				<p>- De könnyü elhallgattatni.</p>
				<p>- A világért se hallgattassa el. A kis ujjának a magyarázatai ugyan csak vakmerő
                  találgatások, a melyek épp oly illetlenek, mint a milyen önkényesek, de engem
                  azért érdekelnek. Folytassa, és semmit se hallgasson el.</p>
				<p>- A magyarázatait se?</p>
				<p>- A magyarázatait se.</p>
				<p>- Tehát a kis ujjam elmagyarázta azt is, hogy a szép asszony azért jósolt olyan
                  rossz véget minden férjnek, mert boszantotta, hogy az az ember, a ki őt, hite
                  szerint, nem érdemelte meg, nyugton alszik, a lehetetlen helyzetben sem félti őt,
                  a lehetetlen helyzetben is bízik benne, annyival inkább boszantotta, mert tudta,
                  hogy a betyárnak igaza van! ... Hogy a szép asszony azért rágalmazta meg a női
                  lelket, még legtitkosabb gondolataiban is, mert rettenetesen haragudott azért,
                  hogy neki soha se volt más gondolata, csak az a haszontalan ember! ... És
                  elmagyarázta végül, hogy a szép asszony azért lázongott a házasság intézménye
                  ellen, mert nagyon is érezte ennek a kötésnek a hatalmát, és át kellett látnia,
                  előre érezte, hogy minden büszkesége ellenére se tudja megtagadni szerelmi háláját
                  attól a férfitól, a kinek egyszer odaadta magát.</p>
				<p>- Mégis magának volt igaza. A kis ujjának a magyarázatai csakugyan olyan... hogy
                  is mondjam? ... olyan... minden tartózkodás nélkül valók, hogy lehetetlen végig
                  hallgatni mindazt, a mit magának elsuttogott. Maradjunk csak a pletykáinál. Az
                  eseményeknél, a melyeket elbeszélt vagy elhazudozott magának...</p>
				<p>- Beszámolok azzal is, a mit elbeszélt, mert nem hiszem, hogy füllentett volna...
                  Tudtomra adta, mindenekelőtt, hogy a szőke férfi, a ki elválása óta folyton rajta
                  volt, hogy visszahódítsa a feleségét, éppen azon a napon törte meg először a szép
                  asszony ellenállását, a melyik napon engem az a szerencse ért, hogy a bárónéval
                  megismerkedhettem. Az előbb említett nevezetes esemény, tudniillik a makranczos
                  hölgy megszelídítése, a gyorsvonaton történt, Füzes-Abony és Miskolcz között. Az
                  elvált férj az elvált feleséget akkor csókolta meg vagy négy év után először, egy
                  kicsit erőszakkal... s ez a családi jelenet úgyszólván az orrom előtt, mert tőlem
                  nem messzire, zajlott le, egy lefoglalt kocsiszakaszban. A szőke férfi ekkor
                  csikarta ki a szép asszonytól azt az igéretet, hogy ujra látni fogják egymást - a
                  mit az elvált feleség már csak azért se tagadhatott meg, mert látta, hogy az ura
                  most az egyszer nem ereszti ki a körmei közül, mert látta, hogy a szőke férfi még
                  egy kis botránytól se riad vissza, csak hogy czélját érje, és a szorongatott,
                  szégyenkező szép asszony folyton attól tartott, hogy a le nem függönyzött
                  kocsiajtón kiváncsi szem pillanthat be... és méltán tartott ettől, mert ezt a
                  családi jelenetet egy másik kocsiszakaszban nagyon sajátságos és feltűnő némajáték
                  előzte meg, a mely máris fölkeltette...</p>
				<p>- Egy kiváncsi kis ujjnak a figyelmét. No és még egyebet is tudott mondani ez a
                  kis kiváncsi?</p>
				<p>- Még egyebet is tudott mondani. Elbeszélte, hogy a makacskodó szép, mikor látta,
                  hogy kényre-kegyre meg kell adnia magát az ellenségnek, a ki őt kiböjtölte,
                  kifárasztotta, s nem tudom miféle emlékezések erejénél fogva lenyügözte - a
                  daczot, mely benne élt, minden bajainak ártatlan okozója: a házasság ellen
                  fordította, s azt eszelte ki, hogy a házasélet mindennapos kicsinyességei,
                  nyomoruságai közepett nem lehetnek többé boldogok, csak titkos szerelmi
                  viszonyban, a melyet a világ nem sejt, külön-külön élve és csak a szerelmi
                  mámorban találkozva, a mit a szőke ember, a ki szükség esetén a biliárdon is tud
                  aludni, mosolyogva vállalt.</p>
				<p>- Hihetetlen történet.</p>
				<p>- Hihetetlen, de igaz. Tudtomra adta aztán a hírforrásom még azt is, hogy én, a
                  mint akaratom ellenére, öntudatlanul közbenjárója voltam a szerelmes párnak a
                  vasúton - mert én voltam ártatlan okozója, hogy a szép asszony a lefoglalt
                  szakaszba menekült, a hol meg kellett kötnie a miskolczi békét - később, mikor a
                  miskolczi békekötés összes pontozatai... hogy is mondják ezt a diplomaczia
                  nyelvén? ... igen: »érvénybe léptek« ... tehát később én csak arra szolgáltam a
                  szép asszonynak, hogy - ha már se a bánatát, se küzdelmeinek a történetét, se
                  szerelmi élete ujjászületésének a titkát nem kiálthatta ki a világnak, a
                  hegyeknek, a virágoknak, a madaraknak és a kislányoknak - legyen valakije, a ki
                  meghallgassa, a mit elmondhatott.</p>
				<p>- Lárifári.</p>
				<p>- Végül szemtelen hírforrásom most azt hireszteli... nem tudom, ezuttal alapos-e
                  az értesülése? ... hogy az elvált házaspár nemsokára végképpen ki fog békülni, s
                  ismét férj és feleség lesz isten és emberek előtt is. Nem tudom, hogy ez egyszer
                  nem csalódik-e? ... de alighanem most is jó az értesülése, mert hosszu idő multán
                  most történik először, hogy abban az időben, a mikor Albert báró a kastélyban
                  tartózkodik, a báróné nem siet vissza Budapestre.</p>
				<p>- Magának ördöge van, nem kis ujja! ... Különben mindebből egy szó se igaz... csak
                  annyi igaz, hogy kibékültem a férjemmel és megint együtt fogunk élni.</p>
				<p>- No csakhogy mégis eltaláltam valamit!</p>
				<p>- Az már igazán nem fontos, hogy eltalált-e valamit. De mit is beszél folyton
                  rólam?! ... a mikor nem rólam van szó!</p>
				<p>- Csak annyit akartam mondani, hogy a báróné a házasság intézményének nem olyan
                  engesztelhetetlen ellensége, mint a milyennek mutatja magát.</p>
				<p>- Mért? Mert megadtam magamat a sorsomnak? Hja, az én dolgaimat már nem lehet
                  másképpen összedrótozni! De ez nem szól a házasság mellett, sőt! És nem tagadom,
                  ennek a szegény kis lánynak a jól felfogott érdekében nagy kedvem volna lebeszélni
                  magukat minden szép szándékukról, ha azt hinném, hogy ennek a kisérletnek, a
                  legszebb szónak és a legokosabb szónak is, foganatja lehetne. És ha már erről
                  beszélünk, vallja meg őszintén, hogy mindabban, a mit maga körül lát... és,
                  példának okáért, abban a regényben is, a melyet rólam eszelt ki, nem találja-e meg
                  az elrettentő példát?</p>
				<p>- Ijesztgetni ne ijesztgessen, báróné. Láthatja, hogy úgyis eléggé meg vagyok
                  riadva. Hiszen, ha nem volnék megriadva, akkor egyszerüen az ölembe kapnám ezt a
                  kis lányt, és elszökném vele.</p>
				<p>- S azok közt a viszonyok közt, a melyekkel el kell számolnunk, alighanem ez volna
                  legokosabb. Mert hogy szép szerével csak úgy magának ajándékoznák Katát, abban
                  nagyon, de nagyon kételkedem. És hogy végre arról is beszéljünk: mit lehetne hát
                  tenni?! ... mondja - mert ez az első kérdés, a főkérdés... s Kata ezt nem
                  kérdezhette meg magától - mondja: elszánt ember maga? Kész maga mindenre, de
                  mindenre?</p>
				<p>- Nem vagyok elszánt ember s nem vagyok kész mindenre. Az én sorsom, báróné, olyan
                  bizonytalan, mint az, hogy mi lesz holnap ezzel a falevéllel. Ha azt mondom, hogy
                  igen-igen szegény ember vagyok, ezzel szemérmetesen keveset mondok. Már pedig én
                  nem akarom, hogy Katát valaha szegénységben kellessen látnom. Nem akarom megérni,
                  hogy olykor-olykor rongyos czipőcskében járjon, hogy néha egy kicsit éhesen
                  feküdjék le a szerelem karjaiba, s hogy olyankor, ha társaságba vágyik, a
                  cselédekhez üljön le beszélgetni. Nem vagyok elszánt; félénk, gyáva vagyok. Tartok
                  tőle, hogy a báróné kalandornak fog nézni, de - mégis így van.</p>
				<p>- Nem nézem kalandornak, hanem ellenkezőleg látom, hogy derék ember, a miben
                  különben soha se kételkedtem. Egy kalandor, édesem, nem haboznék. Az úgy
                  gondolkoznék, hogy: első a feloldhatatlan, vagy legalább is igen nehezen
                  feloldható kötés, a többi aztán megjön magától. És magának annyival könnyebb volna
                  nem habozni, mert Kata, úgy látom, nem habozik. Hát az igen szép, édes barátom,
                  hogy maga nem hajlandó koczkára tenni Katának az egész jövőjét, akkor, a mikor
                  Kata maga hajlandó erre... és még szebb, hogy maga ezt félénkségnek nevezi -
                  pedig több bátorság és elszántság kell hozzá, mint ahhoz, hogy valaki
                  megszöktessen egy szerelmes kis lányt - ... és azt se tagadom, hogy nekem ez az
                  úgynevezett gyávaság jobban tetszik, mint a mindenre kész szerelem, ha még oly
                  tüzes is... csakhogy... csakhogy a tökéletes becsületesség, kedves barátom, igen
                  hálátlan dolog, és az erőszakos emberekkel szemben csak egy fegyverünk lehet: az
                  erőszak. Azért most már azt kérdem, el van-e készülve arra, hogy, ha a másik
                  utat-módot választjuk, könnyen elveszíthetünk mindent, még a csatateret is, s
                  akkor bizony, egyszerűen le kell mondani?! ...</p>
				<p>- Igen, el vagyok készülve rá.</p>
				<p>Ezzel a Memento Morival kezdtük meg a tanácskozást arról, hogy miképpen fogjunk
                  hozzá a békés ostrom nehéz munkájához.</p>
				<p>Én abban a véleményben voltam, hogy mesterkedéssel, taktikával nem sokat
                  segíthetünk magunkon, s hogy mindjárt színt kellene vallani. Vagy-vagy. Vagy
                  mutatkozik irányunkban némi jó hajlandóság, vagy kiderül, hogy soha se leszünk
                  képesek ezeket a vén szíveket meglágyítani. A jobbik esetben - úgyis nagy időbe
                  fog kerülni, a mig Kata kikönyörögheti a beleegyezést; a késlekedésnek tehát semmi
                  értelme. A rosszabbik esetben pedig - jobb, ha mindjárt, megtudjuk a sorsunkat,
                  legalább nem reménykedünk hiába.</p>
				<p>De Valéria letorkolt:</p>
				<p>- Ajtóstól ne rohanjunk a házba; ne rontsunk el mindent előre a
                  vigyázatlansággal.</p>
				<p>Úgy okoskodott, hogy minden attól függ: le tudjuk-e szerelni a félelmes Guszti
                  nénit? Ha Guszti nénit a pártunkra tudjuk hódítani, azt az egyetlen lényt, a kinek
                  a szavára az öreg úr sokat ad, mert ez a lánya mindig együtt érzett vele - akkor
                  nyert ügyünk van. Akkor az egész család letérdepel az öreg kegyelmes előtt, s az
                  öreg kegyelmes, látva, hogy még leggőgösebb leánya is a Kata javára használja fel
                  a befolyását, nem lesz meglágyíthatatlan, annál kevésbbé, mert hiszen a kis
                  unokája fog siránkozni előtte, az, a kit a legjobban szeret a világon. Ha azonban
                  Guszti nénit nem tudjuk meghóditani, akkor mindennek vége. Mert ha az öreg
                  kegyelmes azt látja, hogy helyette a leánya lengeti a feudalizmus zászlaját, akkor
                  bizony maga is visszavonul megközelíthetetlen fellegvárába; azt már nem engedheti,
                  hogy valaki nagyobb arisztokrata, hajthatatlanabb és gőgösebb legyen, mint ő, ha
                  ez a valaki a leánya is.</p>
				<p>- Csakhogy Guszti nénit még nehezebb lesz levenni a lábáról, mint a vén
                  kegyelmest, mert a nagyapa gyöngéjéhez még csak hozzá lehet férni, a nagynéni
                  ellenben inkább: a családi akarat, mint: a családi érzés. És ez a csöndes,
                  szorgos, mindent látó s mindenütt jelenvaló személyke éppen nem látszik érzelgős
                  teremtésnek.</p>
				<p>- De asszony! - felelt a báróné. - Udvaroljon neki!</p>
				<p>Bánatomban is elnevettem magam.</p>
				<p>- Ó, a mi ezt illeti, igazán mindenre kész vagyok! ...</p>
				<p>- Udvaroljon neki - folytatta Valéria, ugyanazon a hangon - már csak a szegény
                  főispán kedvéért is!</p>
				<p>- Azt hiszi, hogy ez egy kis békességet szerezne neki?! ...</p>
				<p>- Szeretem, hogy nem ment el a kedve a tréfálkozástól. Katával tegnapelőtt nem
                  voltunk ilyen vigan.</p>
				<p>- Azért, hogy ilyen siralomházi vidámságot lát rajtam, ne gondolja, mintha nem
                  volnék érdemes Katára.</p>
				<p>- Maga olyan jóravalónak látszik - felelt a báróné - hogy a legrosszabbtól tartok.
                  Fájdalom, a siker soha se azoké, a kik a leginkább érdemlik.</p>
				<p>És tovább is ilyen baljóslatokkal fűszerezte a tanácskozásunkat.</p>
				<p>- Ha minden áron keseríteni akar, lelke rajta! De szeretném, ha Katának valami
                  biztató ujságot vihetnék.</p>
				<p>- Igaza van; ő még ráér kétségbeesni.</p>
				<p>Abban állapodtunk meg, hogy Valéria teszi meg az első lépést. Beszélni fog az
                  egérkével, és felfedi előtte, a mit az egérke úgyis gyanít, hogy Kata vonzalommal
                  van irántam. Ez kitünő alkalom lesz elhitetni az ellenséggel, hogy nekem
                  sejtelmem sincs semmiről, és hogy eszembe se jutott udvarolni Katának. Kitünő
                  alkalom lesz továbbá, kitapogatni: milyen, mekkora ellentállást szándékoznék
                  kifejteni a jó Guszti néni, abban az esetben, »ha a Kata vonzalma komolyabbá
                  válnék«, s kitünő alkalom végül: észrevétlenül kegyelmet esdekelni számomra, nagy
                  hírnevem és fényes jövőm nem feltünő, de figyelmet keltő ügyes emlegetésével...
                  ezt rábízhatom.</p>
				<p>- Mondja meg neki - szóltam - hogy egy festőből minden lehet. Még nagy festő is;
                  fejedelmek és pápák barátja!</p>
				<p>- Azt fogom mondani, hogy máris az; ez hatásosabb lesz. Igaz! ... a képhez még ma
                  fogjon hozzá! ... El kell hitetnie, hogy csak a munkájának él.</p>
				<p>- Annyival inkább sietek hozzáfogni, mert ez a kép lesz az egyetlen erősségem. Egy
                  pár nap mulva, a mikor már javában dolgozom rajta, Guszti néni, ha véletlenül meg
                  is tudja a titkunkat, nem teheti ki egykönnyen a szűrömet.</p>
				<p>- Azt hiszi?</p>
				<p>- Én semmit se hiszek, de Kata azt hiszi. Úgy okoskodik, és igaza lehet, hogy
                  nénje addig, a míg be nem fejezem a képet, mindenesetre hallgatni fog; mert ahhoz,
                  hogy a kastélyból kilökhessen, mindent el kellene mondania az öreg kegyelmesnek.
                  Már pedig az öreg kegyelmes beteges ember, a kit féltenek minden izgalomtól.</p>
				<p>- Kata még gyermek, és nem ismeri ezeket az embereket. Én jobban ismerem őket. Ha
                  Guszti néni mindent fölfedez, és akkorra, mikor a maga teljességében megismeri a
                  veszedelmet, nem tud megbékélni ennek a házasságnak a gondolatával: biztosíthatom,
                  nem fogja a nagypapát kimélni. Akkor az lesz a fődolog, hogy ez a házasság ne
                  történjék meg; inkább üsse meg a nagypapát a guta!</p>
			</div>
			<div type="chapter">
				<head>XIII.</head>
				<p>Mialatt a Kata arczképét festettem, oly gyorsan multak a napok, mint se azelőtt,
                  se azóta soha, - s ennek az időnek a történetét nem tudnám pontosan elmondani. Az
                  izgalomban átélt óráknak csak egy-egy percze marad meg elevenen emlékezetünkben;
                  egy-egy nagyon is átérzett benyomás örökre bevésődik elménkbe, de benyomásaink
                  nagy részét - minthogy akkor szálltak meg, a mikor tulajdonképpen nem voltunk
                  magunknál - elfelejtjük, a mint elfelejtjük álomképeinket, a melyek akkor
                  foglalkoztatták gondolkozásunk műhelyét, a mikor az öntudatunk szendergett.</p>
				<p>És mennyi izgalmat éltem át ezalatt a néhány hét alatt! Mennyi édes izgalmat - ha
                  Katával olykor kettesben lehettünk, vagy olyankor is, ha társaság közepett ült
                  előttem, mialatt én festettem, s gyönyörködve láttam, hogy ez a képem nem lesz
                  olyan rossz, mint a másik! És mennyi más, nagyrészt gyötrő izgalmat! Az aggodalom
                  és a boszúság, a reménykedés és a csalódás, a várakozás és a keserűségek, a
                  felbuzdulás és a megaláztatás minden izgalmát!</p>
				<p>Az első napok nem igen tájékoztattak bennünket a felől, hogy remélhetünk-e valami
                  sikert. Az egérke igen hidegen fogadta Valéria közlését. Azt mondta neki:</p>
				<p>- Vettem észre, de nem baj! ... Kata át fogja látni, hogy ez lehetetlen.</p>
				<p>- Tudod - színeskedett Valéria - az efféléről a legjobb és legengedelmesebb
                  kislányokkal se lehet okosan beszélni. Kata úgy gondolkozhatik, hogy végre is: ez
                  már az isten tudja hányadik mésalliance volna a családban! ... és, meglehet, nem
                  fogja megérteni, hogy mért találnátok ezt olyan szörnyüségnek?</p>
				<p>- Mondom neked, át fogja látni, hogy ez lehetetlen.</p>
				<p>És mikor Valéria, azon a czímen, hogy milyen veszedelmessé lehetek, felmagasztalt
                  előtte, csak ennyit felelt:</p>
				<p>- Igazán kitünő fiatalember. Csak egy hibája van: az, hogy szó se lehet róla.</p>
				<p>Ennél többet Valéria nem tudott kicsikarni belőle.</p>
				<p>Vajon átlátott volna a szitán?</p>
				<p>Az, hogy a közlés nem izgatta fel, jót is jelenthetett, de rosszat is. Azt is
                  jelenthette, hogy nem botránkozik meg Katának az ábrándozásán, hogy a kis lány
                  gyerekes vonzalma nem teszi aggódóvá, hogy nem háborodnék fel azon, ha Kata hozzám
                  kívánkoznék feleségül, és hogy bele tudna törődni, ha arra kerülne a sor, hogy
                  Kata rangján alul kössön házasságot. De jelenthette azt is, hogy nyugodt, hideg,
                  elszánt ellenségünk lesz.</p>
				<p>Csak később tudódott ki, hogy szűkszavúsága a kegyetlenebb gondolatot
                  leplezte.</p>
				<p>Akkor tudniillik, mikor Valéria egyre sűrűbben kezdte környékezni, s megvallotta
                  neki, hogy ő bizony a Kata pártjára áll.</p>
				<p>- Nem látom át - ügyvédkedett mellettünk a báróné - mért kellene ellenkezni, s
                  mért kellene szerencsétlenné tenni ezt a nagyon érzékeny kis lányt egész
                  életére.</p>
				<p>- Erről a házaszszágról nem lehet szó - mondta ki szigorú végzését az egérke.</p>
				<p>- És ugyan miért nem? - érdeklődött Valéria.</p>
				<p>- Mert megölné az apámat.</p>
				<p>- Eh, nem először történik, hogy ilyesmit kell megérnie, és mindig kiállotta.</p>
				<p>- Akkor még nem volt ennyire öreg, ennyire megtört. Nem volt beteg.</p>
				<p>- Meg vagyok győződve, hogy ha te is a Kata javára szólnál, hamar bele
                  nyugodnék.</p>
				<p>- Rám nem számíthattok - fejezte be Guszti néni az értekezést.</p>
				<p>A báróné nem adta meg magát, s bár mindinkább fogyó reménységgel, de azért nem
                  kevesebb kitartással fáradozott tovább érdekünkben. Egy idő óta minduntalan ott
                  volt a kastélyban, s a mint utóbb megtudtam, párthiveket toborzott. Albert bárót,
                  a kivel már nyilvánosan is kibékült, egyetlen szóval megnyerte az ügyünknek, a mi
                  annál kellemesebben lepett meg, mert a mésalliance ellen tüzelők táborában
                  rendesen az a legindulatosabb, a kinek magának is mésalliance terheli a
                  lelkiismeretét. De pártunkra hódította Valéria a miniszternét is, a ki különben
                  mindig kegyes szemmel nézett rám.</p>
				<p>Ez a szövetség egészségesebb ügyre érdemes hévvel igyekezett meggyőzni Guszti
                  nénit, hogy a Szepessy-családban egy bolond házassággal több vagy kevesebb az már
                  nem számít.</p>
				<p>S ekközben én is rajta voltam, hogy megszelidíthessük a konok ellenséget. Szót
                  fogadtam Valériának, és - ah, mily lelkesen udvaroltam a márványszívü hölgynek!
                  Olyan lelkiismeretesen igyekeztem minél kedvesebbnek, a megtestesült
                  szeretetreméltóságnak mutatkozni, hogy ezzel az erőkifejtéssel valami
                  szerencsésebb halandó két asszonyt is meghódíthatott volna, a kik közül az
                  egyiknek az apját s a másiknak a férjét ölte meg. De az egérke változatlanul
                  hideg maradt. Mintha észre se vette volna Jaufre Rudelhez méltó gyöngédségemet,
                  vagy mintha keresztül látott volna rajtam. Meg volt írva, hogy miután nyolcz évig
                  nem panaszkodhattam: a dunajeczi kastély körül barangolva, minden elképzelhető
                  alakjában megismerjem a szerelmi szerencsétlenséget.</p>
				<p>Az egérke még ekkor is abban a hitben élt, hogy nekem sejtelmem sincs Kata
                  kislányos érdeklődéséről. Azt az arczátlanságot, hogy egy senki és semmi föl merje
                  vetni a szemét egy Szepessy-leányra, az egyetlen egy leányra, a ki a Szepessy
                  nevet viseli, olyan elképzelhetetlennek tartotta, hogy gőgje megtévesztette az
                  éleslátását.</p>
				<p>Hanem egy szerencsétlen napon megtudta az igazat. Kitől és hogyan tudhatta meg? -
                  soha se derült ki; alighanem meglesett valaki a parkban, a mikor azt hittük, hogy
                  egyedül vagyunk.</p>
				<p>Magához hívatott.</p>
				<p>Azon kezdte, hogy elmondta, miről értesítették. Kérdőre vont, hogy mindez igaz-e.
                  Nem tagadtam le semmit.</p>
				<p>Aztán jól ismert, megdermesztő nyájasságával, hosszasan fejtegette, hogy az a
                  házasság, a melyről a huga álmodozik, merő lehetetlenség.</p>
				<p>Elkeseredésemben azt feleltem neki, hogy az ilyen lehetetlenségek ujabban gyakran
                  megtörténnek; sőt, úgy tudom, nem egyszer történt meg már ilyen lehetetlenség -
                  magában a Szepessy-családban is.</p>
				<p>- Egy okkal több - szólt - hogy vigyázzunk magunkra.</p>
				<p>Mintha egy rablóvezérrel tárgyalt volna.</p>
				<p>- Nem tagadom - selypelt tovább - hogy Kata nyugalmára nagyon kivánatosnak
                  tartanám, ha már most meg lehetne szüntetni az összeköttetésünket. De ez egyelőre
                  szintén lehetetlen. Sőt, ellenkezőleg, kérnem kell - és számítok a lovagiasságára,
                  hogy tekintettel lesz igazán nehéz helyzetemre - kérnem kell, mondom, hogy
                  maradjon a kastélyban, mintha semmi se történt volna. Igen, tegye meg, ha másért
                  nem, gyöngédségből az iránt az aggastyán iránt, a ki önnek semmit se vétett...
                  tegye meg az ő érdekében, hogy egyelőre ne hagyja el a kastélyt. Míg a Kata képe
                  el nem készül, az ön eltávozása igen feltünő volna. Meg kellene mondanom atyámnak
                  az igazi okot. És atyám már nemcsak igen öreg, hanem egyszersmind igen beteg
                  ember. Közlésem olyan felindulást okozhatna neki, a mely megölhetné.</p>
				<p>Meghajoltam; jeléül, hogy engedelmeskedem.</p>
				<p>- E helyett csak arra kérhetem - folytatta - arra kell kérnem, hogy ne igyekezzék
                  Katát egyedül találni, és mások jelenlétében se mondjon neki semmi olyat, a mi őt
                  gyerekes reménységeiben megerősitené. Ugy-e, meg fogja igérni nekem,
                  becsületszavára, hogy kerülni fog minden alkalmat, a mikor Katával magára
                  maradhat, hogy soha se fog olyat mondani neki, a mit tanúk előtt, a mit előttem
                  nem mondana, és hogy mások előtt se fog beszélni vele olyan értelemben, a mely az
                  én törekvésemmel ellenkeznék?! Igérje meg, szavára! Hiszen tudom jól, hogy ön
                  gentleman!</p>
				<p>Szerettem volna azt felelni neki:</p>
				<p>- Dehogy vagyok gentleman! Én csak egy mázoló legény vagyok, a kit, ha nagyon
                  mélyen talál bele nézni a bárókisasszony szép szemébe, pusztán azért nem löknek ki
                  a kastélyból, mert ez feltünő volna.</p>
				<p>De csak annyit mondtam:</p>
				<p>- Bocsánatot kérek, de a méltóságos asszony többet követel tőlem, mint a mennyit
                  megigérhetek.</p>
				<p>- Akkor hát - szólt - úgy védekezem, a hogyan tudok. Különben köszönöm az
                  őszinteségét; az is valami.</p>
				<p>Ettől fogva Kata egy lépést se tehetett testőrök kisérete nélkül. Vagy a Nusik
                  csapata volt körülötte, vagy szobalányok követték nyomon. Még Valéria se
                  maradhatott egyedül vele; ha egy-egy perczre összesugtak, az egérke nyomban
                  előkerült, mintha a falból bujt volna ki.</p>
				<p>Még hozzá, olyan ügyesen vezényelte seregét s úgy tudta intézni a dolgokat, hogy a
                  testőrök között is egyre ritkábban lelhettem fel Katát. Utóbb már, az ülés
                  félóráját kivéve, egész nap alig találkozhattam vele.</p>
				<p>Párthíveim ezalatt két irányban működtek. Egyfelül, nem hagytak békét az
                  egérkének; de azt ugyan hiába kérlelték! Másfelül, elképedésemre, folyton azon
                  példálóztak előttem, hogy mit tennének mások az én helyemben, s hogy itt meg ott,
                  ezek meg amazok hogyan oldották meg ugyanezt a gordiusi csomót. Szép hegedűszóban,
                  de félreérthetetlenül, azt a gondolatot igyekeztek belém sugallni, hogy: nincs
                  más választásom, mint megszöktetni Katát.</p>
				<p>A miniszterné nyiltan megmondta:</p>
				<p>- Szöktesse meg! ... A mi családunk tagjai mind erőszakos emberek, de az
                  erőszaknak mindig megadják magukat! Ez nálunk már hagyomány; még talán a
                  czímerünkben is benne van ez a jelmondat, hogy: »Csak az erőszaknak engedünk!« De
                  annak aztán mindig engedünk!</p>
				<p>Olyan kedves volt, hogy kisértésbe ejtett: ne próbáljam-e ki rajta a tanácsát?
                  Isten bocsássa meg, de azt hiszem, hogy ebből a kísérletből nem következett volna
                  semmi szörnyű vérontás.</p>
				<p>Az erőszak! Persze, hogy mindig az erőszak a legokosabb, a mit csak megtehet az
                  ember!</p>
				<p>Igen, de hátha az öreg kegyelmes most az egyszer mégis megköti magát?! Hátha az én
                  erőszakom lesz az első, a melyet nem bocsátanak meg?! Mi vár akkor Katára?</p>
				<p>Időközben titkunk nem maradt titok. Guszti néninek a kémei fecsegtek-e? Vagy a
                  Kata őrizetére kirendelt szoknyás kis testőröknek nyilt meg a szemök? Nem tudom.
                  De annyi bizonyos, hogy a titok lassankint kiszivárgott, s a kastélyon belül, a
                  legszélesebb körben is megtudták, hogy kitől és miért kell Katát olyan gondosan
                  őrizni. A leánysereg egy idő óta minduntalan szétszakadozott kisebb csoportokba;
                  hol itt, hol amott bujt össze két-három Nusi: egyszerre igen sok suttogni valójuk
                  akadt. A cselédek is furcsán pislantgattak rám; tisztában lehettem vele, hogy a
                  kastélyban már csak egy ember van, a ki még nem tud semmit: az öreg kegyelmes.</p>
				<p>Valériától megtudtam, hogy a kisasszonykák is pártállást foglaltak.</p>
				<p>- A maga drámájából a humor sem hiányzik; ezek az angyalkák hajba kaptak magán. Ha
                  érdekli, megnyugtathatom, hogy a mi pártunk az erősebb.</p>
				<p>Viszont, látnom kellett, hogy a cselédek az egérkével éreznek. Az ő
                  gondolkozásukat fellázította az, hogy állandó lakosnak akarok betolakodni ebbe
                  az ősi kastélyba, a melyben mindenki talpig arisztokrata, a szolgák csak úgy, vagy
                  még inkább, mint maguk az urak.</p>
				<p>A szolgáktól aztán a főispán is megtudta, hogy miben sántikálok. Természetesen
                  rögtön a pártomra állt.</p>
				<p>És szerencsétlenségemben az a szerencse ért, hogy minél ritkábban láthattam Katát,
                  annál gyakrabban élvezhettem az ő társaságát.</p>
				<p>Esténkint iszonyú kiabálást vitt végbe a szobámban:</p>
				<p>- Lánczhordtát! Hát nem tudsz elbánni azzal a kis pöszével?! (A feleségét
                  értette.)</p>
				<p>Folyton buzdított, lázított, tüzelt a felesége ellen, s minden este hozott
                  számomra egy pár ujdonatuj orosz közmondást, a melyeknek a tanulsága mindíg az
                  volt, hogy az asszonyt meg kell verni, és ha már nyekkenni se tud, akkor is meg
                  kell verni.</p>
				<p>- Hanem azért ne félj! - biztatott. - Majd teszek róla! Csak azért is megkapod a
                  kis lányt! Majd teszek róla!</p>
				<p>No, akkor már végünk van!</p>
				<p>Nem is igen lehetett többé reménységem. A képem majdnem egészen kész volt -
                  kivételképpen elég jónak, legalább is tűrhetőnek találtam - még csak az utolsó
                  néhány ecsetvonás, a Penelope ősi ürügye, és csak az imádság tartott a kastélyban.
                  És az ellenséges erő ki tudta vinni, hogy az ülés rövid félóráját nem számítva - a
                  mit nem lehetett számítani, mert ez alatt az egérke le nem vette rólam a szemét -
                  már soha se juthattam a Kata közelébe.</p>
				<p>Ekkor Kata talált valakit, a ki, jó pénzért, egy levelet csempészett hozzám.</p>
				<p>Azt írta Kata ebben a levélben:</p>
				<p>»Már nem hiszem, hogy a beleegyezésüket ki tudjuk csikarni. Elszakadok tőlük, ha
                  akarja. Követem akárhová. A magáé vagyok.</p>
				<p>Éjjel - a viszontlátásra!</p>
				<p>Kata.«</p>
				<p>Mikor ezt a levelet elolvastam, a legnagyobb elégtételt éreztem, a melyet az élet
                  valaha adott.</p>
				<p>És még ennek az első-utolsó diadalnak a gyönyörüséggel teljes perczét is
                  beárnyékolta valami.</p>
				<p>A levelet William hozta el; az a Góliáth-alakú lakáj, a ki azelőtt mindig
                  vigyorogva nézett rám, s a kinek, ha másfelé néztem, a két kis szemebogara folyton
                  rajtam volt.</p>
				<p>Most mély tisztelettel állott előttem, mint egy gránátos a császár előtt. S a
                  végtelen komolyság, melylyel rendelkezésemet várta, ezt mondta némán, de
                  érthetően:</p>
				<p>- Ó, most már elismerlek úrnak! Ha az ocsmány kis öreg állat felfordul, te léssz
                  itt az úristen. Ura a földnek, a melyet belátsz; satrapája ennek ások gyámoltalan
                  asszonynak. És ha eszedbe jut, hogy egyet rugj rajtam, csak jogaidat gyakorlod:
                  megfizetsz érte. Mindezt kiszerelmeskedted magadnak; ügyes ficzkó vagy!</p>
				<p>Arczomba szökött a vér erre a gondolatra. Eszembe jutottak a lovászmesterek,
                  házitanítók és czigányok, a kik herczegnőket vettek el; és a festők, a festők
                  is!</p>
				<p>Az örömem el volt rontva.</p>
			</div>
			<div type="chapter">
				<head>XIV.</head>
				<p>A sötét szoba ablaka megnyílt, és a regényes bárókisasszony, a nyári éjszaka nagy
                  csöndességében, átsuttogott szerelmeséhez, a kitől a másik épületszárny, egy
                  keskeny udvar, kétemeletnyi mélység - és még egy másik mélység: a kettőjük
                  külön-külön világa közt tátongó, áthidalhatatlan szakadék - választotta el:</p>
				<p>- Gyula!</p>
				<p>A szemközt lévő nyitott ablak mögött leskelődő férfi kihajolt a sötétbe:</p>
				<p>- Kata! Édes kis Katám!</p>
				<p>- Ne gyujtsa ki a villanyt! - suttogott Kata. - A világosság árult el bennünket.
                  Az, hogy az illendőség kedvéért nem oltottuk el, a míg beszélgettünk.</p>
				<p>- A kém most is ébren lehet - feleltem - és hátha a közelben hallgatózik?! Attól
                  tartok, a nénje megtudhatja, hogy maga az igéretét nem tartotta meg, s akkor soha
                  se beszélhetünk többé így, a hogy most, mert engem, akármi czímen, átküldenek egy
                  más szobába.</p>
				<p>- Igaza van, itt nem beszélhetünk sokáig, és most már arra se számíthatunk, hogy
                  majd napközben... Pedig... Várjon csak; eszembe jutott valami. Igen, ez lesz a
                  legokosabb. Most két óra. Négykor Gyurka Jablonkára megy a postáért, s akkor, úgy
                  tudom, a hátulsó kis kapu már nyitva marad. Negyed ötkor jöjjön le. Ha a kapu
                  csakugyan nyitva van, a parkban, a nagy halastónál találkozunk... majd átvisz a
                  kis szigetre, a kioszkba... csolnak mindig van ott. Ha pedig a kapu zárva marad,
                  odalenn megvárjuk egymást, s majd csak kitalálunk valamit, hogy hova rejtőzzünk.
                  Addig aludhatnék egy kicsit. Igaz... hozzon magával felöltőt vagy köpönyeget!
                  Reggeli négy óra tájban itt a legnagyobb hőség idején is hideg van. Megkapta a
                  levelemet?</p>
				<p>Mindössze annyit feleltem:</p>
				<p>- Megkaptam!</p>
				<p>- Csak annyit mondjon még: mit felel rá?</p>
				<p>- Nem tudok egy pár szóval felelni. A feleletem hosszú lesz.</p>
				<p>- Várom!</p>
				<p>Egy negyed ötkor nyitva találtam a hátulsó kis kaput. Lesiettem a parkba; Kata már
                  a halastónál várt.</p>
				<p>Alig ismertem rá. A feje körül volt kötve fekete kendővel; a kapucznis
                  porköpönyeg, a melybe fázékonyan burkolózott, betakarta egész alakját. Ha valaki
                  véletlenül megpillantja, a mint kioson a kastélyból, nem hiszi el, hogy a
                  bárókisasszonyt látja.</p>
				<p>Az arczocskája alig látszott ki a kendőből, s olyan cseppségnek tűnt fel! A
                  porköpönyeg alatt csak pongyola lehetett rajta, mert alakját még soha se láttam
                  ilyen kislányosnak; sarkatlan czipőjében egészen gyerek lett, olyan kicsiny, mint
                  egy serdületlen leányka. Csak a nagy szeme volt asszonyi.</p>
				<p>Lehajoltam hozzá - most, hogy még kisebb lett, mint rendesen, éppen kétszer akkora
                  voltam, mint ő - átkaroltam és körülfogtam a felleghajtómmal. Aztán beemeltem egy
                  csolnakba és áteveztem vele a kis szigetre.</p>
				<p>Katának csak a tekintete beszélt, de ó, milyen érthetően! ... És én, mialatt
                  szerelmesemnek a szemébe nézve szótlanul eveztem, arra a gyöngeségre gondoltam,
                  mely ezt a gyermekies testet most az én karjaim közé hajtja... aztán arra a
                  bolondságra, hogy ez a gyermekies test előttem most az üdvösségnek tűnik fel... és
                  eszembe jutott, a mit egyszer régen olvastam, hogy a férfinak a szerelme, ha
                  föléje emelkedik a puszta állatiasságnak, tulajdonképpen: az erősebb pártfogó
                  ösztöne, melylyel emez a gyöngébbet védelmezi, mihelyt az állatban némi
                  öntudatosság, valamelyes lelki élet csillan fel... Nekem ezt a kis gyöngeséget
                  most meg kell védelmeznem, és a ki ellen meg kell védelmeznem, az: én magam
                  vagyok, a védelmező! Különös feladat!</p>
				<p>Bevittem a kioszkba, leültettem egy divánra, melléje ültem, körülkaroltam és
                  szerelmes szókat suttogtam a fülébe. Szerelmes szókat, a melyek senkit se
                  érdekelnek azon kívül, a kinek szólnak. Különben ez volt a legokosabb, a mit aznap
                  mondottam. Mert azután így szóltam:</p>
				<p>- És maga el tudná hagyni értem a szegény öreg nagyapját, a kinek maga az egyetlen
                  öröme?!</p>
				<p>- Ne keserítsen! Mit tehetek róla? Ő akarja így. Az ő hajthatatlansága.</p>
				<p>- Igen, ez a hajthatatlanság az egész családjuk átka. Nem maga az első, a kinek ez
                  a hajthatatlanság... az a konokság, a melylyel ez az öreg ember azt követeli, hogy
                  mindenki az ő szemével lássa az életet és az ő érzése szerint érezzen - szenvedést
                  okoz. Megrontotta ezzel mindazok életét, a kiket valaha szeretett; volt, a kit
                  örökre boldogtalanná tett, mindegyiknek temérdek szenvedést okozott. Mintha bizony
                  valami dicső életet szerzett volna az ő életbölcsesége azoknak, a kik a
                  tetszéséhez, a parancsához alkalmazkodtak! Az ő életbölcsesége csak szánandó
                  alakokat teremtett. De én ezt az öreg embert is szánom. Mennyi szenvedést okozott
                  a hajthatatlanságával önmagának is! Egész hosszú élete csupa szenvedés... Ő maga
                  tette, hogy így volt, és mégis sajnálnivaló. Aztán magán kivül most már igazán
                  senkije, semmije. Senkit se szeret, csak magát; maga neki: minden gyönyörüsége,
                  minden öröme, az egész élete. Maga jól tudja ezt; és bár ő boldogtalanná tette a
                  maga édesapját és édesanyját, azért mégis szereti ezt a konok öreg embert... hisz
                  az apját és az anyját nem ismerte, emennek a szeretetét pedig mindennap érzi. És
                  engem büszkeséggel, és kimondhatatlanul édes érzéssel tölt el az a tudat, hogy őt
                  is elhagyná értem, de mégis - le akarom beszélni arról, a mire már elszánta magát!
                  Nem ő érte; ennyire nem vagyok önzéstelen. Hanem magáért! Mert nemcsak neki okozna
                  nagy fájdalmat, sok szenvedést; hosszú, örökös, egy életen át tartó szenvedésre
                  kárhoztatná magamagát is!</p>
				<p>Kata sírt.</p>
				<p>- Lehet - folytattam - hogy ha a sorsunk rosszra fordul, ha igazán el kell
                  veszítenem magát örökre, lehet, hogy egyszer, később, gyanusítani fog magában és
                  az emlékemet is meggyűlöli, mert nem azt fogja gondolni, hogy gyáva voltam -
                  pedig, igen, gyáva vagyok - hanem azt fogja képzelni, hogy a gazdag
                  bárókisasszonyt, a kit nem akartak hozzám adni, elvettem volna, de olyan önző
                  voltam, hogy azt a leányt, a ki önként követett volna a szegénységbe, a mi neki a
                  mellett: a minden földi jóról való lemondás, majdnem a magánosság s majdnem az
                  elhagyatottság, szóval az önkéntes számüzetés a paradicsomból... ezt a minden
                  áldozatra kész, nagylelkű, szerető szívű leányt, magát a leányt, a javai nélkül,
                  nem vettem el. Nagyon fájdalmas nekem, hogy ez megtörténhetik, hogy maga valaha
                  így gondolkozhatik rólam. De még ennél is fájdalmasabb, hogy: íme, a boldogság itt
                  van előttem, csak a kezemet kell kinyujtanom érte, és nekem mégis önként kell
                  lemondanom a boldogságról, egész életem öröméről, testem-lelkem üdvösségéről!</p>
				<p>Kata csak sírt.</p>
				<p>- De azért - beszéltem tovább - egy pillanatra se estem kísértésbe, hogy
                  visszaéljek a maga nagylelküségével. Maga nem sejti, hogy mekkora áldozatot akart
                  hozni értem. Később soha se bocsátaná meg nekem, hogy elfogadtam ezt az áldozatot.
                  Nem sejti, hogy a szegénységben, a szegénység kicsinyes bajai közepett, nem tudna
                  megélni. Maga üvegházi virág; a mezőn elhervadna. Szennyes ember volnék, ha
                  magammal rántanám az elhagyatottságba és az örökös küzködésbe. Igaz, eleinte
                  volnának édes, nagyon édes napjaink, a melyek egy darabig magát is sok mindenért
                  kárpótolnák; és nekem, nekem ezek az édes napok olyan boldogságot adnának, a mely
                  nekem, nekem megérné mindazt, a mi következnék: a sok szenvedést, akár a sáros
                  halált is! ... De nyomorult, alávaló, hitvány ember volnék, ha azért, hogy
                  elérhessem ezt a rövid, de nekem mindennel fölérő boldogságot, - világosan látva a
                  jövőt, tudatosan és szántszándékkal szerencsétlenné tenném magát! ... magát, a kit
                  a legjobban szeretek a világon!</p>
				<p>- Csak a szegénység?! ... - kérdezte Kata.</p>
				<p>- Ó, maga nem tudja, mi az! Nem ismeri az életet, az embereket, magamagát se, mert
                  hiszen még gyermek, sejtelme sincs semmiről! A szegénység a legrettenetesebb
                  hatalom a világon! A szegénység a szerelem halála! Nincs az a szép, nincs az a
                  nagy érzés, a mit meg ne öljön, a mit lassankint meg ne mérgezzen, el ne
                  sorvaszszon, meg ne fojtson! Én ismerem a szegénységet, és láttam másokon, jókon,
                  részvétre méltókon, hogy mit tud tenni ez a pokoli hatalom! A szegénység nekem ma
                  semmi; fiatal, erős, egészséges vagyok, semmire sincs szükségem, és semmire sincs
                  gondom! De a szegénység - magával! Maga nem is gyanítja, mik azok a nélkülözések,
                  azok a megaláztatások, azok az emésztő, minden lelki életet elsorvasztó
                  gyötrelmek, a melyek elkergethetetlen piszkos kuvaszokként folyton ott kullognak
                  a szegénység nyomában! De én láttam, már a gyermekkoromban is láttam, mivé tudja
                  silányítani a legkülönb embereket, milyen szenvedések parazitáit tenyészti, milyen
                  rettenetes tud lenni - a családban! Nincs fogalma, hogy mije van, a mint nem érzi,
                  hogy lélekzik. Nincs fogalma, miről kellene lemondania, mit kellene kiállania,
                  milyen kicsinyessé kellene nyomorodnia, ha átadná magát ennek a szennyes ördögnek!
                  Mit tud maga a szegények életéről, azokéról, a kik a szegénység összes
                  nyomorúságaiért nem a végzetet, hanem egymást okolják?! Mit tudja, hogyan
                  idegeníti el egymástól a szegénység közössége a legjobb szíveket?! A szerelem a
                  szalmakunyhóban, a szerelem a szegénységben! Az mese. A szegénységben csak
                  elhagyatottság van, és veszekedés, örök veszekedés! Ó, csak rágondolni is, mit
                  hozhatna a jövő! Ha elképzelem magát lesoványodva, elbetegedve, kiaszottan, örökös
                  nyüglődés, vészverődés, megaláztatás, szégyenkezés közepett, a mint álmodozva
                  gondol elveszített környezetére, és mialatt a férje robotol: vagy a sivár,
                  örömtelen, kedvetlenséggel, szomorusággal teli magányosságba menekszik, vagy
                  olyanok társaságára szorul, a kik csak arra emlékeztetik, hogy hová züllött, hová
                  nyomorodott! Látni a jövőben két embert, a kik a sok szenvedéstől, elkeseredéstől
                  már csak kiáltozni tudnak, két embert, a kik átkozzák az órát, a mikor egymást
                  szerették, és ez a két ember mi vagyunk! ... Nem!</p>
				<p>Kata egyre törölgette a könnyeit.</p>
				<p>- És ez volt az utolsó reménységem! - sóhajtozott.</p>
				<p>Vigasztalni próbáltam:</p>
				<p>- Ha valaki, maga meg fogja találni ennek az öreg embernek a szívét!</p>
				<p>De nem hittem abban, a mit mondtam...</p>
				<p>És miután egy darabig ismét szerelmes szavakat suttogtam a fülébe - ez volt a
                  legokosabb, a mit tehettem - visszavittem, a honnan hoztam.</p>
				<p>Mikor kiszálltunk a csolnakból, Katát előre bocsátottam. Ha valamelyik cseléd
                  véletlenül már felkelt, legalább együtt ne találjanak bennünket.</p>
				<p>Megcsókoltuk egymást, és Kata tovasietett a gyepágyak között, a melyeken a reggeli
                  pára füstgomolyként gőzölgött.</p>
				<p>Addig követtem a tekintetemmel, a míg csak el nem tűnt előlem. Milyen kicsiny,
                  szegényke!</p>
				<p>- Igen, lemondtam a boldogságomról! - szóltam magamban - lemondtam örökre! Ez
                  fájdalmas, de nem tehettem másképpen, és a lelkiismeretem azt mondja, hogy jól
                  cselekedtem. Igaz, hogy furcsa alak vagyok, és ha valaki megtudná a történetemet,
                  vagy a leggaládabb önzéssel vádolna, vagy hamarjában nem tudna megérteni... végre
                  is régente nem történtek effélék. De az aranykor gyermekeinek jobb volt; azok nem
                  gondolkoztak, csak szerettek.</p>
			</div>
			<div type="chapter">
				<head>XV.</head>
				<p>Csak hallottam, hogy ezután mi történt.</p>
				<p>Kata leborult a nagyapja lába elé; sírt és elmondott mindent.</p>
				<p>Az öreg kegyelmes rettenetesen felindult, de a guta nem ütötte meg.</p>
				<p>Ez után a nagy jelenet után, melynek a részleteit soha se tudtam meg, párthíveim
                  körülfogták az öreg embert, és igyekeztek a lelkére beszélni. Az egérkét kivéve,
                  az egész család »letérdepelt előtte«, a hogy Valéria igérte. Megkísérlették azzal
                  ravaszkodni ki a beleegyezését, hogy: »Ki tudja?! Talán Kata nem is mond el
                  mindent?! ...«, - példálóztak, hogy Kata is örökre elhagyhatja a kastélyt, a mint
                  elhagyta az apja, - végül minden hangnemben kérték - a kegyelmét és, természetesen
                  nem az én kedvemért, hanem a Kata boldogságáért, valósággal könyörögtek neki. De
                  minden ravaszkodás gyermekes erőlködésnek, a szökéssel való minden fenyegetőzés
                  hatás nélkül elpukkant rakétának, és minden könyörgés falra hányt borsónak
                  bizonyult azzal az erős akarattal szemben, mely az aranysarkantyus vitéz hitvány
                  kis testében lakott. A többieket egyszerüen lefujta; Kata volt az egyetlen, a
                  kivel szóba ereszkedett.</p>
				<p>A Kata esdeklése nem maradt minden eredmény nélkül. Elszántsága, nyíltsága és
                  kitartása, úgy látszik, meghatották egy kevéssé. Könnyei pedig talán a szíve
                  mélyéig megillették; hisz Kata volt az egyetlen élő lény, a ki tudott vele
                  beszélni, a kivel szemben még gyöngéi is voltak.</p>
				<p>Ennek tulajdoníthatom, hogy egy ultimátummal tisztelt meg. Magához hívatott, és ez
                  alkalommal színről színre megláthattam a családi klenódiumot: a sok százados
                  gőgöt.</p>
				<p>Igy szólt hozzám:</p>
				<p>- Nagyságod a fiatalságával elfordította tőlem kis unokám szivét. Ez nagyon
                  fájdalmas rám nézve; nemcsak fájdalmas, leverő is. De én sokkal jobban szeretem
                  kis unokámat, mint ő engem, s nem azzal gondolok, hogy mit érzek én, hanem azzal,
                  hogy mi az ő óhajtása. Nem titkolom el Nagyságod előtt, hogy oly szavak, melyekre
                  Nagyságod egész életén át, szép sikereinek teljében is büszke lehet, ez ügyben
                  legyőztek engem; nem oszlatták el aggodalmaimat, de elhallgattatták bennem az
                  eszélyesség tanácsát. Öreg és gyönge vagyok; nem részesíthetem kis unokámat kellő
                  oltalomban; s tehetetlenségemben szeretném megóvni őt mindjárt az első fájdalomtól
                  is, minden fájdalomtól, a meddig lehet. Megadom tehát magamat a nagyobb erőnek,
                  mely kis unokámat elragadta tőlem. De házamban régi szokás, és ezt a régi szokást
                  Nagyságod finom lelkülete bizonynyal méltányolni fogja, hogy a haldokló se adja
                  meg magát kényre-kegyre. Én is föltételt szabok; föltételt, a melyet vele már
                  közöltem. Ha kis unokám engem is szeret még egy kissé, akármilyen kevéssé, rá
                  fogja birni azt, a kit választott, hogy teljesítse ezt a föltételt. És ha
                  Nagyságod szereti őt, ha annyira szereti, a mennyire kis unokám óhajtja, akkor
                  Nagyságod, bármily fájdalmasan esik is, meghozza érte a kívánt áldozatot.</p>
				<p>Elhallgatott, mintha feleletet várt volna.</p>
				<p>Csak azt feleltem:</p>
				<p>- Hallgatom, kegyelmes uram.</p>
				<p>- Az én családomban - folytatta az öreg - az a felfogás, és Nagyságod meg fogja
                  érteni, hogy az én családias érzéseim kegyeletben tartanak mindent, a mi a rég
                  elhunytak előtt tiszteletreméltónak tűnt fel, az én családomban, mondom, már
                  régóta az a felfogás, hogy: az ember értékét, mondhatnám: az embernek az élethez
                  való jogát az határozza meg, hogy miképpen jut hozzá ahhoz a pénzhez, a miből él.
                  Azok, a kiknek a képeit Nagyságod itt látja, ezeken a falakon, különböző módon
                  jutottak ahhoz a vagyonhoz, a melyből éltek. A legtöbben örökölték. Némelyek
                  donáczióképpen kapták a királytól, véres harczok dijául. Nagyságod talán azt fogja
                  mondani - mert a mai világból való emberek már ilyeneket szoktak mondogatni - hogy
                  esetleg voltak közöttük, a kik erőszakkal vették el másoktól, véres harczokban;
                  lehetséges. De az bizonyos, hogy egy se volt közöttük, a ki olyan pénzből élt, a
                  melyért valamely játékban ügyeskedett, a melyet megkapott, de a melyet meg is
                  tagadhattak volna tőle, az adományozó kedve és parancsoló szeszélye szerint. Csak
                  egy pillanatnyi türelmet kérek Nagyságodtól; legyen kegyes végig hallgatni, a
                  világért se óhajtanék olyat mondani, a mi Nagyságodat méltán kellemetlenül
                  érinthetné. Én a művészetet nagyrabecsülöm, s a művészeket Isten kiküldöttjeinek
                  tekintem. Csakhogy úgy vélem, és ebben tér el családunk nézete a közfelfogástól,
                  hogy ez a hivatás csupán akkor gyakorolható a hivatás szellemében, ha a kiküldött
                  Isten kegyelméből gondtalanságnak örvend. A művészetről, mint kenyérkeresetről,
                  azt vélem, hogy ez a küldetésnek egyfelől megrövidítése, másfelől megalázása. Nem
                  akarom azt mondani, Isten mentsen, hogy ez a kereset nem tisztességes, de
                  végtelenül kínos volna rám nézve, ha a családom egy tagja akként tartaná fenn
                  magát, hogy Istennek tetsző munkájáért bizonyos pénzösszeget kap, hol kevesebbet,
                  hol többet, a szerint, a mint a vásárló alkuszik, vagy adakozó kedvü, s némi
                  frissitőre valóval is kivánja jutalmazni a művészt. Reménylem, Nagyságod nem
                  értett félre, és nem gyanusítja meg azt a határtalan nagyrabecsülést, melylyel
                  Nagyságod irányában viseltetem. A föltételem tehát a következő. Minthogy, ismerve
                  Nagyságod nemes lelkületét, kizárt dolognak tekinthető, hogy Nagyságod
                  tétlenségben éljen s hitvesétől bármit is elfogadjon, Nagyságod kegyes lesz
                  elvállalni valamelyik minisztériumban, példának okáért a közoktatásügyi
                  minisztériumban egy tanácsosi állást, a melyre nézve a kinevezésről természetesen
                  én gondoskodom, és nehogy szóba kerülhessen annak a lehetősége, hogy valamely
                  művészi alkotása elárusíttassék, Nagyságod becsületszavát adja nekem, hogy a
                  festészet gyakorlásával teljesen fel fog hagyni. Ha Nagyságod igazán jószívvel van
                  kis unokám iránt, meg fogja hozni érte ezt az áldozatot.</p>
				<p>Nem feleltem. Azon gondolkoztam, hogy vajon nem rosszhiszemű-e?</p>
				<p>- Őrült, de nem rosszhiszemű - szóltam magamban. - Hiszen akkor megfognám, ha
                  igent mondanék!</p>
				<p>- Könyörgök Nagyságodnak - fejezte be, látván, hogy nem sietek felelni - gondolja
                  meg a dolgot, s aztán közölje velem válaszát, a mikor akarja.</p>
				<p>Tehát választanom kellett. Választanom egyfelől a gondtalanság, a nyugalom, a jövő
                  biztonsága s főképpen a szerelmi boldogság, másfelől pedig a művészet között, a
                  melyet hiába ostromoltam, a mely balsikerről balsikerre vitt, a mely még azt az
                  érzést is megtagadta tőlem, hogy egyszer, csak egyetlen egyszer meg lettem volna
                  elégedve.</p>
				<p>Választanom a szerelmi boldogság és a között, a mit eddig osztályrészemnek
                  tartottam, - a boldog jövő és a között, a minek eddig éltem, a minek mind
                  mostanáig az egész életemet oda adtam.</p>
				<p>No, nem sokáig haboztam!</p>
				<p>- Kegyelmes uram - morogtam, de nem fenszóval, csak magamban - ön igen nagy úr, de
                  én nem ismerek el magam felett urat, és az Ön szeszélyét nem tartom tiszteletben!
                  Áldozatot, azt hoznék a kis unokájáért! Az életemet is odaadnám érte; egyebem úgy
                  se igen van. De az énemet, azt a mi vagyok, az emberi önérzetemet, egyszóval: a
                  lelkemet nem adhatom oda a boldogságért sem! Azt az ön Istenétől kaptam, és csak
                  neki fogom visszaadni! Megmondhatnám ezt a kegyelmes úrnak most azonnal, de nem
                  szeretem a nagy szavakat, nem szeretek szónokolni, nem szeretem a mellemet verni,
                  és jobb, ha nem mondok semmit.</p>
				<p>Nos hát, itten már nincs keresetem. Előre, induljon a gálya! Boldogtalanul fogok
                  élni, és egyedül, örökkön egyedül! De a lelkem szava szerint fogok élni; megyek az
                  utamon tovább, s végzem a munkámat, a hogy Isten tudnom adta. Ám jöjjön ujra,
                  mindig a balsiker; legyen örök Szépem halálomig könyörtelen; ha a munkám
                  haszontalan, ha a munkám értéktelen is, ha senkinek se kell, s még nekem magamnak
                  se szerez örömet, de az álmomnak fogok élni! Előre, induljon a gálya!</p>
				<p>Kata egészen fehér volt, mikor találkoztam vele.</p>
				<p>- Mit felelt neki? - kérdezte, és láttam, hogy remeg.</p>
				<p>- Semmit. Igent nem mondhattam, inkább nem feleltem semmit.</p>
				<p>- Nem fogadja el a feltételt, ugy-e?! - és felragyogott az arcza.</p>
				<p>- Nem fogadom el. Remélem, nem ítél el érte.</p>
				<p>- Ha elfogadná, nem volna az az ember, a kinek... - nem fejezte be; zokogásra
                  fakadt.</p>
				<p>De rögtön összeszedte magát, fölemelte a fejét és így szólt hozzám:</p>
				<p>- Csókoljon meg.</p>
				<p>Megcsókoltuk egymást, utóljára.</p>
				<p>Azután... azután sokáig a szemembe nézett, megszorítottuk egymás kezét, és
                  elváltunk örökre.</p>
				<p>VÉGE.</p>
			</div>
			<div type="group">
				<head>A GONDOLATOLVASÓ</head>
				<div type="chapter">
					<head>I.</head>
					<p>- Hogyan? Ön a Cumberland II.! ... Ön az a gondolatolvasó, a kit ezek a plakátok
                  hirdetnek! ... Ön, Don José Maria Gomez, az én Don Ruy Gomez de Silva barátom fia!
                  ... A kit, mig Madridban laktam, gyakran tisztelhettem házamban! ... Ön, a ki
                  Castilia egyik legrégibb családjából származik, ön, a ki mintaképe volt a komoly,
                  tanult, törekvő fiatal embereknek! ... és - gondolatolvasás! ... Eh, ön
                  tréfál!</p>
					<p>- Nem tréfálok, kedves Villegas úr, és ha holnapután este elfárad a
                  Thalia-terembe, meggyőződik róla, hogy igenis a Cumberland II. én vagyok!</p>
					<p>A beszélgetők: egy idősebb úr és egy jól öltözködő, csinos, de nagyon halvány
                  arczu fiatalember, a ki csakugyan hasonlított a plakátokon látható arczképre,
                  künn ültek az utczán, egy kávéházi asztalka előtt, a Galleria Vittorio Emanuele
                  egyik legnépesebb pontján, szemben Milano legdrágább szállójával.</p>
					<p>- De hát hogy jutott eszébe?! ... vagyis... mert az igazat megvallva, nem értem...
                  de nem akarom megsérteni azzal a kérdéssel, hogy...</p>
					<p>- Hogy miképpen jutottam idáig? Vagyis hogyan sülyedtem ennyire? Nagyon egyszerü
                  történet. A mint jól tudja, átkozott rossz pályát választottam: műépítész lettem.
                  És attól a naptól fogva, hogy megkaptam az oklevelemet, Spanyolországban nem
                  építenek többé házakat. Senki se építtet házat; az emberek inkább nem laknak,
                  csakhogy házat ne kelljen építtetniök.</p>
					<p>- De, édes istenem, ebből még nem következik... Jól van, elképzelem, hogy nem
                  jutott hamar semmiféle megbízáshoz, még azt is, hogy nem kapott alkalmazást a
                  nagyobb vállalatoknál vagy valamelyik már elismert műépítőnél... csakhogy engedjen
                  meg, ön teljességgel nem volt rászorulva arra, hogy azonnal keressen... ön
                  kivárhatta volna a jobb jövőt... hiszen az ön atyja vagyonos ember!</p>
					<p>- Igen, az apám vagyonos ember, de lobbanékony és heves. Különben méltán
                  boszanthatta, hogy a két fia közül az egyik semmit se csinál, csak játszik és
                  költ, a másik pedig tanul, próbálkozik, kész volna a csillagokat lehozni az égből,
                  de olyan élhetetlen, hogy egy fityinget nem tud megszerezni. Azt hiszem, rám még
                  jobban haragudott, mint az öcsémre; attól legalább soha se várt semmit, minden
                  reménységét belém helyezte és huszonnégy éves koromban, miután addig folyton
                  taníttatott, én is csak ott voltam, a hol az öcsém: mind a ketten az öreg úr
                  nyakán élősködtünk. Elég az hozzá, egy rossz órájában, a mikor az öcsémért nagyobb
                  összegü játéktartozást kellett kifizetnie, azt vágta az arczunkba, hogy ingyenélők
                  vagyunk.</p>
					<p>- No és?</p>
					<p>- No és a többit elképzelheti. Ha más ember sért meg ilyen mélyen, és nem az apám,
                  azon az emberen keresztülgázolok. Az apámtól természetesen nem szerezhetek
                  elégtételt, de azt az apámtól se nyelem le, hogy engem ingyenélőnek nevezzen. Még
                  abban az órában elhagytam az apám házát.</p>
					<p>- Összezördült az atyjával, ilyen csekélység, egy szó miatt, melyet az atyja
                  ingerültségében ejtett ki, s a melyet ő nem is úgy gondolt...?!</p>
					<p>- Nem zördültem vele össze, csak nem tűrhettem el, hogy még egyszer, joggal,
                  ingyenélőnek mondhasson. Meg akartam élni a magam emberségéből, és elmentem
                  hazulról azzal az elhatározással, hogy az apai ház küszöbét nem lépem át
                  mindaddig, mig nem lesz vagyonom.</p>
					<p>- És Don Ruy eltűrte azt, hogy ilyen nevetséges okból hosszu ideig tartó, talán
                  örök elidegenedés támadjon apa és fiú között? ... hogy elváljanak évekre, meglehet
                  mindenkorra? ... és hogy ön tönkretegye a jövőjét?</p>
					<p>- Az apám is konok, mint én; hiszen az ő vére vagyok. Különben meg kell vallanom,
                  később megbánta a heveskedését. Üzent, hogy megbocsátja a szökésemet. Kerestetett;
                  nyomomba akarta uszítani a rendőrséget, a mely persze semmit se tehetett volna
                  ellenem, mert nagykoru vagyok, és nem követtem el semmi olyast, a mi jogot adott
                  volna a rendőrségnek arra, hogy beleavatkozzék a dolgaimba. Aztán
                  magándetektiveket fogadott fel, hogy fedezzék fel a rejtekhelyemet. De én olyan
                  jól eltüntem, hogy hiába kerestek.</p>
					<p>- S ha én most nyomban sürgönyzök Don Ruynak?</p>
					<p>- Czéltalan volna. Mire az apám ideérne, én már más városban leszek. Valahol
                  messze; s nem mondom meg önnek, hogy hol. Letartóztatni nincsen módjában, de azt
                  hiszem, bele is fáradt...</p>
					<p>- Hogy önt ne lehetne letartóztatni?! ... De hiszen álnéven bolyong a
                  világban!</p>
					<p>- Nem én. Bejelentem én mindig az igazi nevemet is. A Cumberland II.? - az csak
                  művészi név! Mintha azt mondanám: Pulcinella.</p>
					<p>- Már bocsásson meg, kedves José Maria, de a mit ön művel, az tisztára őrültség!
                  Tudom, hogy igen furcsa teremtései vannak a jóistennek, tudom, hogy ezek a
                  furcsaságok fölötte változatosak, tudom, hogy az emberi lélek rendkívül bonyolult
                  gépezet, és hogy az emberek gondolkozása a végtelenségig különböző lévén, nincs az
                  a bolondság, a melyre ne akadna vállalkozó, de azért el merem mondani, hogy önnél
                  nagyobb bolondot keveset láttam szabad lábon... Ne haragudjék, hogy így beszélek;
                  öreg ember vagyok, önöknek jóbarátja, s ha a szavaim gorombák is, a világért se
                  akarnám megbántani.</p>
					<p>- Nem bánt meg, kedves Villegas úr, mert tudom, hogy száz ember közül
                  kilenczvenkilencz úgy gondolkozik, a hogy ön. De már én olyan vagyok, a milyen;
                  castiliai vagyok!</p>
					<p>- Látom a castiliai érzékenységet, de őszintén szólva, nem látom a castiliai
                  büszkeséget. Mert - engedje meg még ezt a bizalmasságot is! - ön nagy hidalgo
                  ugyan a szegény Don Ruyval szemben, de már nem olyan nagy hidalgo az egész
                  világgal szemben. Mert végre is, az a mesterség, a melyet ön most folytat, nem
                  valami előkelő foglalkozás, sőt... hogy is mondjam? ... legjobb lesz, ha megmondom
                  kereken... egy kissé világcsalás!</p>
					<p>- Ebben ön téved. Nem előkelő foglalkozás, az igaz, de a czipőkészítés se előkelő
                  foglalkozás, s azért a varga sokkal tisztességesebb ember lehet, mint akárhány
                  királyi kincstartó. Nem előkelő foglalkozás! Persze, hogy nem előkelő foglalkozás,
                  ha az ember pénzért mutogatja, hogy mit tud! Sokkal szebb foglalkozás, ha az ember
                  a várkastélyában ül és beszedi a jövedelmeit. De sohasem előkelő, ha az ember a
                  közönség garasaiból él s a közönség tetszéséből eszik, vagy nemtetszéséből
                  koplal. És szorosan véve semmiféle pénzszerzés nem előkelő. Pénzt örökölni sokkal
                  előkelőbb. Nekem azonban, legalább egyelőre, szereznem kell a pénzt; és nem nagyon
                  válogathattam a foglalkozások között, mert a házépítésen kívül, a mely
                  tudományomnak semmi hasznát nem vehetem, csak ehhez az egy dologhoz értek: a
                  gondolatolvasás mesterségéhez. Hajdan, mint műkedvelő, sportot találtam benne;
                  nagyobb tökéletességre tettem szert ezen a téren, mint a többi ember; most
                  tehát, mikor rászorultam a pénzszerzésre, ebből élek, mert egyébhez nem értek, s
                  mert ezt jobban tudom, mint más. De kereken tagadom, hogy ez a mesterség »egy
                  kissé világcsalás«; épp olyan tisztességes mesterség ez, mint a czipőkészítés vagy
                  a házépítés.</p>
					<p>- A gondolatolvasás?</p>
					<p>- Látom, hogy ön engem kóklernek néz, és hogy ezt a szót: »gondolatolvasás« -
                  meglehetősen félreérti. Hát ha én azoknak, a kik egy lira belépődíjat fizetnek,
                  valami affélét bizonygatnék, hogy le tudom olvasni akárkinek a homlokáról, mit
                  gondolt az imént, vagy mit gondol ebben a pillanatban: akkor önnek igaza volna, s
                  akkor engem ki kellene seprüzni a világból.</p>
					<p>- De hát mit csinál ön tulajdonképpen?</p>
					<p>- Többféle mutatványom van; ha elmondom önnek a legegyszerűbbet, megérti
                  valamennyit. A legegyszerübb mutatványom az, hogy: megtalálom az elrejtett
                  gombostűt. Engem becsuknak valahová, az impresszáriómmal együtt; neki se szabad
                  tudnia, hol van az eldugott tárgy: ne mondhassa senki, hogy összejátszunk, hogy ő
                  árulta el nekem a rejteket, valami titkos jellel... ó, a gyanusítás mindig nyomon
                  követ! ... Mialatt mi foglyok vagyunk, a nézők elrejtik a tűt; akárhová,
                  akármelyik emeleten, ha akarják: a pinczében vagy a padláson, ha akarják: az
                  épületen kivül, valahol a harmadik házban. Azután bekötik a szememet, én pedig
                  megfogom egy olyan nézőnek a kezét, a ki tudja, hogy a gombostű hol van, s ujjaim
                  hegyét ennek az embernek az ütőerén tartva, megindulok. Én megyek elül, ő csak
                  követ, és kendővel a szememen, tehát vakon, egyenesen oda megyek, az ismeretlen
                  épület labirintusain keresztül, a hol a gombostűt elrejtették; ha más házban
                  rejtették el, kivezetem emberemet az utczára, megtalálom a házat, s megtalálom a
                  tűt.</p>
					<p>- És hogyan lehetséges ez?</p>
					<p>- Úgy, hogy, bár én megyek elül, voltaképpen ő vezet engem, nem mindig gyorsan, de
                  mindig biztosan. Én tudniillik az ő gondolataiból olvasom ki, hogy merre menjek;
                  nem szóval árulja el a rejtekhelyet, hanem a gondolataival. Mert minden
                  gondolatára reagál a szívműködése, s ütőere mozgásának még oly csekély
                  elváltozásait is megérzem, az ujjaim hegyén át. Ha ő ellenséges indulattal van
                  irántam, ha rosszhiszemü s azt akarja bebizonyítani, hogy szemfényvesztő vagyok,
                  ha gondolatában félrevezet, ha más helyre gondol, nem az igazira, s más utat jelöl
                  ki elméjében, nem az igazit: akkor sohase találom meg a tűt, akkor oda megyek, a
                  hová csal. De ha megengedi, hogy olvassak a gondolatában, ha az igazi helyre
                  gondol, s arra, hogy jól megyek-e: akkor az ő ütőere biztosan vezet engem, mert
                  folyton elárulja, jó útra léptem-e, mindig megmondja: »viz« ... »tűz!« ... »nem«
                  ... »igen!« Ez az egész; nagyon egyszerü dolog, de tessék utánam csinálni.
                  Megmondom, mi szükséges hozzá. Először is rendkívül fejlett tapintóérzék. Nézze,
                  milyen puha, finom kezem van; az ujjaim hegyének az érzékenysége kivételes. Azután
                  az egész idegrendszernek hasonlóan kivételes érzékenysége, fogékonysága,
                  ingerlékenysége. Nálam ez is megvan, s az, a mit előadok, egyre fokozza ezt a
                  fogékonyságot. A mesterségem ára az, hogy gyorsan, de biztosan aláásom az
                  egészségemet, mert, hogy fel ne süljek, ápolnom kell a betegségemet, s a tréning
                  napjain mesterségesen idézem elő, temérdek teával és fekete kávéval, az idegeim
                  ingerlékenységét. Pedig rendes körülmények között amúgy se tudok aludni; csak
                  olyankor alszom, mikor már az orrom hegyén a lélek; ilyenkor altatószereket
                  használok s napokon át fekszem egész vagy félálomban, hogy aztán ismét egész
                  napokon át folyton ébren legyek. Mert a mutatványaimhoz beteges éberség kell, s
                  azonkívül rettenetes figyelem, a felfogóképességnek kivételes erőmegfeszítése.
                  Mondhatom, mindig össze kell szednem minden megfigyelő erőmet. Azután nagy
                  gyakorlat kell hozzá, és higyje el, nem közönséges lelkierő. Mert a megerőltetés
                  olyan nagy, hogy az ember könnyen kidőlhet a feleuton, a mi itt a teljes felsülést
                  jelenti. Nem képzeli, mennyire kimerít egy-egy fogasabb feladat. Ha az
                  előadásomnak vége; csurog, nem, ömlik rólam az izzadság, a homlokom csupa
                  verejték, s még napokig rettentően fáj a fejem. Gondolja, hogy nem érdemlem meg, a
                  mit szerzek? No, lehet, hogy nem érdemlem meg. A mit teszek, nagyon kicsinyes,
                  igaz. Csakugyan nem mozdítja elő az emberiség jólétét, a ki megtalálja az
                  elrejtett gombostűt. De hogy ez nem tisztességes kenyérkereset, azt már senki se
                  mondhatja. A mit egy liráért megmutatok, azt érdemes megnézni, már csak azért is,
                  mert nem igen van még egy másik ember, a ki ugyanezt szintén meg tudná csinálni.
                  Aztán keservesen megszolgálom a kenyeremet; megdolgozom azért a kis bevételért, a
                  melyet némelykor nem veszek be. És végül az egészségemet adom érte, hogy
                  megélhessek; azt hiszem, az életemből már több esztendőt árusítottam el, mint a
                  hány éve annak, hogy ezt a mesterséget folytatom, és bizony potom pénzt kaptam
                  érte. Hol itt a világcsalás?</p>
					<p>- Nemcsak a »világcsalás« szót vonom vissza, hanem a »kissé«-t is. Fogalmam se
                  volt a mutatványairól, s abból, a mit mond, látom, hogy ez komolyabb mesterség,
                  mint képzeltem... az orvosokat különösen érdekelheti. De egyben megmaradok a
                  véleményemen. Bizony, kedves José Maria, kár, hogy ezt a sok munkát, ezt az éber
                  figyelmet, ezt a nagy lelki erőt, és mindezeket a kivételes képességeket,
                  általában egész komolyságát, tanultságát nem fordítja valami érdemesebb
                  dologra.</p>
					<p>- De ha nem építhetek házat! ... Mit csináljak?!</p>
					<p>- Különösen nagy kár, hogy még hozzá az egészségét is aláássa. Meg vagyok
                  győződve, hogy ennyi fáradsággal és ennyi szellemi erőfeszítéssel más téren fényes
                  sikerekre tenne szert, a nélkül, hogy kénytelen volna az életéből ujabb és ujabb
                  esztendőket adogatni el... Egyébként hogyan jövedelmez a mestersége? Szerez
                  legalább vele? Gyüjthet így akkora vagyont, a mely lehetővé teszi, hogy egy pár év
                  mulva visszavonulhasson és a pihenésnek élhessen?</p>
					<p>- Hogyan jövedelmez a mesterségem? Nem egyformán. Néha jól, néha rosszabbul.
                  Milanóban nem remélek nagy jövedelmet; a viszonyok nem éppen kedvezők. De sok
                  helyütt szép eredményeket értem el. Hogyan jövedelmez? Hm... Megvallom, zavarba
                  ejt, mert attól tartok, hogy félreértett. Az imént én nem akartam panaszkodni; ó,
                  semmi okom panaszkodni! ...</p>
					<p>- Bocsássa meg ezt a talán nem éppen helyénvaló bizalmaskodást... Csak az ön iránt
                  való érdeklődés... Szóval, nagyon örvendek, hogy találkoztunk. A mióta Milanóban
                  lakom, olyan ritkán beszélek földivel! ... És annak örömére, hogy találkoztunk...
                  Pinczér, egy üveg xeresit! ... Igaz, most jut eszembe! ... Nálam ma nagyobb
                  fogadóest van... legyen szerencsém; nagyon fogok örülni... Tudja mit? Keressen meg
                  nálam egy gombostűt! Ó, nem akarom kihasználni a többi vendégem szórakoztatására!
                  ... de azt hiszem, nem ártana önnek sem... mert sokan járnak a házamba olyanok, a
                  kik minden társaságban megfordulnak... és nem rossz reklám volna holnaputánra, ha
                  holnap az én vendégeim az egész Milánót tele kürtölik azzal, hogy mit láttak... De
                  kocczintsunk! A szegény Don Ruy egészségére!</p>
					<p>Kocczintottak. Villegas úr ivott, s a gondolatolvasó is megnedvesítette vértelen,
                  vékony ajkát az aranysárga borral.</p>
					<p>- Nem parancsol a borhoz piskótát? - kérdezte Villegas úr.</p>
					<p>A gondolatolvasó fehér arczát valami érthetetlen pirosság futotta el.</p>
					<p>- Köszönöm, nem kérek - felelt.</p>
					<p>Ebben a pillanatban a két spanyol asztalkája előtt járó-kelő sokaságból egy
                  borotvált arczu, fehér czilinderes úriember bukkant ki, a kinek a szája nyájas
                  mosolyra nyilt.</p>
					<p>Volt benne valami a lordból, a szinészből és a pinczérből; nem lehetett más, csak:
                  impresszárió.</p>
				</div>
				<div type="chapter">
					<head>II.</head>
					<p>- Kérem, mutasson be! - szólt a gondolatolvasóhoz francziául, de olyan kiejtéssel,
                  mely elárulta, hogy a franczia nyelv ismeretét nem a dajkatejjel szivta be
                  magába.</p>
					<p>Villegas úr és José Maria eddig anyanyelvükön beszéltek. Most a gondolatolvasó is
                  francziául szólalt meg:</p>
					<p>- Kedves Villegas úr, bemutatom önnek a század legügyesebb és legszerencsétlenebb
                  emberét. Művészi nevén Mr. Brownnak hívják, Varsóban ismerkedtem meg vele,
                  nemzetiségére nézve: apai ágon levantei, anyai ágon cserkesz, s mostanság az a
                  foglalkozása, hogy az én impresszárióm. Egészen másképpen gondolkozik, mint én; a
                  filozófiája kissé felszines; hanem azért nagyon jó fiú. No, Mr. Brown, mi
                  ujság?</p>
					<p>- Az az ujság, - felelt Mr. Brown, olyan előkelő fesztelenséggel, a melynek
                  láttára José Maria ajka széléről valami mosolyféle lebbent el - hogy holnaputánra
                  az összes jegyeket elkapkodták. Mindössze két elsőrangú ülés maradt meg... kettő
                  vagy három... három vagy négy, szép, finom sarokülés, valamennyi az első sorban és
                  éppen a középen, a terem legjobb helyén... ezt az öt-hat jegyet magamhoz vettem...
                  és ha a barátja netalán parancsol...</p>
					<p>- Ó hogyne, hogyne! ... - bólintott Villegas úr, a ki Mr. Brown fehér mellényének
                  némi zománczszerüségéről azonnal észrevette, hogy akármilyen kifogástalan José
                  Mariának az öltözete, a gondolatolvasó már gyakrabban láthatott borus napokat.</p>
					<p>- De semmiesetre! - tiltakozott José Maria. - Ön, a kit talán szabad atyai
                  barátomnak neveznem, nem fog megsérteni azzal, hogy visszautasítaná azt a páholyt,
                  a melylyel tiszteletemet óhajtanám kifejezni.</p>
					<p>Villegas úr ezt nem utasíthatta vissza. Törte a fejét, mi módon viszonozhatná a
                  szegény hidalgo udvariasságát, s ekközben egy pohár xeresit töltött Mr.
                  Brownnak.</p>
					<p>Mr. Brown azok közé tartozott, a kik, ha egy pohár jó borral kinálják meg őket, a
                  borhoz és a kináláshoz fölöslegesnek találnak minden magyarázatot, minden
                  titulust. Nem hiányzott belőle az »élni tudás«, s ezzel együtt jár, hogy az ilyen
                  csekélységet, barátok között, még csak egy pillantással se veszi észre az ember.
                  Elővett a tálczáról egy piskótát, belemártotta a xeresibe, eltüntette, aztán egy
                  másik piskótát csipett fel, és ezt is megmártogatta, olyan mozdulattal, a melyet
                  csak valami párisi színésznőtől leshetett el.</p>
					<p>- Arról beszélgettünk, - szólt Villegas úr, a kinek figyelmét ez a bájosan hanyag
                  előkelőség nem kerülte el - hogy nekem nagy örömet okozna és a holnaputáni siker
                  érdekében talán nem volna haszontalan, ha az én kedves José Maria barátom nálam is
                  bemutatná ma este egy kisebb társaság előtt, a mit holnapután a nagy nyilvánosság
                  elé visz. Az ilyesmi reklámul szolgálhat.</p>
					<p>Mr. Brown piskótájáról felpillantott a beszélőre. Azt szerette volna kifürkészni:
                  kérhet-e ezért és mekkora összeget? De José Mariának egy tekintetéből, mely
                  villámokat lövelt rá, nyomban megértette, hogy ez a reménység is csalfa reménység
                  volt, hogy mint már annyiszor, most is ujra csalódott! ...</p>
					<p>- Nagyon köszönöm szivességét, kedves Villegas úr, de nem élhetek a szerencsével,
                  mert akármilyen jól esnék is a reklám, kifáraszthatna, ha ma is dolgoznám; azután
                  meg, ilyen rövid idővel a föllépés előtt, tökéletes nyugalomra van szükségem; a
                  holnapután szükséges erő koczkáztatása nélkül nem mehetek nagy társaságba...</p>
					<p>- Lárifári - vágott közbe Mr. Brown. - Biztosíthatom, kedves Villegas úr, hogy
                  mindenesetre elmegyünk! ... Hogyne mennénk el! ... Miért ne mennénk el! ...</p>
					<p>Villegas úr is rajta volt, hogy eloszlassa José Maria aggodalmait. A
                  gondolatolvasó azonban megmaradt a mellett, hogy köszöni a meghívást, de nem élhet
                  vele.</p>
					<p>- Már pedig nekünk erre a reklámra szükségünk van - erőszakoskodott Mr. Brown, a
                  ki úgy látszik, tisztában volt vele, hogy miért vonakodik José Maria olyan
                  állhatatosan. - Mert, barátok közt nem titkolom el ön előtt, hogy a jelen
                  pillanatig még egyetlen egy jegyet se tudtunk eladni! Egyetlenegyet se! -
                  ismételte vésztjósló nyugalommal.</p>
					<p>José Maria elnevette magát.</p>
					<p>- Mindig kitör belőle a lengyel! - szólt spanyolul Villegashoz. - Különben jó fiu,
                  és nem tehet róla, hogy lengyelnek született s mindig lengyel marad! De azért ne
                  képzelje, kedves Villegas úr, hogy mi afféle éhenkórászok vagyunk. Csak a
                  balsikertől való félelem beszél belőle; az aggodalom elvette az eszét.</p>
					<p>- Hiába beszél spanyolul - haragudott Mr. Brown - nem fogja félrevezetni, nem
                  engedem, hogy félrevezesse Villegas urat! ... Én megmondom, a mit mondani akarok,
                  és kijelentem, hogy ebben az egyben már nem fogok engedni. Végre is az
                  impresszárió dolga, hogy az efféléről határozzon. Én vagyok az impresszárió, vagy
                  ön? Nos, ha én vagyok, akkor elmegyünk. Minden bizonynyal, kedves Villegas úr,
                  minden bizonynyal.</p>
					<p>- Ön elmehet, de én nem megyek el.</p>
					<p>- Akkor itt hagyom önt végképpen. Nem bajlódom tovább az ön ügyeivel. Keressen
                  magának más impresszáriót. Én nem szaladgálok tovább. Ön eszeveszettül makacs.
                  Elmegyek ebben a perczben. Adja el a jegyeit ön maga. Itt vannak.</p>
					<p>És odadobott az asztalra egy nagy halom czédulacsomót, a melyet négy különböző
                  zsebből kotorászott elő.</p>
					<p>- Bánom is én, menjen el! Majd visszajön!</p>
					<p>- Persze, hogy visszajövök. Mit csináljak itt, Milanóban, ön nélkül?! Én nem
                  produkálhatom magamat! ... mit tegyek? ... a hatalmában vagyok! De ez nem ok, hogy
                  visszaéljen a helyzettel! Nem ok, hogy szeszélyből megtagadja azt, a mit az
                  ügyvezetőség szükségesnek tart!</p>
					<p>- Vegye figyelembe az ügyvezetőség kivánságát - szólt közbe Villegas ur - és
                  igérje meg, hogy eljön. Ha estig mást gondol: megkeres egy gombostűt. Ha nem:
                  igérjük, hogy egy szóval se fogjuk erőltetni. De mindenesetre a vendégem lesz!</p>
					<p>José Maria lassankint megingott. Attól tartott, hogy ha sokáig vonakodik, Mr.
                  Brown tulságosan közlékeny talál lenni. Nem akarta, hogy mai körülményeit és
                  életemódját Villegas úr apróra megismerje; inkább megigérte, hogy elmegy. Földije
                  megmutatta, hogy a Galleriának melyik házában lakik, kifizetett egy üveg xeresit
                  és tizennyolcz piskótát, aztán elbúcsúzott tőlük.</p>
					<p>Mikor már vagy tiz lépésnyire volt asztaluktól, a gondolatolvasó szemrehányással
                  halmozta el impresszárióját.</p>
					<p>- Megint szép jelenetet csinált nekem, minden igaz ok nélkül! Azt hiszi, Villegas
                  nem találta ki, hogy ön miért kapaszkodott bele erőnek erejével, noha önt nem is
                  hívta?! ...</p>
					<p>- Az volna csak a szép, ha önt az impresszáriója nélkül hívnák meg valahová,
                  azért, hogy kizsákmányolják az ön gondatlanságát és meglopjanak mind a kettőnket!
                  ...</p>
					<p>- Ugyan mit komédiázik, hiszen nem vagyunk idegenek között! ... Gyönyörü ötletei
                  vannak, mondhatom! Ez a Villegas engem még a jólétben ismert; pokolian kellemetlen
                  rám nézve, bár ön ezt nem méltányolja, ha az ilyen ember belelát a gyomromba! ...
                  Aztán semmi kedvem elmenni. Miért menjek el? És ön nem nyugodott addig, mig meg
                  nem igértette velem! ...</p>
					<p>Mr. Brown a sokfelé »hanyag előkelőség«-nek nevezett mozdulattal dőlt hátra
                  székén, olyan fagyos arczot vágva, a milyen a Szardanapálé lehetett, a mikor már
                  mindent megízlelt és mindenbe beleunt. És azon a hangon, a melyen a művészek a
                  színpadon beszélnek egymáshoz, alig mozdítva meg az ajkukat és tompán, hogy a
                  közönség ne hallja őket, igy szólt, utánozhatatlan előkelőséggel:</p>
					<p>- Nem bánom, de már torkig vagyok ezzel a büdös éhezéssel. Éhes vagyok; enni
                  akarok.</p>
					<p>- Először is, ön ismét csalódni fog, Mr. Brown, mert nem vacsoráról van szó, csak
                  száraz mulatságról, teáról és művészetről...</p>
					<p>- Ó, majd csak találunk ott valami ennivalót is! ...</p>
					<p>- És másodszor, ön voltaképpen csak most kezdi, én pedig már harminczhat órával
                  ezelőtt kezdtem meg ezt a legujabb böjtölő rezsimet, és azért mégse
                  panaszkodom.</p>
					<p>- Hja, ön jóllakik filozófiával is! De az én gyomromnak másféle követelései is
                  vannak.</p>
					<p>- Eh, a gyomor nem olyan követelő, csak némelyik ember tulságosan elkényezteti
                  magát! Ön nem akarja elhinni nekem, hogy az emberi szervezetnek valójában sokkal
                  kevesebb táplálékra van szüksége, mint a mennyit az örök emberi telhetetlenség, az
                  inyesség, a mindig tulságos mértékben kielégített s éppen azért falánk vágy, a
                  tulságos gyakorlat által fokozott inger, a gyomor idegessége s a második
                  természetté vált rossz szokás diktál be az emberbe.</p>
					<p>- Ön szerencsés ember, mert ön filozóf. Ön ki tudja számítani, hogy: ennyi és
                  ennyi súlyú fehérnyét, továbbá ennyi és ennyi súlyú szénhidrátot vett be, ez az
                  állati élet fentartását ennyi és ennyi ideig teszi lehetővé - és ez önnek elég. De
                  az én gyomrom ordít.</p>
					<p>- Ez tévedés. Ön ordít és nem a gyomra. A gyomra szerény, csak a psychéje
                  követelő. Különben egyáltalán nem értem ezt a követelőzést. Tegnap egy nagy
                  czipónagyságu süteményt kerített valahonnan... nem akarok tapintatlan lenni és
                  nem kutatom ennek a rejtelmes ügynek a részleteit... most pedig annyi piskótát
                  kebelezett be... mondhatom, sokfelé jártam már a világban, sok mindenfélét láttam,
                  de hogy valaki egyszerre annyi piskótát evett volna meg! ...</p>
					<p>- Nagyszerű! Úgy segítek magamon, a hogyan tudok! Csak nem fogok éhen halni azért,
                  mert önnek a szeszélye így kívánja?! Végre is kettőnk közül csak én vagyok
                  részvétre méltó. Mert én kényszerűségből koplalok, mig ön szabad akaratból. Ha
                  olyan valaki koplal, a ki elvből koplal, az hagyján; ám legyen tetszése szerint;
                  úgy kell neki! De én ártatlanul koplalok. Hogy jutok én ahhoz, hogy én is
                  koplaljak, mert ön koplalni akar, mert önnek ez, úgy látszik, szenvedélye?! Vagy
                  nem ön maga akarta így? Ha hallgat rám, akkor most nem volna semmi gondunk. Ehhez
                  nem kellett volna egyéb, csak egy kis föllépés. Ha egy legelsőrangú fogadóban
                  szállunk meg és két termet nyittatunk az első emeleten, ha magunkhoz méltóan
                  vonulunk be a városba, ha beleegyezik, hogy a titkárjaként szerepeljek és legalább
                  is lovag úrnak czímezzem, - pedig ön tulajdonképpen előkelő ember volna, vagy mi?!
                  - akkor most ehetnénk, ihatnánk, pezsgőzhetnénk hitelbe, annyit, a mennyit
                  akarunk, s ha kedvünk támadna pénzt csörgetni a zsebünkben, egyszerüen bemennék a
                  szálló irodájába s azt parancsolnám, hogy adjanak ide ezer lirát. Pénzt söpörnék
                  be, pénzt vennénk magunkhoz, pénzt markolnánk, ha a zsebünkbe nyúlunk! De ön
                  makacskodott, önnek egy zugfogadó kellett, a hol már a harmadik napon számlával
                  álltak elő, a hol vasárnap óta egy darab sajtot se kapunk hitelbe, és én itt
                  állok, ártatlanul, éhesebben, mint egy sakál-csorda, pénz helyett belépőjegyekkel
                  a zsebemben, néhány piskótával a gyomromban, és ön nekem - bölcselkedik! ...
                  mikor én Arisztotelesz, Kant és Spinoza összes gondolatait odaadnám egy tál
                  spaghettiért!</p>
					<p>- Kibírja! Legyen nyugodt, kibírja! Látott már ön más szeleket is! Nekem pedig
                  egészen mindegy, hogy azokon a napokon koplalok-e, a mikor a vasúton ülünk és
                  utazunk uj hazát keresni, vagy pedig olyankor böjtölök, mikor paloták közt járunk
                  és megbámuljuk a gazdagok fényűzését... Egyre megy, higyje el, egyre megy. Mert ön
                  nagyon jól tudja, hogy én nem szeszélyből mondtam önnek ellent, hanem józanságból.
                  Megpróbáltuk egypárszor, a mit ön itt is ajánlott, és bebizonyult, hogy ez a
                  rendszer nagyon rossz rendszer. Mire megtarthatjuk az előadást, vagy legjobb
                  esetben: előadásainkat, s mire hozzájutottunk a tiszta jövedelemhez, addig a
                  számlánk olyan rengetegre nőtt, hogy sohase maradt elég pénzünk a továbbutazásra.
                  Meguntam, hogy mindig mindenünnen a szálló kapusától kölcsönzött pénzen utazzunk
                  el a harmadik osztályon, egy pár garas ára cseresznyével a zsebünkben. Nem csalunk
                  meg senkit, de ez nagy szépséghiba volt a viselkedésünkön, és nem is valami nagy
                  okosság, mert önnek most aligha volna oka a panaszos bőgésre, ha például
                  legutóljára is, Firenzében, nem fizetünk annyit az első emeleti termekért!</p>
					<p>- Szépséghiba! Persze, ha ön ilyenkor is az esztétikával bibelődik! ... Az
                  esztetizálás, kérem, gazdag embereknek való mulatság, a kik unalmukban már nem
                  tudnak mit csinálni, tehát folyton azon törik a fejöket, hogy mi hibát lelhetnek
                  másokban, s ha csak messziről megérzik a szegénység szagát, már finnyáskodnak. De
                  a magunkfajta munkásembernek nem szabad finnyásnak lennie. Élnie kell, a hogyan
                  lehet, mert nem az a czél, hogy éhen haljunk. Tudom, hogy ön ezt nem ismeri el, és
                  éppen ez a mi bajunk! Hol volnánk már, ha önnek véletlenül nincsenek rögeszméi!
                  Hja persze, ha az ember annyira spanyol, hogy a kölcsönnek még a gondolatától is
                  iszonyodik, - pedig maga az állam is minduntalan kölcsönre szorul! - bizony ez a
                  fényűzés egy kissé sokba kerül! De hogy jutok én ebbe a krédóba?! ... hogyan,
                  miképpen, cur, quomodo, quibus auxiliis jutok bele én, éppen én?! Sírni szeretnék,
                  ha arra gondolok, hogy ön micsoda puritánná tett engem! Önnek csak akarnia
                  kellene, és annyi kölcsönt vehetne fel, a mennyit akar. Önt olyan föllépéssel s
                  olyan bizalomgerjesztő arczczal áldották meg az istenek, hogy mondhatom, halálos
                  vétek, ha ezt az égi adományt parlagon heverteti. Csak meg kell jelennie, és még a
                  Wertheim-zárak is felpattannak. De hiába. Mert képtelen vagyok rábírni önt, hogy
                  egy kis kölcsönért megmozduljon; a legártatlanabb, a legszendébb kölcsöntől is
                  visszariad; sőt minduntalan megesik, hogy még azt a kölcsönt is visszautasítja, a
                  mely önként kinálkozik, a mely úgyszólván a keblére dől, a nyakába borul önnek!
                  Velem kaczérkodnék a kölcsön, a kutyafáját! De milyen galádul csúfolódik az
                  emberrel a sors! Engem, a kinek jó fejem, tiszta eszem, világos látásom van, azzal
                  átkoztak meg az istenek, hogy: minden szavamat bizalmatlanság fogadja és minden
                  lépésem gyanut kelt. Elég mutatkoznom, és az emberek ösztönszerüleg
                  begombolkoznak; vagy ha nagyon meleg van: minden második halandó úgy beszél velem,
                  hogy jobbkezét a kabátja belső zsebében tartja és görcsösen szorongatja a
                  tárczáját. Nem mondom, hogy mostoha volt hozzám a természet, de megtréfált, mert
                  azzal fizetett ki, hogy a szerelemben legyen szerencsém s ne a pénzügyekben. Nézze
                  meg jól az én arczomat. Ez az arcz az, mely minden szobaleányt és minden félvilági
                  nőt megőrjít, sőt ha elmondanám önnek, hogy milyen hódításokat tettem a legjobb
                  körökben, ön vagy kétségbeesnék a világ romlottságán...</p>
					<p>- Vagy pedig azt mondanám, hogy ön egy negyedóráig se tud meglenni a nélkül, hogy
                  valakit el ne akarjon kápráztatni, és olyankor, a mikor én nem ülök fel önnek:
                  magamagát áltatja.</p>
					<p>- Mondom, hogy nem ejthetek ki egy szót, a mely bizalmatlansággal ne találkozzék.
                  De hát ön azt képzeli, hogy én nagyra vagyok a szerelmi sikereimmel? Ördögöt!
                  Arról nem is beszélek, hogy ha most egy nagy fazék káposztaleves és a szép Heléna
                  között kellene választanom, becsületszavamra egy pillanatig se haboznám... Csak
                  annyit mondok, hogy egész szerelmi jövőmet odaadnám azért, ha olyan arczom
                  lehetne, a milyen önnek van, mert az ön arcza kezes báránynyá varázsolja a
                  vérszopó uzsorást is; és ez már beszéd! Mit érek vele, hogy mosolyomtól
                  elolvadnak a nők, ha komoly üzleti fejtegetéseimre igazi szerelmeim: a
                  pénzemberek csak gúnyos vigyorgással felelnek?! Nem ezt, nem ezt kértem én
                  osztályrészemül, de születésem pillanatában a végzet tréfálkozó kedvében volt, és
                  úgy rendelkezett, hogy a szerencse mindig csak asszonyi alakban keressen fel, s én
                  e miatt egy életen át pukkadozzam mérgemben. Ön pedig, a kinek a legnagyobb
                  szerencse pottyant az ölébe, mert okos embernek a bizalomgerjesztő arcz
                  százezreket érő forgó tőke, véka alá rejtőzik ezzel a könnyfakasztóan becsületes
                  ábrázatával, a mely nekem többet érne minden pénzverő gépnél! Most is! Látott
                  valaki ilyet?! Hallott valaki ilyet?! Itt van egy gyönyörü kövér spanyol; az isten
                  is fejőstehénnek teremtette, sőt nem is fejőstehénnek, hanem hízott tyúknak...
                  meg lehetne enni egyszerre. Úgy pottyan közibénk, mint a hogy a mesékben a sült
                  galamb repült a dologtalan, boldog emberek szájába... és éppen a legjobbkor! Mint
                  a vérmességtől folyton szédülő ember, szinte várja, hogy eret vágjanak rajta...
                  Ismeri önnek egész úri atyafiságát, önt magát is minden fentartás, minden rejtett
                  gondolat, minden gyanakvás nélkül becsüli: kettejük találkozásából a korlátlan
                  hitel égi szikrája pattan ki... És a hízott jószág, a zsírjától fulladozó merinói
                  ürü, ismervén rendeltetését, vár és egyre várja a taglót... Nagy kínban van, mert
                  nem tudja, milyen szavakkal ajánlja fel önnek tárczáját, csekk-könyvének legszebb
                  lapjait, hitelét az angol banknál, házát, villáját, szántóföldjeit, szélmalmait,
                  mindent, a mit ön akar... És ön, ön, a ki már kéket és zöldet lát az éhségtől,
                  mert, ha nem csalódom, már harmadnapja viszi túlságba a vegetáriánus életmódot...
                  egy örökkévalóságig tartó üres csevegés után, mely engem előbb izgatottá, aztán
                  hisztérikussá, s végül lázas beteggé tett - mert már egy végtelenség óta egyre
                  szenvedélyesebben, egyre ingerültebben vártam, és vadul kalapáló szívvel, a
                  lélekzetemet is elveszítve vártam, hogy mikor tér rá ön, végre, valahára a
                  fődologra... - ön elereszti őt úgy, a hogy jött! ... elbocsátja őt, mi több:
                  kimenti karmaim közül, a nélkül, hogy átvenné azt a sok, sok ezer lirát, a mely
                  neki már a száján lebegett! ... sőt a nélkül, hogy megadóztatná legalább öt lira
                  erejéig!</p>
					<p>- Soha, Mr. Brown, soha!</p>
					<p>- Persze, a rögeszme! Hát, kedves mester, én tudom, hogy ön kiváló, tudós,
                  nagyelméjü ember... sőt ritka ember... mert én méltánylom a művészetét is... az
                  egész világon a legjobban én méltánylom... sajnos, csak igen kevesedmagammal
                  méltánylom... De akármilyen szembeszökők az ön jelességei... engedje meg
                  kijelentenem, hogy önön már nem lehet segíteni, mert mindig élhetetlen volt és
                  mindig élhetetlen marad. Élhetetlen és nem tébolyodott, ó nem, mert ön a
                  tébolyodottságot csak szinleli, csak szemérme palástjának használja... de
                  élhetetlen, rettenetesen élhetetlen!</p>
					<p>José Maria elmosolyodott.</p>
					<p>- Éppen azért társultam egy élelmes emberrel, mert én élhetetlen vagyok. Én bizony
                  nem értek hozzá, hogyan kell közvetíteni a művészetet a közönséggel, hát kerestem
                  egy élelmes embert. De úgy veszem észre, hogy ez az élelmes ember is átkozottul
                  nehezen tud zöld ágra vergődni, mert a legutolsó eredmény az, hogy ez az élelmes
                  ember ugyanott van, a hol én vagyok, sőt az élelmes ember még jobban kékül-zöldül,
                  mint én, az élhetetlen! És mig én valamiképpen belenyugszom sorsomba, vagy
                  legalább nem zúgolódom, az élelmes ember szeretne fellázadni, de nem tud... nagy
                  kedve volna itt hagyni a faképnél, de hozzám van kötve, az élhetetlenhez, mert
                  nélkülem nem tud mit kezdeni!</p>
					<p>- Sohase csúfolódjék, mert én csakugyan élelmes ember vagyok. Én például nem
                  követnék el olyan bolondságot, hogy végig éhezzem Közép-Európa összes
                  nagyvárosait, egy olyan impresszárió társaságában, a kinél szerencsétlenebb
                  flótás még nem született erre a világra, ha csupán egy pár soromba, egy rövid
                  levélkébe kerülne, hogy haza mehessek és visszaüljek a jólétbe. Nekem, kedves
                  mester, volna annyi sütnivalóm, hogy már régen megírtam volna az apámnak azt a
                  bizonyos levelet, a mely tudatja vele, hogy minden meg van bocsátva... vagy
                  betoppannék hozzá, minden bevezetés nélkül, és fütyülnék Mr. Brownra. A ki ilyen
                  elemi dolgot mulaszt el, akármint vélekedjék egyébként a jelzálog nélkül való
                  kölcsönkérésről, az joggal mondható élhetetlen embernek. Én ilyen szarvashibát
                  sohase követtem el; az én lelkiismeretem tiszta. És azt mondhatnám, hogy nem
                  ismerek nálam élelmesebb embert. Igaz, hogy hiába vagyok élelmes, mert nekem soha
                  semmi se sikerül, de ez nem az én hibám.</p>
					<p>- Ez csak a rémséges, az égbekiáltó, a szemtelen balszerencse, ugy-e?! Nem, Mr.
                  Brown. A filozófia arra tanít, hogy semmi se történik ok nélkül. A balsiker, ok
                  nélkül, nem üldöz senkit. Mindig az emberben van a hiba. - Akkor az arczomban van
                  a hiba, de nem a psychémben, mint ön szokta mondani. Talán az arczom
                  kifejezésében. Vagy annyira meglátszik az egész megjelenésemen, hogy tetszem a
                  nőknek, hogy a férfiak csak irigységgel és kajánsággal tekinthetnek rám, s igy
                  előre meg volt írva, hogy, a szerelmet kivéve, semmiben se lehet szerencsém.
                  Minden tündér ott volt a bölcsőmnél, csak a szerencsegolyóbison utazó tündért
                  felejtették el meghívni. De az élelmesség tündére ott volt. A minek bizonysága az,
                  hogy, ámbátor semmihez sem értek a világon, az impresszárióságot kivéve,
                  ismereteim, ha encziklopedikusok is, mindenesetre fölötte hézagosak, és
                  ámbátor a világ legélhetetlenebb, legholdkórosabb emberével szövetkeztem arra a
                  czélra, hogy üzletet csináljak: ezzel a holdkórossal is megkerestetem a mindennapi
                  piskótámat. Megélni egy olyan élhetetlen ember keresete nyomán, a milyen ön! ...
                  ennél nagyobb élelmesség már nem képzelhető.</p>
					<p>- Gratulálok az élelmességéhez! ... de, jól van, nem vitatom el többé ezt az
                  erényét. Annyi bizonyos, Mr. Brown, hogy az ön balszerencséje még az én
                  élhetetlenségemet is tulszárnyalja. És igy olyanformán bolyongunk a világban, mint
                  a vak és a sánta, a kiknek a története az ön encziklopedikus ismereteiből aligha
                  hiányzik. Ön egy sántát czipel a hátán, de világtalan lévén, kissé sokat
                  bukdácsolunk, sőt mondhatnám, hogy minduntalan a földhöz vágódunk. Mindegy, Mr.
                  Brown; azért bolyongjunk tovább.</p>
					<p>- Ugy érti, hogy keljünk fel és menjünk sétálni?</p>
					<p>- Ha úgy akarja. Közeledik a villásreggeli ideje: sétáljuk el!</p>
					<p>Egy percz multán már benne voltak abban a tömegben, a mely a Galleriából a dóm
                  felé hömpölygött. Szép időben, déli verőn a Galleria olyan népes, hogy az
                  idegennek egy pillanatra úgy tetszik, mintha Párisban járna. Alig tudtak előre
                  haladni.</p>
					<p>De még ebben a nagy tömegben is feltüntek azok előtt, a kik csak azért mennek ki
                  az utczára, hogy minél több ismerős és ismeretlen embert lássanak. A
                  gondolatolvasó érdekesen halvány feje kimagaslott a sokaságból; Mr. Brown pedig a
                  szemébe mosolygott minden csinosabb fehérszemélynek. Fehér mellényének sajátságos
                  zománczszerüségét csak az avatottabb szem vehette észre, s mozgásának
                  könnyedségéből, fesztelenségéből olyan gondtalanság, vidámság és előkelőség
                  sugárzott, mely a haza igyekező ruhapróbáló-kisasszonyokra csak a legkellemesebb
                  hatással lehetett. De a kalapskatulyát czipelő kis nőcskék között is akadtak, a
                  kiket ez a hódító mosoly álmodozóvá tett, s a kik, miután Mr. Brown tova lebbent,
                  így sóhajtoztak magukban:</p>
					<p>- Istenem, mikor csípek fel már egy ilyen nábobot!</p>
					<p>És ki tudná, hogy ezen kívül még mennyi szerencséje volt?!</p>
				</div>
				<div type="chapter">
					<head>III.</head>
					<p>Este tiz órakor José Maria és Mr. Brown beállítottak Villegas úr házába.</p>
					<p>- Mire határozta magát? - kérdezte Villegas úr a gondolatolvasótól.</p>
					<p>- Ha ön megengedi, előadom mindazt, a mit tudok.</p>
					<p>(Arra gondolt, hogy hátha nem tud ellentállni a kisértésnek, és mégis csak enni
                  fog valamit?! Legalább leszolgálja, a mit megeszik.)</p>
					<p>- Akkor végig vezetem önt minden szobán, mert talán könnyebbségére lesz, ha már
                  ismeri egy kissé a házat.</p>
					<p>- Köszönöm - felelt José Maria, s valami bágyadt mosoly vonult át az arczán -
                  olyankor, ha be van kötve a szemem, sohase botlom el.</p>
					<p>- És még egyet. Bemutatom önt mindazoknak, a kik tehetnek egyet-mást a végből,
                  hogy önnek holnapután közönsége és kellő sikere legyen, de mindenekelőtt bemutatom
                  Pellegrini grófnénak. Mert Milanóban ma ez a szép asszony gyártja az úgynevezett
                  közvéleményt. A miért ő lelkesedik, az divatossá válik; a mit ő kicsinyel, annak
                  nálunk nem lehet sikere. Meg is várja, hogy az, a ki a közfigyelmet egy perczre le
                  akarja kötni, előbb bemutatkozzék neki. Már itt van: keressük meg.</p>
					<p>Karon fogta José Mariát s átvezette a szomszéd termekbe.</p>
					<p>Buffet-n haladtak keresztül. A gondolatolvasó tejfehér arczán valami könnyed
                  pirosság jelent meg.</p>
					<p>Már ekkor a vendégek között elterjedt a hír, hogy eljön az a Cumberland II. is, a
                  kinek előadását már két napja hirdetik a plakátok. Sokan ráismertek az
                  arczképéről.</p>
					<p>- Valami világfájdalmas vonás van az ajka körül - mondták azok az asszonyok, a kik
                  a buffetben időztek.</p>
					<p>Villegas úr tovább vezette José Máriát s közben elpletykálta neki, a mit a
                  grófnéról tudott.</p>
					<p>- Mondhatom, igen veszedelmes személy és sokféleképpen veszedelmes. A törvény
                  előtt felesége egy öreg diplomatának, a ki úgy fél tőle, mint a tűztől, s azért,
                  ha csak teheti, elküldeti magát a pokolba, Londonba, vagy Japánba, ha pedig
                  Milanóban kénytelen tartózkodni, úgy tesz, mint a struczcz: bedugja a fejét a
                  homokba. Az asszony, a mint látni fogja, nagyon szép, és már jó ideje zavartalanul
                  éli világát. Igen sok kedvese volt, de a szerelem eddig nem tett rá nagyobb
                  hatást, mint a viz tükörére akármilyen sok evezőcsapás: maga a nagy viztömeg
                  mozdulatlan marad, s mikor az evező tovavonul, egy percz mulva már a viz tükörén
                  sincs nyoma. Mindig ő mondja fel a barátságot, és nagyon hamarosan. Afféle női Don
                  Juan, vagy női Faust, a ki még nem találta meg azt a pillanatot, melyhez így
                  szólhatna: »Maradj, oly szép vagy!« De azért, vagy éppen azért, folyton keresi ezt
                  a szép pillanatot; idegesen, lázasan keresi; rémesen kaczér, ellenben nagyon
                  jószívü. Hanem vagy igen nagy a becsvágya, s olyan Achillesre vár, a ki
                  egyszersmind Apolló, vagy nagyon sokat kellett csalódnia, elég az hozzá, most is
                  ott van, a hol kezdte, mert a barátjaival se törődik többet, mint az öreg
                  diplomatával, s mindig csak az uj szerelmet lesi. Ideges türelmetlenségében,
                  unalmában, folytonos lázában minden iránt érdeklődik, s mindenben érezteti a
                  hangulatát, vagy szeszélye változását. Ha holnap megtetszik neki valaki, a ki a
                  szivére pályázik, - mert olyan szép, hogy az elrettentő példák ellenére is bőven
                  akadnak ilyen pályázók, - ismét gyönyörünek látja a világot, s bizonyosak lehetünk
                  benne, hogy a hangverseny-teremben bemutatkozó zongoraművésznek szerencsés estéje
                  lesz. Ha azonban holnapután olyan valakit vesz észre, a ki félénk, vagy egyelőre
                  nem értette meg az üzenetet: »Dites-lui, qu’on l’a remarqué!« ... vagy ha mához
                  egy hétre nagyon megcsalódik utolsó szerelmei valamelyikében, akkor az egész
                  világgal éreztetni fogja a rosszkedvét: önnek holnapután nem lesz sikere, s mához
                  egy hétre adhatnak a Scalában akármit, az előadást botrányosnak fogja találni.
                  Azért azt ajánlom önnek, hogy nagyon mélyen ne nézzen a szemébe, mert ön is úgy
                  járhat, mint a többiek, mint a neslei torony áldozatai, ellenben igyekezzék
                  fölkelteni az érdeklődését, mert ez többet érne, mint ha az ujságok holnap
                  hasábokat irnának önről.</p>
					<p>- Azt hiszem, hogy ön egy kissé túloz, Az angyal se olyan, mint a milyennek
                  festik, s az ördög még kevésbbé, különösen, ha az ördög az asszonyi nemhez
                  tartozik. Aztán meg Milano nem olyan kis város, a hol egy ember csinálhatná a
                  sikert és a divatot, akármilyen szép, akármilyen előkelő, akármilyen divatos és
                  akármilyen gonosz is ez az ember. De mégis, ezek után megvallom, jobban szeretném,
                  ha nem mutatna be.</p>
					<p>- Fél?</p>
					<p>- Nem, hanem a nélkül, hogy művészetnek tartanám, a mit csinálok, megbecsülöm azt,
                  a mi a kenyeremet adja. Sikert csak ettől várok és óhajtok; a sikert se óhajtom,
                  ha ezt nem a lelki képességemnek köszönhetem, hanem annak, hogy a megjelenésem, az
                  arczom, a tekintetem vagy a mosolyom milyen hatást tett Kirke grófnéra. Nem
                  szeretem a Kirkéket; nem akarok disznóvá változni.</p>
					<p>- Ej, ez már tulságosan castiliai gondolkozás! ... Különben, elismerem, hogy egy
                  kissé túloztam, a mi megnyugtathatja önt. Nincs szó egyébről, mint hogy
                  illendőségből eleget tegyünk annak, a mit ez az asszony joggal megvár tőlem, és a
                  minek az elmulasztása igazságtalanul káros lehetne önre nézve.</p>
					<p>- A hogy parancsolja.</p>
					<p>Pellegrini grófnét a nagy teremben találták. José Maria egy kissé megilletődött:
                  az »imádkozó leányok«-nak festenek ilyen arczot.</p>
					<p>Villegas úr bemutatta a gondolatolvasót:</p>
					<p>- Grófné, megigértem Cumberland urat; ime, itt van. Az igazi nevén Don José Maria
                  Gomez de Silvá-nak hívják; a predikátumait Victor Hugo négy sorban mondja el Hernaniban. A személyazonosságot én magam bizonyíthatom;
                  ismerem az apját, ismerem őt magát is, négy éves kora óta, s nem tévedek a
                  személyében, mert három évvel ezelőtt épp ilyennek láttam őt Madridban. Bátran
                  nyujthatja feléje a kezét; ez a szép kéz most is csak nemes ember kezét fogja
                  érinteni.</p>
					<p>(Villegas úr nem volt meggyőződve, hogy a grófné kacsója másféle kezet még nem
                  érintett.)</p>
					<p>Aztán odább állott. De a teremben maradt, s más vendégeivel beszélgetve,
                  félszemmel azt nézte, hogy a szépművészetek milanói főfelügyelője, a ki az imént
                  kiváncsian emelte fel szép szemét, miképpen fogadja José Mariát.</p>
					<p>Boszúságára azt kellett látnia, hogy a társalgás nem tart sokkal tovább, mint maga
                  a hosszas bemutatás, Ugy látszott, rövid mondatokat váltanak; a gondolatolvasó
                  olyan maradt, mint a jégcsap, s a hogy pár percz multán a grófnét nagyobb udvar
                  fogta körül, José Maria eltünt a közelből.</p>
					<p>Villegas úrnak úgy tetszett, hogy a grófné olyanformán biggyeszti az ajkát, mint a
                  mikor valamit kicsinyleni szokott.</p>
					<p>- Szegény földim! - gondolta az emberséges spanyol. - Sohase lesz belőle
                  semmi!</p>
					<p>Ugy vélte, a legjobb lesz, ha akkor kezdeti meg vele mutatványainak előadását, a
                  mikor már mindenki eljött és még senki se készül haza, s kérésére José Maria
                  tizenegy órakor dologhoz látott.</p>
					<p>Az előadás kezdete a legrosszabbat jósolta. José Maria szerencsétlenségére,
                  mindjárt először egy olyan fiatal úr jelentkezett médiumnak, a ki nagyon eredeti
                  szellemnek tartotta magát, s a ki a gondolatolvasóban kalandort gyanított.
                  Elhatározta, hogy leleplezi a csalót, s mikor José Maria elmagyarázta neki, hogy
                  mi a tennivalója, az jutott eszébe, hogy nevetségessé teszi Cumberland urat.
                  Fölviszi a padlásra. Vagy ha odáig nem is, a harmadik emeletig mindenesetre
                  megsétáltatja. Csak ez járt a fejében, és örömmel látta, hogy a gondolatolvasó úgy
                  indul meg, mintha az ő sugallatát követné. José Maria fölment a harmadik emeletre,
                  egy darabig keresgélt, aztán észrevette, hogy félrevezették.</p>
					<p>Kijelentette, hogy más médiumra van szüksége. Villegas úr, a ki nem szerette
                  volna, ha felsül a mutatványaival, s most már félteni kezdte a pártfogoltját, míg
                  amazok odafent jártak föltette magában, hogy ő maga áll kötélnek. És ebben az
                  elhatározásában csak megerősödött, mikor látta, hogy José Maria halotthalványan
                  érkezik vissza, szemkötőjével a kezében, tehát: kézzelfogható elismerésével annak,
                  hogy a kisérlete nem sikerült. »Én jobb médium leszek, - ajánlkozott Villegas úr -
                  önnek ideges emberre van szüksége.« José Maria, bár úgy nézte, hogy Villegas úrnak
                  az idegei hajókötél-keménységüek, s különben sem szivesen vállalta a házigazdával
                  való szereplést, elfogadta az ajánlatot, mert attól tartott, hogy másodszor is
                  rosszhiszemű médiumra találhat. De elindulni se tudott, s azonnal kiderült, hogy
                  Villegas úr elfelejtette, hová rejtették a gombostűt. Végre, harmadszorra,
                  sikerült a kisérlet: egy szőke kisasszony jelentkezett médiumnak, s Cumberland
                  nyílegyenesen indult a gombostű felé, a melyet nyomban meg is talált, minden
                  keresgélés nélkül. Hogy eloszlassa az első rossz benyomást, megismételte a
                  mutatványt, - most már egy jóképü úriemberrel, - tétovázás nélkül haladt le a
                  földszintre, bement a ruhatárba, s kihúzta a gombostűt egy felöltő béléséből.</p>
					<p>Már akadt hang, a melyik nem fukarkodott a tetszésnyilvánítással, de a többség még
                  kételkedett.</p>
					<p>- Ez semmi, - szólt Pellegrini grófné, mikor Cumberland visszatért a terembe, -
                  harmadszorra én is megtalálom.</p>
					<p>José Mariának, akarva, nem akarva, elő kellett hozakodnia műsorának mindegyik
                  számával.</p>
					<p>A második mutatvány az volt, hogy: a gondolatolvasó teljesíti a társaságnak
                  valamely, előtte eltitkolt kívánságát. Csak annyi segítségre van szüksége, hogy
                  attól fogva, mihelyt a terembe lép, olyan valakinek az ütőerén tarthatja a kezét,
                  a ki hallotta ezt a kívánságot.</p>
					<p>Elzárták, és efféle feladatokat eszeltek ki számára:</p>
					<p>Válaszsza ki Guicciardini grófné bokrétájából a hófehér rózsát és nyujtsa át
                  Bonafede kisasszonynak. Oldja ki Bragadino úr nyakkendőjét és kösse meg ujra.
                  Húzza ki az órát a Pandolfini úr zsebéből, nézze meg, aztán kérje el a Tarchetti
                  úr óráját, győződjék meg róla, hogy valójában mennyi az idő, a második órát adja
                  vissza, és végül igazítsa meg Pandolfini óráját a szerint, a mint a Tarchetti
                  órája jár. És így tovább.</p>
					<p>Cumberland egy pár percz alatt pontosan teljesítette minden feladatát. Sokan
                  tapsoltak; de Pellegrini grófné gyanakodott:</p>
					<p>- Valaki megsugja neki, hogy mit csináljon - jegyezte meg, eléggé hallhatóan.</p>
					<p>Hanem mindjárt el kellett ismernie, hogy a gyanuja alaptalan volt. Cumberland uj
                  mutatványnyal állott elő, a melyet egyetlenegy czinkostársnak a segítségével nem
                  hajthatott végre; azt pedig már nem lehetett elképzelni, hogy a sorra jelentkező
                  kilencz-tiz médium mind egyetért vele. A gondolatolvasó, mindannyiszor más-más
                  médium ütőerét fogva, arra vállalkozott, hogy lerajzolja azt az európai
                  nevezetességet, a kire a médium gondol, csak annyit köt ki, hogy az illető igazán
                  nevezetesség legyen, a kinek az arczképét mindenki ismeri. Lerajzoltatták vele a
                  pápát, az uralkodókat, a nagy szinésznőket és egy-két híres zeneszerzőt; a sokaság
                  éljenezni kezdett, és Pellegrini grófné csak annyit mondott:</p>
					<p>- A rajzban egy kissé gyönge, de lehet, hogy jobban fest, mint rajzol.</p>
					<p>A legnehezebb mutatványát Cumberland utóljára hagyta. A körülötte lévőknek
                  elmondta, hogy mutatványának a czíme: Egy gyilkosság
                     fölfedezése, s ő a detektív szerepét fogja játszani. Őt elzárják, mint
                  előbb; úgy, hogy nem tudhat semmiről, a mi a ház többi részében történik. A
                  társaság ezalatt megállapítja a gyilkosság részleteit. Kiosztják a szerepeket: a
                  társaság melyik tagja lesz a gyilkos, melyik az áldozat, s meghatározzák, hogy hol
                  lesz a gyilkosság szinhelye: a palotának bármelyik részében. A megállapított
                  helyen a gyilkos megérinti az áldozatot egy ezüst késsel, a milyen sok van a
                  házban; ezt a kést megjelölik egy karczolással, hogy a társaság annak idején
                  ráismerjen, s elrejtik a többi, hasonló kés közé. Mikor mindez megtörtént,
                  Cumberland kijöhet fogságából. A szeme be van kötve; csak egy ütőér vezeti, a
                  gyilkosság egy szemtanujának az ütőere. S a detektiv fölfedezi, hogy hol történt a
                  gyilkosság, megtalálja az áldozatot...</p>
					<p>Még nem készült el az elüljáró beszéddel, a mikor észrevette, hogy Pellegrini
                  grófnő Bragadino úr karján kisétál a teremből. És tisztán hallhatta a grófné
                  szavait:</p>
					<p>- Köszönöm, de nem kérek az efféle izgalmakból.</p>
					<p>José Mariát ez nem zavarta. Csak arra gondolt, hogy most következik a legnehezebb
                  feladat! A négyszeres-ötszörös munka. Fáradtságot érzett; a mulatság végét már
                  elengedte volna. De már benne van. Világos, hogy könnyelműség volt belebonyolódni
                  ebbe az erőpazarlásba. Attól tartott, hogy nagyon kimerül, s hogy holnapután nem
                  fog rendelkezni minden képességével. Hanem hiába, most már nem elégedhetik meg az
                  eddig elért félsikerrel. Eleinte balszerencséje volt; a csorbát ki kell
                  köszörülnie. Ha nem akarja megkoczkáztatni, hogy a döntő estére eljátszsza a
                  közönség érdeklődését: meg kell mutatnia mindent, a mit tud.</p>
					<p>Fogságát, mint előbb, most is megosztotta üzlettársával. Mr. Brown olyan volt,
                  mint egy hervadt virág.</p>
					<p>- Mi baja?</p>
					<p>- De hát sohase fogunk vacsorálni?! - kérdezte Mr. Brown, kétségbeesetten.</p>
					<p>- Szerencsétlen! Még nem volt a buffet-szobában?</p>
					<p>- Hol van? Az egész házat felkutattam, földszintet, második emeletet... hiába,
                  sehol, semmi! ...</p>
					<p>- Talán azért nem találta meg, mert olyan lázasan kereste. De mért nem szólt
                  előbb?!</p>
					<p>- Nagyon el voltam keseredve. Azt hittem, túlságosan ideges, s féltem, hogy ezzel
                  még jobban felizgatom...</p>
					<p>Az ajtó kinyilt. Megjelentek a bizalmi férfiak s Cumberland úr szemét bekötötték.
                  A gyilkosság szemtanuja oda nyujtotta kövér, hideg kezét; a detektiv
                  megindult.</p>
					<p>Nehéz munkája volt, de nem mult el húsz percz, s mindent fölfedezett. A második
                  emeleten, a folyosó közepére érve, toppantott: »Itt történt a gyilkosság!« Egy
                  lépésnyit se tévedett; ott állott meg a krétával megjelölt helyen. Lenn a
                  földszinten, megtalálta az áldozatot; az áldozat a cselédszobák egyikében várta.
                  Fölment az első emeletre, s a kis szalonban rátette kezét a Tarchetti úr vállára:
                  »Ez a gyilkos!« Végül fölemelte egy zongorának a fedelét, s a hangszer belsejéből
                  egy kis bőrládát vett ki; mely tele volt késsel. Keresgélni kezdett a kések
                  között... keresgélt, keresgélt... a szemkötő felett izzadság-cseppek
                  gyöngyöztek... végre fölkiáltott: »Ez az a kés!«</p>
					<p>Csakugyan az a kés volt, a melyet megkarczoltak.</p>
					<p>Mindenfelől taps hallatszott. Cumberland levette a szemkötőjét, meghajolt, aztán
                  zsebkendőt vett elő, és megtörölte a homlokát.</p>
					<p>- Ez mind igen szép, - szólt Pellegrini grófné, a ki Bragadino úrral éppen akkor
                  lépett be a szobába, - de el tudja-e olvasni, a mit én
                  gondolok? Mondja meg nekem, például, hogy hol van ebben a perczben és mit csinál
                  az impresszáriója? Nézze, kiolvashatja a gondolataimból. Tessék, fogja meg az
                  ütőeremet!</p>
					<p>És odanyujtotta a kezét.</p>
					<p>Hogy hol van az impresszáriója és mit csinál? - ezt ugyan könnyü volt kitalálnia.
                  Ej, ej, a szép grófné nevetségesnek találta Mr. Brownt, és most nevetségessé
                  akarja tenni mind a kettőjüket!</p>
					<p>Egy pillanatig habozott. Szeretett volna úgy felelni, a hogyan máskor szokott
                  válaszolni hasonló kérdésekre. Ezekkel a szavakkal: »A grófné nagyon lenéz engem,
                  mindamellett meg fogja bocsátani, ha én magam komolyan veszem a
                  mesterségemet...«</p>
					<p>De nem állhatta meg, hogy ki ne aknázza a kedvező pillanatot, a mikor föléje
                  kerekedhetik igazságtalan bírálójának. A grófné egész este pályázott rá: most is
                  ki akarja csúfolni... valamelyes szelid megtorlást Cumberland is megengedhet
                  magának.</p>
					<p>Megfogta a grófné ütőerét, aztán, nagyon komolyan így szólt:</p>
					<p>- Impresszárióm a buffetben van és sandwichet eszik.</p>
					<p>- De hisz ez nagyszerű ember! - kiáltott fel a grófné, őszinte bámulattal.</p>
					<p>És a mint önkéntelenül felpillantott a gondolatolvasóra, egyszerre észrevette,
                  hogy Cumberland, így egészen közelről nézve, nagyon, de nagyon csinos ember.</p>
					<p>José Maria mosolyogva nézett a grófné szemébe... s a világért se hitte volna el,
                  hogy milanói sikerét nem verejtékes munkájával szerezte meg, hanem ezzel a
                  mosolylyal.</p>
				</div>
				<div type="chapter">
					<head>IV.</head>
					<p>A grófné másnap beharangozta Milano városát - a dóm harangjai nem versenyezhettek
                  Pellegrini úr szép hitvesével - s az előadás estéjén a gondolatolvasónak »zsúfolt
                  ház«-a és nagy sikere volt.</p>
					<p>Az előadást követő napon, délelőtt tizenegy órakor, José Maria és Mr. Brown
                  eszményi reggeli mellett ültek, Milano legjobb vendéglőjében. Brillat-Savarin óta
                  nem élt ember, a ki a föld megemészthető javait Mr. Brownnál lelkesebben
                  méltányolta volna.</p>
					<p>- Látja, hogy nekem van igazam? - szólt Mr. Brown, pezsgőt töltve magának. - Egy
                  kis csalafintaság és egy jó ötlet, a maga helyén, a maga idejében, többet ér
                  minden bölcseségnél, minden tudásnál, minden komoly munkánál! Mundus vult decipi,
                  ergo decipiatur.</p>
					<p>Elhatározták, hogy megismétlik az előadást. Az ujságok olyan elismeréssel irtak
                  Cumberland II. szerepléséről, hogy a második est sikerét is bizonyosra vehették.
                  Még hozzá most már hirdetésre is költhetnek.</p>
					<p>A reménység, mely rendesen csalfa, ez alkalommal nem is csalta meg José Máriát.
                  Megint szép közönségük és nagy bevételük volt. De Mr. Brown nagyon is meg találta
                  szivlelni azt az örök igazságot, hogy:</p>
					<p>»Mundus vult decipi...« - és José Maria másnap délben, mikor fölébredt, Mr.
                  Brownnak már csak hült helyét találta. Ellenben helyette egy levelet talált az
                  éjjeli szekrényén. A levélben ez állott:</p>
					<p>Kedves Mester,</p>
					<p>vérzik a szivem, hogy meg kell önt lopnom, de nem tehetek másképpen.</p>
					<p>Nagyon meguntam, hogy olyan sűrűn kellett éheznünk; becsületszavamra; meguntam. Én
                  nem születtem arra, hogy éhezzem. Ehhez tehetség kell. Önnek van hozzá tehetsége,
                  nekem nincs.</p>
					<p>Már pedig, valljuk meg, nem igen volt kilátásunk arra, hogy ebből a krónikus
                  nyavalyából rövid idő alatt ki fogunk lábolni. Elvétve, nagyritkán, csinál az
                  ember szerencsét... Milanóban például szép szerencsét csináltunk, - ezt a gyönyörü
                  várost nem is fogom elfelejteni soha! - de ez, fájdalom, kivétel. A rendes dolog
                  az, hogy a pénz elfogy, egy darabig semmi se sikerül, és a rókatáncz ujra
                  kezdődik. Ez még isten tudja meddig tarthatott volna, és én már belefáradtam.</p>
					<p>Elhatároztam tehát, hogy a legelső kedvező alkalommal haza megyek Varsóba. Otthon
                  mégis csak könnyebben találhat az ember valami mást, valami okosabb
                  mesterséget.</p>
					<p>Nem tehettem ezt a nélkül, hogy önt meg ne lopjam. Az útiköltség is sok; meg
                  otthon is kell a pénz, a mig valamit találok.</p>
					<p>Egy darabig úgy terveltem a dolgot, hogy megosztozom önnel, testvériesen,
                  becsületesen. Számítgattam, számítgattam... még abba is belenyugodtam, hogy a
                  harmadik osztályon megyek... de sehogy se ment a dolog, becsületszavamra.</p>
					<p>Összefacsarodik a szivem, ha arra gondolok, hogy így hálálom meg irántam való
                  jóságát... hogy éppen önt kellett ilyen pimaszul becsapnom, önt, a kit
                  mindenekfelett tisztelek, becsülök! ... legyen szabad mondanom: szeretek! ... Nem
                  is képzeli, Don José Maria Gomez, hogy mennyire tisztelem és szeretem önt! ... s
                  hogy, a látszat ellenére, mennyire ragaszkodom önhöz! Tűzbe-vízbe mennék önért!
                  ... bármely perczben odaadnám az életemet, hogy önnek egy kis szolgálatot tegyek!
                  ... higyje el, még éhezni is tudnék az ön kedvéért! ...</p>
					<p>De ennyit éhezni! ... Ez már meghaladja az erőmet.</p>
					<p>És egy kissé ön is hibás abban, hogy ennek így kellett történnie. Igen, Don José,
                  ön is hibás! ... Ön olyan becsületes ember, hogy tisztára lehetetlenség önt meg
                  nem csalni! Miért legyek éppen én az az egyetlen egy ember, mondhatnám: az az
                  egyetlen egy szamár, a ki önt sohase csalja meg?!</p>
					<p>Alábbvaló volnék a zsiványnál, ha úgy lopom meg önt, hogy egyszersmind pénzzavart
                  zúditok a nyakába. Nem, ezt nem tettem. A fogadószámlát kifizettem a mai napig, az
                  előadás költségei is ki vannak egyenlítve: nem tartozik ön semmivel, senkinek a
                  világon!</p>
					<p>Csak éppen készpénzt nem hagytam önnél.</p>
					<p>Azt hiszem, ezzel valami nagy bajt nem okoztam önnek. Végre is ön be fogja látni,
                  hogy ezt a gyönyörü kövér spanyolt, a kit sokáig éltessen az isten, kár volna csak
                  úgy, szó nélkül, szabadon ereszteni. Hadd erőltesse meg magát egy kicsit! Végre
                  is, ön most már szivességet is tett neki. Melegen ajánlom, ne engedje ki az
                  obligóból. Jó ember az, csak meg kell nyomni.</p>
					<p>És kérem, fogadjon el tőlem egy baráti tanácsot. Irja meg Don Ruynak azt a
                  bizonyos, rég várt levelet, a melyben megbocsát neki! A feleletet nyugodtan
                  várhatja meg Villegas úr vendégszerető hajlékában: Don Ruy nem fog sokáig késni.
                  Hallgasson rám, kérem! Nem illik egy apát ilyen sokáig boszantani. Aztán ez az
                  erkölcstelen, kóborló élet czigánynak való, s nem olyan derék fiatal embernek,
                  mint ön, a ki még hozzá nemes ember! Higyje el, hogy ez az élet nem méltó önhöz.
                  Gondolja meg, hogy végre is nyolczvanéves koráig csak nem fog gondolatot olvasni?!
                  Disznó mesterség ez; én mondom önnek!</p>
					<p>A mi azt illeti, hogy a kissé erőszakosan kölcsönzött összeget mikor szándékozom
                  önnek visszatéríteni? - erre nézve a következőket kell előadnom:</p>
					<p>Ha ön, a mint remélem, megfogadja az én önzetlen jótanácsomat, akkor a kérdés
                  tárgytalan. Mert ön várkastélyában semmiesetre se fogja azt lesni, hogy egykori
                  társa, a jobb sorsra érdemes Mr. Brown, mikor ad életjelt egyszerü vagy ajánlott
                  levélben? Ha azonban ön makacskodnék s - érthetetlenül - megmaradna a mellett,
                  hogy tovább kisérti az istent ezen az istentelen pályán, akkor mégis csak vissza
                  fogom fizetni a pénzét, részletekben, már a hogyan tudom. Ha rossz sora lesz, csak
                  irjon bizalommal régi czimborájának (táviratczim: Braun, Varsó) - s ha csak igen
                  nagy bajban nem leszek, nem fogom elmulasztani a részlet megküldését.</p>
					<p>Ezek után remélem, a történtek ellenére se vonja meg tőlem baráti jóindulatát; a
                  mi engemet illet, biztosíthatom, hogy mindig változatlan barátsággal fogok
                  gondolni önre, és emlékét szivembe zárom.</p>
					<p>Sírig barátja:</p>
					<p>
                  Brown.</p>
					<p> José Maria összetépte a levelet, apró, egészen apró darabokra; nem mintha
                  haragudott volna, hanem, mert nem akarta, hogy a levél, bármikor, idegen kézbe
                  kerüljön, s kellemetlenséget okozhasson annak, a kit többé nem nevezhetett
                  kenyeres pajtásának. (Előbb se nevezhette annak valami nagyon gyakran.)</p>
					<p>- Azt sajnálom a legjobban - szólt magában - hogy egyedül hagyott, a zsivány!
                  Nagyon hozzá szoktam már, és meg kell adnom neki, hogy vidámmá tette harmadfél
                  esztendőmet! ...</p>
					<p>A papirszeleteket bedobta a kályhába, és a mint fölemelkedett, tekintete az éjjeli
                  szekrénykére tévedt. A fehér márványlapon egy majdnem egészen teli
                  czigaretta-skatulyát pillantott meg.</p>
					<p>- Nini! Ezt itt felejtette!</p>
					<p>Rágyujtott egy czigarettára; a többit a zsebébe tette.</p>
					<p>Egy félóra multával már künn volt a napfényes utczán, egyelőre hajléktalanul.
                  Sétálni fog, s ezalatt meggondolja, hogy: mi lesz?! ...</p>
					<p>De nem arrafelé indult, a merre Villegas úr lakott.</p>
					<p>* * *</p>
					<p>Hogy mi történt aztán Don José Mariával? - Mr. Brown sohase tudta meg.</p>
					<p>Kivágta magát nehéz helyzetéből, és most is gondolatot olvas? Elpusztult, mint a
                  vad, mely észrevétlenül tűnik el a világból? Vagy megfogadta a jótanácsot, és
                  beadta a derekát? Elment Villegas úrhoz, kibékült az apjával, és most
                  várkastélyában ül?</p>
					<p>Mr. Brown azt a föltevést találta a leginkább valószínűnek, hogy José Maria, ha
                  előbb nem, később mégis csak beadta a derekát. Később, idővel. Az idő mindent
                  megőröl. Idővel a legszebb asszonyból is öregasszony válik.</p>
					<p>Mindegy. Azért Mr. Brown mindig tisztelettel gondolt José Mariára. Nem tudta
                  megérteni a merev jellemeket, hanem azért tetszettek neki a merev jellemek.</p>
					<p>Mi úgy hallottuk, hogy José Maria még most is gondolatot olvas, valahol
                  Bergengócziában, de nem lehetetlen, hogy a kételkedő Mr. Brown jól okoskodik, s
                  hogy José Maria egyszer mégis csak be fogja adni a derekát. Valóban, az idő
                  mindent megőröl, s idővel a legszebb asszonyból is öregasszony válik.</p>
					<p>Hanem, úgy látszik, a természetnek czéljai vannak vele, hogy azok az asszonyok, a
                  kiknek egykor szintén öregasszonyokká kell válniok, legalább egy ideig, egy kis
                  ideig: szépek. És czéljai lehetnek azzal is, hogy, ha már minden jellem nem
                  tarthat örökkön, mindig akadnak jellemek, a melyek egy darabig, legalább egy
                  darabig: hajlíthatatlanok.</p>
					<p>VÉGE.</p>
				</div>
			</div>
			<div type="chapter">
				<head>GÓLIÁTH</head>
				<p>Egy öreg bohém - sok verses színdarab költője - beszélte ezt a történetet, az
               »Eldorado«-kávéházban, a hol éjente fiatal czimboráinak hazudozni szokott.</p>
				<p>- Azelőtt - így kezdte - még nem régiben is, két otthonom volt. Az egyiket sokszor
               változtattam, a másikhoz hűséges voltam vagy harmincz esztendeig. Azt a fészket,
               melyet közönségesen otthonnak mond az ember, a zugot, a hol a hajnalt és a reggelt
               átaludni szoktam, meg-megcseréltem; a futó évek folytán hol itt, hol amott ütöttem
               tanyát. Másik otthonom, igazi otthonom az »Arany Csillag«-kávéház volt.</p>
				<p>Ha itthon voltam, a városunkban, nem mult el nap, hogy be ne tértem volna a gazdagok
               negyedének egyik legfüstösebb zugába, egy-egy órát agyonmélázni a mellett a kedves
               márványasztal mellett, melybe egy figyelmes és kőfaragó hajlamokkal megáldott pinczér
               belevéste a névbetűimet. És a mikor idegen földön barangoltam, álmodozva gondoltam az
               »Arany Csillag«-ra, mint emberséges férj a távol szomorgó feleségre. Ahányszor nagy
               útról tértem vissza, első látogatásom a kávéházamat illette.</p>
				<p>Volt az életemnek olyan korszaka is, mikor az »Arany Csillag«-ba czimborákat
               csődítettem magam köré. De soh’se jártam oda a társaság kedvéért. Ez a kávéház nem a
               klubbot pótolta nekem: a hol az ember ujságokat olvas és ujságokat beszél meg; nem
               kerestem benne szórakozást, a játék se volt gyönyörűségem. Igazában talán azért
               jártam oda, amért más ember kimegy a fenyvesek közé vagy a folyópartra, valahányszor
               rabjául esik annak a furcsa, félig édes, félig szomorú hangulatnak, melyet a
               legokosabbak melankóliának neveznek.</p>
				<p>A kávéházba már akkor is kevesen jártak, mikor én először vetődtem oda. A
               leggyakoribb vendégek gabonaügynökök voltak, a kik délutánonkint a közeli tőzsdéből
               átjöttek kártyázni. Magamforma, szellemi munkával foglalkozó ember nem igen tévedt
               oda. Rajtam kívül a kávéháznak csak egyetlen egy törzsökös vendége volt, a ki némi
               érdeklődést tanúsított a nyomtatott betű iránt. Hanem ez az egy aztán nevezetes ember
               volt, legalább rám nézve nevezetessé vált.</p>
				<p>Mikor első ízben botlottam be az »Arany Csillag«-ba, már ott találtam. És az alatt a
               harmincz esztendő alatt, melyet a szokás szolgálatában ennek a kávéháznak áldoztam, ő
               is ott ült a kávéházban minden áldott nap, kivéve néhány rendkívüli esetet; de
               ezekről a rendkívüli esetekről nincs még mit szólanom. Az első tíz esztendőben úgyis
               nagyon gyéren fordultak elő.</p>
				<p>Ez a másik, írástudó-féle vendég még hűségesebb oszlopa volt a kávéháznak, mint én
               magam. Velem megesett, hogy néha esztendőszámra idegen országban gyászoltam az »Arany
               Csillag«-ot; amaz nem utazott soha. A mig csak valami nagy betegség le nem verte a
               lábáról - és ez igen ritkán történt - minden este, pontban hat órakor megjelent a
               kávéházban, beletemetkezett a külföldi lapokba, a melyeket csak ketten olvastunk, s
               mikor az óra nyolczat ütött; összeszedelőzködött és csöndesen elsompolygott. Oszlop
               létére nagyon kevés vizet zavart a kávéházban.</p>
				<p>A legpontosabb ember volt, a kit ismertem. Perczre járt, perczre evett, perczre
               köhögött. Egy-két félszeg mozdulata tudós ember pedantériájáról árulkodott. Tudósra
               vallott arczkifejezésének az az egyetlen jellemzetes vonása is, melyet csak később,
               nagysokára vettem észre, mikor jobban megismertem. Ez az arcz zavartalan nyugalomról,
               állandó lelki békéről beszélt; ha ki nem nevetnének, azt mondanám: komoly derültség
               ült rajta. Meggyőződtem róla, hogy ezt a nagy nyugalmat, ezt az örök derűt a léleknek
               is, az arcznak is, csak a könyvek adhatják meg, azok a könyvek, a melyeket
               szerelemmel és pedig hűséges szerelemmel szeretünk.</p>
				<p>Akkor még jobban érdeklődtem az emberek iránt, mint mai napság. Pár hónap multán
               bosszantani kezdett, hogy fogalmam sincs róla: ki lehet ez az én testvérem a
               »Journal des Débats«-ban? Kérdezősködtem. Megtudtam, hogy egy kissé csillagász, nagy
               mértékben fizikus és mindenképpen mathematikus. Különben pedig tisztviselő a
               meteorológiai intézetben, és Bruek úrnak hívják. Az ördögbe is, kitalálhattam volna a
               foglalkozását. Az ember nem ok nélkül bújja a lapokban a meteorológiai
               tudósításokat.</p>
				<p>Mindenkor szent félelemmel viseltettem az exakt tudományok, s különösen e tudományok
               mívelői iránt, ettől fogva tehát illő tisztelettel tekintettem kávéházi
               szomszédomra.</p>
				<p>Figyelmemet természetesen csak tekintettel fejeztem ki, a mit nemsokára Bruck úr
               szives volt viszonozni. Akkortájt került színre első verses vígjátékom: »Diana«, a
               melylyel némi sikert értem el. Kevéssel az előadás után Bruck úr egy jóakaró
               pillantása megértette velem, hogy tudja: ki vagyok, s hogy, a mi őt illeti,
               megkülönböztet a gabonaügynököktől. A figyelem jól esett, bár puszta udvariasságnak
               vettem. Mit neki - tűnődtem - a világ minden Dianái?!</p>
				<p>Lassan-lassan, hónapok, évek multán, némi rokonérzés fejlődött ki köztünk. Hanem
               azért egyikünk se közeledett a másikhoz. Sohase szóltunk egymáshoz egy szót se. De
               mit is szólhattunk volna? Mit érdekelte őt Poe Edgár és Gérard de Nerval! S mit
               tudtam én a minimumhoz és a maximumhoz!</p>
				<p>A mint az idő telt, megszoktam Bruck urat, mint megszoktam a névbetüimmel jelzett
               márványasztalt s a tiszteletemre kijavított karosszéket. Éreztem, hogy hiányoznék, ha
               hirtelen elmaradna a kávéházból, s néha-néha elgondolkoztam rajta: micsoda élete
               lehet ennek az én tudós szomszédomnak?</p>
				<p>Egyszer oda voltam vagy másfél esztendeig. A vándor-éveimet éltem. Mikor
               visszatértem, s ismét fölkerestem az »Arany Csillag«-ot, az első nyájas arcz, melyet
               megpillantottam, a Bruck úré volt. Látszott rajta, hogy örül a megérkezésemnek. S
               mértéktelenül tartózkodó barátkozásunk újra kezdődött. Társaság gyűlt asztalom köré,
               vidámság költözött az »Arany Csillag«-ba. Asztalunk körül sok bolond tréfa s
               dísztelen szó hangzott. Mindez hidegen hagyta szomszédunkat. Byen türelmesen békés
               és komoly lehetett a názárethi arcza, mikor megcsúfolták. Nagyritkán azonban
               megesett, hogy mikor valami túlságosan bolondot mondtam, Bruck úr is elmosolyodott.
               Erre a mosolyra igen büszke voltam.</p>
				<p>Határozottan megszerettük egymást, Bruck úr meg én. Úgy hogy valósággal megijedtem,
               mikor egyszer néhány hétig kimaradt a kávéházból. Tudtam, hogy valami nagy bajnak
               kellett környékeznie. Úgy is volt, alig tudta meglábolni. A viszontlátás megható
               volt, és légies nyájaskodásunk, melyet csak a két halhatatlan árnyék: Jaufre Rudel és
               Melisande túlvilági barátkozásához hasonlíthatok, mind élénkebbé vált. Már majdnem
               megismerkedtünk.</p>
				<p>Úgy tíz év telhetett el azóta, hogy Bruck urat először láttam, mikor szomorú
               emlékezetű »Psyché«-met színre hozták. »Psyche« alaposan megbukott. Sem azelőtt, sem
               azután nem bukott meg verses színdarab olyan rettenetesen. Az egész nézőtér
               pisszegett; a második felvonás után valóságos üvöltözés támadt. Csak egy ember volt a
               földszinten, a ki az utolsó perczig kitartóan, szinte kétségbeesetten tapsolt, hogy
               megmentse a darabomat: Bruck úr.</p>
				<p>Mély hálát éreztem iránta, melyet nyilvánítani semmiféle alkalmam nem kinálkozott. De
               kevéssel utóbb legalább udvariassággal viszonoztam a szivességét. Valami értekezést
               olvasott fel az akadémiában. Nagyon tudós felolvasás volt, annyi szent. Már a czíme
               is olyan tudós volt, hogy egy szót sem értettem belőle. Nem tudtam kitalálni: fizikai
               vagy mathematikai tárgyú-e? Hanem azért elmentem az akadémiába, meghallgatni a
               felolvasását. S ha nem féltem volna, hogy felriasztom szomszédaimat, az öreg fő-fő
               csillagászokat, bizonyára közbe is kiabálok: »Bravó, helyes!«</p>
				<p>Bruck úrnak jól esett a figyelem. Mikor lejött a felolvasó emelvényről, engem is
               könnyed meghajlással üdvözölt, mint a gratuláló öreg csillagászokat.</p>
				<p>A sors mind közelebb és közelebb hozott bennünket egymáshoz. Úgy esett, hogy az öreg
               Pistika, a pinczér, a ki körülbelül tizenöt év óta szolgált ki bennünket, egyet
               gondolt és meghalt. Nagyon derék fiú volt ez az öreg Pistika. Maga volt az eleven
               figyelem. Úgy ismert már bennünket, a két törzsökös vendéget, hogy kitalálta a
               gondolatainkat, nem kellett vele hosszan értekeznünk. Kedvelte ugyan az italt, de
               végletekre csak ritkán vetemedett. Az öreg Pistikának egy éktelen frakkon kívül
               semmije és senkije se volt a világon. Nem volt annak még kutyája se. Hárman kísértük
               ki a temetőbe: a pap, Bruck úr, meg én. A temetés után Bruck úrral néhány udvarias
               szót váltottunk a földi lét mulandóságáról, meg az érdemekről, melyek túlélik a
               gyarló testet, s aztán kezet fogtunk. Attól fogva köszöntünk egymásnak.</p>
				<p>Később, néha, helyet foglalt a társaságunkban is. Igen keveset beszélt, de a szakjába
               vágó vitás kérdésekről szívesen és készségesen adott felvilágosítást. Szócsatáinkat
               mindig figyelemmel hallgatta, de békés, derült mosolygásából kiérezhettük, hogy a
               Sirius magasságában van irodalmi vitatkozásaink felett. Ha általánosabb érdekű
               tárgyakról volt szó, s nagyon erőltettük a nyilatkozásra, udvariasan, bár kissé
               kitérőleg válaszolt kérdéseinkre, óvatosan, tekintettel a józanság törvényeire, a
               tények logikájára, a statisztikára, a személyekre, tekintettel az egész világra.
               Maguk a tárgyilagosság és a realitás nem lehettek volna tárgyilagosabbak és
               reálisabbak.</p>
				<p>Vagy husz évet értünk meg második otthonunkban, mikor egyszerre, váratlanul, az
               »Arany Csillag« a hulló csillagok sorsára jutott. Kávéházunk, helyesebben szólva:
               kávéházunknak a gazdája megbukott. A szomorú ujság mind a kettőnket lesujtott. Az
               utolsóelőtti este, mielőtt Pistika utódja végképpen bezárta a kávéházat, bankettet
               rendeztem a névbetüs márványasztalon. A néhány árva vendég haza szállingózott: mi
               maradtunk utolsóknak, a csillagász meg én. Kívüle csak két vendégem volt: a
               kisasszony, meg a szerencsétlen Csillag. Míg én ezt a derék embert biztattam a
               kétségtelen jobb jövővel, a meteorolog a kisasszonynyal foglalatoskodott. Most
               beszélt vele legelőször, húsz esztendő multán. Ez a leány megöregedett mellette, s
               Bruck úrnak mindeddig nem volt hozzá egyetlen szava. Nem tudom, a szokatlan állapot,
               vagy a bor tette-e, de a csillagász arcza egész este piros volt. Mikor haza mentünk,
               megvallotta nekem, hogy nem szokott hölgyekkel társalogni.</p>
				<p>Egy pár hónapig úgy bolyongtunk az utczán, mint két kivert kutya. Ha véletlenül
               találkoztunk, fájdalmas mosolylyal köszöntünk egymásnak. De az »Arany Csillag« fénye
               nem aludt ki egészen. Akadt uj ember, a ki ujra megnyitotta a kávéházat. Bruck úr is,
               én is, diadalmasan vonultunk vissza az ujonnan kifestett zugba.</p>
				<p>S aztán még vagy tíz évig zavartalan barátságban éltünk, most már egymás oldalán.
               Beszéltünk a minimumról és a maximumról, beszéltünk Poe Edgárról és Gérard de
               Nervalról; hol én unatkoztam, hol ő; de türelmesek voltunk egymás gyöngéje s
               elismerők egymás tehetsége iránt; a szeretet sokféle különbséget kiegyenlít. A
               társaságom is megszerette Bruck urat: nagyon nyájas ember volt, bár kissé hideg és
               tartózkodó. De a légynek se vétett.</p>
				<p>Mondom, nagyon tartózkodó s izgatottságra képtelen embernek ismertem. Annál inkább
               meglepett, mikor egy este valami kicsinység miatt, melyről sehogyse tudtam belátni,
               hogyan érdekelhette, egészen kijött a sodrából.</p>
				<p>A mult télen történt. Asztalunk körül ismét irodalmi vitatkozás támadt. Nem kiméltük
               egymást, s úgy rémlik, az én »igazság«-omat nagyon eláztatták, mert emlékszem, hogy
               ezt az inkább nagyhangú, mint tartalmas kijelentést koczkáztattam meg:</p>
				<p>- Az igazságot nem lehet csak így egyszerűen letorkolni. A remeket nem lehet csak így
               hirtelenében tönkre ócsárolni. És ha az egész világ agyon neveti is. Az igazság,
               melyet valamely remekben kifejeztél, akárhogy temesse el a léhaság, a közönbösség és
               a gyerekes gúny, kitör sírjából és eget kér, kikel és termékenynyé válik, mint a mag,
               mely háromezer évig a fáraók sírjában hevert, s háromezer év multán a földbe jut és
               kicsírázik.</p>
				<p>Valami képzelhetetlen történt: Bruck úr, a ki rendesen elnéző és néma
               tárgyilagossággal hallgatta gyerekességeinket, Bruck úr szeliden megveregette a
               vállamat.</p>
				<p>A meteorologtól ez a vállveregetés valóságos ömlengésnek tűnt fel. Annyi volt ez,
               mintha más valaki a nyakamba borult és megcsókolt volna. Mindnyájan összenéztünk.
               Bruck úr kissé elpirult. Hanem még akkor este hazakisért. Először életemben. Csikorgó
               hideg volt, nem akartam elfogadni a szívességét. Hiába. S ettől fogva elkisért minden
               este, messze eső lakásomig, bárhogy szabadkoztam.</p>
				<p>Ezeken az esti sétákon, meg máskor is a kávéházban, szivesen beszélgetett irodalmi
               dolgokról, rendesen magától. Mással nem igen elegyedett szóba, de velem szemben
               szinte közlékenynyé vált. Egyről-másról elmondta benyomásait. Úgy látszott,
               érdeklődni kezdett az irodalom iránt. De önmagáról is elmondott egyet-mást. Hogy
               árva és örömtelen életet élt, hogy egész élete a munkáé volt, hogy szereti
               Shaksperet, s hogy Julius Caesart könyv nélkül tudja.</p>
				<p>És néha úgy tetszett, mintha még akart volna mondani valamit. Elhallgatta.</p>
				<p>Néhány hónapi tűnődés után végre is elszánta magát.</p>
				<p>- Akar nekem egy nagy, igen nagy szivességet tenni? - kérdezte egy este, mikor éppen
               búcsúzkodtunk.</p>
				<p>- Bizonyára, és pedig örömmel.</p>
				<p>- Úgy kérem, látogasson meg holnap három és négy óra közt. Nagy, igen nagy
               szivességre kérem.</p>
				<p>El nem képzelhettem, mit kivánhat tőlem. Másnap pontosan megjelentem a lakásán. Igen
               szivesen fogadott; láthatólag izgatottan várt.</p>
				<p>- Engedje meg - szólt - hogy elhagyjak minden fölösleges bevezetést. Azonnal látni
               fogja, mire nézve kérem nagybecsű véleményét. Hadd térjek mindjárt a dologra.</p>
				<p>Leültetett egyetlen karosszékébe. Megkinált egy ezüstgöngyölegbe burkolt szivarral,
               melyet nyilvánvalóan külön az én számomra vásárolt. Aztán asztalához ült, kiszedett a
               fiókból valami papircsomagot, ránézett a csomóra s így szólt:</p>
				<p>- Góliáth. Szomorújáték öt felvonásban. Irta Bruck Jeromos.</p>
				<p>Majd elájultam. Erre nem voltam elkészülve.</p>
				<p>Olvasni kezdett. Verses tragédia volt valósággal, s nem valami tréfa; verses tragédia
               zsidókkal és filiszteusokkal. A zsidók és a filiszteusok nagyon mulatságosak voltak
               benne. Ilyen színdarabot csak egy meteorolog írhatott. Irtózatos kedvem lett volna
               hahotázni.</p>
				<p>De a hogy jobban megnéztem emberemet, elment a kedvem a nevetéstől. Szeme vad tűzben
               égett, arcza lángolt, ki volt kelve magából.</p>
				<p>Az első felvonás után aggódva kérdezte:</p>
				<p>- Nos?</p>
				<p>Kezet szorítottam vele. Szerencsét kívántam munkájához, s elmondtam Góliáthról
               mindazt, a mit Macbethről gondoltam.</p>
				<p>Végig olvasta, s én nagyon komolyan hallgattam. Nem éreztem többé a nevetés
               ingerét.</p>
				<p>Ujból kezet fogtam vele és ujból magasztaltam. Elmondta, hogy harminczkét éve
               dolgozik ezen a munkán. Húszszor is megváltoztatta, átalakította, ujra írta. S
               megkérdezte tőlem: ebben a formában hagyja-e végkép, vagy még változtasson rajta
               valamit?</p>
				<p>Tudtam, hogy ha a változtatás ellen nyilatkozom, ezután már színházi
               összeköttetéseimre kerülhet a szó. Kellemetlenül éreztem magamat. Gyönge voltam, a
               mit később keservesen megbántam. Ajánlottam, hogy valamelyik lényegtelen jeleneten
               tegyen változtatást. Egy-két évet akartam nyerni.</p>
				<p>Nagyon hálálkodott a tanácsért. Idegesen szorította meg a kezemet, s biztosított,
               hogy soha se fogja elfelejteni.</p>
				<p>Akkor este különösen vidám volt. Részletes magyarázattal szolgált az
               asztaltársaságnak a new-yorki szabadság-szoborról. Hol van a világító tornya, milyen
               sebességgel haladnak a tengeren át a vándorló madarak, hogyan csalja őket a fény a
               toronyhoz, mint verődnek a falhoz s hullnak élettelenül a torony párkányzatára.</p>
				<p>Hanem, mikor egyedül maradtunk, velem csak Góliáthról beszélt. Temérdek dolgot tudott
               róla mondani. S minden szaván meglátszott, hogy erre az egy kártyára tette az
               életét.</p>
				<p>Úgy három hónappal ezelőtt az én csillagászom halott-halványán érkezett az »Arany
               Csillag«-ba. Megsemmisülten rogyott egy székre, s aggódó kérdéseimre nagynehezen ezt
               hebegte:</p>
				<p>- Ellopták Góliáthot.</p>
				<p>Valami gazember feltörte az íróasztalát, elvitte az apró értékeit s mindenféle
               írással együtt Góliáthot is.</p>
				<p>Igyekeztem vigasztalni, megnyugtatni. Bizonyítgattam, hogy az, a mi a Góliáthban
               remek, megvan. Megvan a fejében. A mi a fődolog, azt a tolvaj nem vihette el. Szomorú
               mosolygással hallgatott.</p>
				<p>Másnap felakasztotta magát. Akár csak Gérard de Nerval.</p>
				<p>Mert hát nemcsak a new-yorki halvány fény: az Ideál, ez az óriási világító torony is
               megkívánja a maga áldozatait. Szegény madarak!</p>
				<p>Azóta nem mentem az »Arany Csillag«-kávéházba.</p>
				<p>VÉGE</p>
			</div>
		</body>
	</text>
</TEI>