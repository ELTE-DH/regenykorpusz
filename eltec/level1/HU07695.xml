<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU07695" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egy mérnök regénye</title>
				<author ref="viaf:47510500">Pálffy Albert (1820-1897)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">88038</measure>
				<measure unit="pages">208</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egy mérnök regénye</title>
					<date>2010-05-11</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/07600/07695"/>
					<respStmt>
						<resp>Original Electronic Edition</resp>
						<name>Csige Mónika</name>
					</respStmt>
				</bibl>
				<bibl type="printSource">
					<title>Egy mérnök regénye</title>
					<author>Pálffy Albert</author>
					<pubPlace>Budapest</pubPlace>
					<publisher>Franklin</publisher>
					<date>1911</date>
					<ref target="https://mek.oszk.hu/07600/07695"/>
				</bibl>
				<bibl type="firstEdition">
					<title>Egy mérnök regénye</title>
					<author>Pálffy Albert</author>
					<date>1885</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="chapter">
				<head>I. (Semmiből is lesz néha valami.)</head>
				<p>A magyar szabadságharcz lezajlása után, nem sokára, megtelepedett Szatmár
                    városában egy fiatal és szép asszony, a ki magát özvegy Szabolcsy Gábornénak
                    nevezte s a helybeli ismerősök is így szólították.</p>
				<p>Nagyon szegény volt; a leghálátlanabb munkával: varrással és himzéssel tengette
                    életét. Ott lakott a Szamos partra kirugó házacskák egyikében, dolgozott egész
                    napon át, néha éjjel is s a mellett ápolta, nevelte egyetlen fiacskáját, kit
                    atyjáról, szintén Gábornak nevezett.</p>
				<p>Munkahiányban nem szenvedett, mert pontos, ügyes és szorgalmas varróné volt; de
                    ha magára nem költött is, gyermekét úgy nevelte, mint úrficskát, még is a
                    nélkül, hogy elkényeztette volna.</p>
				<p>Az özvegy modora, csendes, nyugodalmas beszéde, hibátlan nyelve és szabatos
                    kifejezése magasb műveltségi fokot árult el. Látszott rajta, hogy korábban szebb
                    napokat élhetett. Nyájas, udvarias volt mindenki irányában; de meg is követelte,
                    hogy vele is hasonlókép bánjanak. Szerényen lépett fel, de helyzete daczára,
                    mint alázatos munkakereső, senki előtt meg nem hunyászkodott.</p>
				<p>Igy élt egész 1858-ig, a midőn fia már a latin iskolába lépett s az anya minden
                    erejét megfeszíté, hogy az ő Gáborkája a jól nevelt, sőt csinosan öltözködő
                    tanulók sorában foglaljon helyet. Ekkor azonban, az erőltetett munka, nélkülözés
                    s az anyai gond megtörte egészségét, gyorsan fonnyadt, elöregedett és elkezdett
                    betegeskedni.</p>
				<p>Midőn pedig a szomszédok észrevették, hogy az özvegynő lakásán kiütött az inség
                    és nyomor: már minden későn volt. Meghalt s még a temetkezési költségeket is a
                    városnak kellett viselnie.</p>
				<p>Mit csináljanak most a kis Gáborkával?</p>
				<p>Szerencsére azon időben még élt Szatmárban a jótékonyságáról és vallásos
                    buzgalmáról országszerte hires Hám János püspök, a ki minden jövedelmét
                    építkezésekre és alapítványokra fordította. A többi között föntartott saját
                    költségén egy úgynevezett «convictus»-t, a hol hatvan, vagy hetven árva fiú
                    menedéket, nevelést és iskolai tanítást nyert. A növendékek az intézetben
                    maradtak, míg csak a középoktatási osztályokat bevégezhették, s aztán, ha módjuk
                    volt, mehettek az akadémiákra vagy az egyetemre.</p>
				<p>Igaz, hogy ezen convictusnak egyik (kissé elhallgatott) czélja volt a katholikus
                    vallás terjesztése. Ez okból legörömestebben a protestáns és vegyes házasságból
                    származó árvákat fogadták fel. De ki vehetné ezt rossz néven egy püspöktől, a ki
                    hite tanaihoz rendíthetlen hűséggel ragaszkodott s maga is a legszigorúbb
                    értelemben, mindig azok szerint élt és cselekedett?</p>
				<p>A szomszédnék tehát és egy előkelő hölgy, a ki évek során munkával látta el a
                    gyermek anyját, mindjárt a temetés utáni napon elvezették a gyermeket a
                    convictusba.</p>
				<p>Az igazgató, czímzetes kanonok Skultety főtisztelendő úr, vigasztalást igérő
                    arczczal és jól felburnótozott orral fogadta az ajánlott növendéket s legelső
                    kérdése is az volt: hol a gyermek keresztlevele?</p>
				<p>Az asszonyok csak annyit tudtak, a mennyit az épen nem közlékeny természetű
                    anyától hallottak. Hogy a férj honvédtiszt volt. Mindjárt kezdetben sebet
                    kapott valahol s egy Lengyelke nevű faluba jött, a hol a helybeli papnak leánya
                    gondos ápolás alá vette. Mikor meggyógyult a sebesült, hálából és szerelemből
                    is, a leányt nőül vette. Később újra visszatért ezredéhez, de az oroszok
                    betörése alkalmával a felvidéken holmi csekély előörsi csatában újra halálosan
                    megsebesült. Még élve vitték el onnan az oldalt eső Zemplén megyének bodrogközi
                    vidékére, a hol többé (állítólag) eszméletre sem jött, hanem meghalt. Özvegye
                    később vette a hírt, mert fia, a kis Gáborka épen ezen időben született.</p>
				<p>A kanonok példás részvéttel hallgatá végig ezen érzékeny történetet s aztán
                    nagyot szippantott, még nagyobbat csattintott ujjával s mondá:</p>
				<p>- Mindez igen szép és érdekes história. A házasság Lengyelke nevű faluban
                    történt: de hol született a gyermek? hova írjunk, hogy a felvételhez szükséges
                    okmányokat megkaphassuk?</p>
				<p>Ezen kérdésre a jelenlevő pártfogónők közül csak egyik tudott valami homályos
                    feleletet adni. Hogy a kis Gáborkának okvetlenül valahol Miskolcz és Debreczen
                    között kellett a világra jönnie.</p>
				<p>- De hol? az a kérdés.</p>
				<p>- Alkalmasint sehol; legalább nem valami névvel jegyzett helyen. Útközben
                    született a visszavonuló magyar hadsereg podgyászos kocsiján. Melyik község
                    nevezhesse tehát saját polgárának?</p>
				<p>Az igazgató nagyon gyanus értelemben csóválá meg fejét s mondá:</p>
				<p>- Igy nem marad más hátra, mint levelet írni a lengyelkei lelkész-hivatalnak. Ha
                    megküldik onnan a házassági kötések anyakönyvének kivonatát: tisztába lesz hozva
                    ezzel egyszersmind a gyermek születésének törvényessége is.</p>
				<p>Ámde most következett a szomorú körülmények között kezdődött regénynek
                    legfeketébb lapja.</p>
				<p>- Az a legnagyobb baj, - folytatá a leginkább jól értesültnek mutatkozó
                    szomszédné - hogy az egykori Lengyelke nevű falu mai napság többé nem is
                    létezik. A honvédsereg visszavonulásakor egy zászlóalj azon faluban rekedt.
                    Fedezni akarván hátrálását, előörsi csatába bocsátkozott. Az orosz csapatok
                    tehát felbőszülve a nem várt ellenállás fölött, rohammal foglalták el a falut;
                    felgyújtották a házakat s így a templom a sekrestyével s az anyakönyvekkel
                    együtt porrá, hamuvá égett. Mondják, a lakosok a szomszéd falvakba menekültek;
                    máig ott laknak s ha földjeiket birják is, maga Lengyelke örökre eltünt
                    Magyarország térképéről.</p>
				<p>Ez már nagyon is sok elhinni valót adott a jámbor lelkű igazgató úrnak.
                    Bosszankodva nyúlt burnót-szelenczéjébe, nagy adagot csipett fel ujjai közé s
                    mivel hamarabb csattintott, mint kellett volna, a földre szórta a drága
                    dohányport.</p>
				<p>- Bajos ez a dolog, - mondá - mert intézetünk alapszabálya, hogy csak törvényes
                    házasságból származó gyermeket vegyünk fel. Mindamellett, ha az ügy kétes, vagy
                    legalább az ellenkező eset nincs bebizonyítva, megeshetik, hogy félszemünket
                    behunyjuk. Ki tudja, mit hallhatunk később? Hát ha meghozza a jövő mindazt, a mi
                    még ma hiányzik.</p>
				<p>Tehát a szép kis fürge fiút felvette az intézet növendékei közé. Tán megtetszett
                    neki a bizalmas és barátságos képű gyermek? Tán azt hitte, ha az anyja
                    protestáns nő volt, az atyja is ily vallású lehetett? A fődolog pedig előtte az
                    volt, hogy kiszabadíthat egy lelket az eretnekség tátongó örvényéből s beviheti
                    Istennek egyedül idvezítő szentegyházába.</p>
				<p>A szomszédnék egyebet sem kivántak. Hálásan köszönték meg az igazgató úr
                    nagylelkűségét és kegyes elnézését; áldást mondtak a bőkezű alapítónak nevére s
                    aztán teljes lelki megelégedéssel eltávoztak.</p>
				<p>Az igazgató, különben, legkevésbbé sem kétkedett, hogy mind mese az, a mit
                    hallott s törvénytelen szülöttet fogadott intézetébe. De miután szabad volt
                    kétkednie, tehát megnyugtatá lelkiismeretét.</p>
				<p>Gáborka pedig még azon napon fölvette az intézet növendékei által viselt szürke
                    frakkot és hasonló színű posztóból készült egyéb öltözéket s csakhamar
                    beleszokván új helyzetébe, egyike lett a többinek.</p>
				<p>Csakhamar bebizonyodott, hogy az intézet igen jó fogást tett az új növendékkel;
                    mert a kis Szabolcsy Gábort szorgalom, értelem, tanulékonyság és engedelmesség
                    tekintetében iskolatársai közül egyik sem multa felül. Különösen feltünt a
                    tanárok előtt a gyermeknek csodálatos hajlama és könnyű felfogása a számtan
                    legridegebb és legelvontabb tételei iránt. Oly jelenség, mely nem mindennapi
                    tapasztalás a magyar faj törzsökös példányai között. Közülünk lesz költő,
                    jogász, politikai szónok, sőt államférfi igen bőven: hanem az exact
                    tudományoktól még mindig borsózik a hátunk.</p>
				<p>Az év végén, midőn felolvasták a klasszifikácziót, Szabolcsy Gábor tündöklött a
                    legelső helyen.</p>
				<p>Ilyenkor a püspök, mint buzgó egyházi pásztor meg szokta látogatni az árvák
                    intézetét is. Az igazgató jó előre kezébe csúsztatja a növendékek közül a
                    legjelesebbek és a leghanyagabbak névjegyzékét, hogy fel lehessen őket híni, s
                    mindenik megkapja, a mit érdemel.</p>
				<p>Midőn Gáborkára került a sor, a püspök egy ideig igen megelégedve gyönyörködött a
                    fiúcskának szerény, de azért nem bátortalan viseletén. Aztán kérdett tőle
                    valamit, a mi épen eszébe jutott.</p>
				<p>- Fiacskám, tudsz-e németül?</p>
				<p>- Nem tudok egy szót sem.</p>
				<p>A püspök elégedetlenséget kifejező köhintéssel hallotta ezen igen világos
                    választ.</p>
				<p>Hám János egyátalában nem tartozott az ötvenes évek hirhedt germanizátorai közé.
                    Ő még akkor is hitte, hogy Magyarországban magyar embereknek kell lakni: maga
                    sem beszélt a magyar és latinon kívül más nyelven, de hasznossági szempontból a
                    német nyelv megtanulását mégis erősen megkivánta úgy papjaitól, mint a tőle
                    függő kis diákoktól.</p>
				<p>- Tótul sem tudsz?</p>
				<p>- Nem tudok.</p>
				<p>- Tehát semmi nyelvet a magyaron kívül?</p>
				<p>- De igen is, kérem alásan: beszélek francziául.</p>
				<p>- Hogyan! francziául?</p>
				<p>A jó lelkű püspök azt hitte, a szélhüdés kerülgeti. A német nyelv nem tudását
                    valahogy eltűrhette, de a franczia beszédtől el szörnyűködött. Egy gyermek, a
                    ki most végezte be a gimnázium első osztályát, és francziául beszél! Egy árva,
                    egy szürke frakkos convictor! Mi válhatik ebből, ha átuszott valamennyi
                    iskolán?</p>
				<p>Mert Hám János püspök úr előtt a franczia nemzetben Bossuet vagy Fenelon csak
                    kivétel lehetett: a többi franczia mind Voltaire vagy Robespierre. Még ezeknél
                    is gonoszabb, tudniillik: I. Napoleon, a ki a pápát elfogatta, a ki a felséges
                    osztrák dynastia ellen háborút folytatott, sőt annak vitéz hadseregét, a hol
                    csak találta, még tönkreverni is vakmerősködött.</p>
				<p>Úgy nézett rá, mintha eretnekségen kapta volna. Rémülve kérdé:</p>
				<p>- Hol tanultál te francziául?</p>
				<p>- A mamám mindig franczia nyelven beszélt velem, mióta a világon vagyok. Azt
                    mondta: latinul megtanítnak az iskolában, magyarul pedig úton és útfelen.</p>
				<p>A püspök elfordult: még arról is megfeledkezett, hogy a hanyag tanulókat jól
                    lehordani szándékozott.</p>
				<p>Mikor pedig elhagyni készült az intézetet, az őt, a ház kapujáig kisérő
                    igazgatónak mondá:</p>
				<p>- Reverendissime, elbeszélte ön ennek a gyermeknek csodálatos történetét.
                    Útközben, kocsin született és semmi nyoma, hol lett megkeresztelve. Utoljára nem
                    lehetetlen, hogy még ma is pogány s nincs megkeresztelve.</p>
				<p>- Illustrissime domine: ez több mint valószínű, de ha Isten kezünkbe adta ezen
                    tévelygő juhot, nem szabad bizonytalanságban maradnunk. Rajtunk a felelősség
                    terhe s ha méltóságod megengedi, én e gyermeket még ma megkeresztelem.</p>
				<p>- Ez mindenesetre mellőzhetlen kötelességünk, még pedig úgy vallásunk
                    parancsolatából, mint világi szempontból, a gyermek jövője tekintetében. Hova
                    megy innen? mihez kezd e világon, ha keresztlevelet nem mutathat fel? Tehát önre
                    bízom, adja fel rá a keresztségét, úgy, mint ilyen kétes esetekben az egyház
                    mindig szokta: sub conditione.</p>
				<p>És valóban ezen szertartást végbe is vitték a gyermek fején, mielőtt a nap
                    leáldozott volna.</p>
				<p>A kik jelen voltak, a gyermekek, ifjak és öregek szent buzgalommal voltak a
                    jelenet tanui, hálát adván az égnek, hogy e pillanatban a menyek országa új
                    lelket nyert s a fiú megszabadult a rajta fekvő eredendő bűnnek fertőjétől!</p>
				<p>Áldott, boldog világ, a régi hitnek utolsó napja!</p>
				<p>Most a mi hideg filozófiánk más tanokat, egészen ellenkező elveket kezd szivünkbe
                    csepegtetni. Ad-e megnyugvást, vígasztalást, biztosítékot a jövőre?</p>
				<p>Egyelőre csak szomorú és elrettentő jeleit látjuk a merész cserének. Biztatnak
                    ugyan bennünket, hogy az új tőke később dús kamatot fog hozni, tehát e
                    reményben tűrjük az átmenet nehézségeit, kételyeit és rombolásait. Annyi
                    bizonyos, hogy ha aránylag ily kis fővárosban, mint Budapest, mintegy
                    négyszázezer lakossal, egy napon csak két öngyilkolási eset fordul elé, azt
                    mondjuk: hála Istennek, ez még nem is sok; máskor több volt. Ezeket kellene
                    tehát elfogadnunk az új tan mártirjainak?</p>
				<p>Multak az évek.</p>
				<p>Gábor diák iskolai bizonyítványaiban az örökös és szakadatlan «kitünő» sorozatnál
                    mást emberi szem eddig nem látott.</p>
				<p>A franczia nyelvet sem hanyagolá el. Valaki a városból megajándékozá őt ezen
                    nyelven írt imádságos könyvvel s így talált abban úgy lelki táplálékot, mint
                    folytonos éltető forrást arra, hogy a mit tudott, el ne feledje.</p>
				<p>Mikor végre a legfelső osztályba jutott, megengedte neki az intézet igazgatója,
                    hogy kijárjon a városba s pénzért kisebb tanulóknak leczkeórákat adjon.
                    Feltették róla, hogy jövő évre az egyetemi tanulmányok hallgatására a fővárosba
                    megy. Tehát szerezzen legalább annyi pénzt, hogy helyét a vasúton megfizethesse
                    s még meg is élhessen néhány hétig a maga emberségéből, míg tanítványokat
                    találhat.</p>
				<p>Nehezen ment a dolog eleinte, de még is ment. A hol megjelent, a hová hitták, a
                    hová kinálkozott, külsejével, szerény modorával s főleg ragyogó
                    bizonyítványaival mindenütt jóakarókat és pártfogókat talált. Aztán gyakorlati
                    észszel, helyes számítással és előlátással birván, eleinte nem válogatott a
                    tanítványok között, hanem a legelsőbben ajánlkozókat, bármely sovány jutalom
                    mellett is elfogadta. Később ismeretesebb lévén, ő volt a legkeresettebb
                    correpetitor, a kire a legjobban fizető szülők gyermekeik oktatását bízták.</p>
				<p>Legnagyobb előnyére vált azon specialitása, hogy főleg a mennyiségtannak úgy
                    elméleti, mint gyakorlati ágaiban elismert tehetségnek tartották. A hány úrfi,
                    ősi szokás szerint a mathematikából megbukott, mind Szabolcsy Gábor keze alá
                    menekült s aztán a helyes, értelmes és czélszerű oktatási mód következtében, a
                    pótvizsga kelepczéjén tisztességes módon áthatolhatott.</p>
				<p>Ezalatt saját dolgait legkevésbbé sem hanyagolta el. Nagy szorgalommal járt a
                    műegyetem leczkéire. Ott mindent egyszeri hallásra felfogott és megtanult: úgy,
                    hogy a kik tudták, hogy e fiatal embert életének tizedik évében keresztelték
                    meg, meg voltak győződve, hogy ily éles számvetési talentummal megáldott ficzkó
                    csak zsidó szülőktől származhatott.</p>
				<p>Ezen föltevés ellen azonban nyiltan tiltakozott az ifjúnak nyilt arcza, karcsú és
                    szabályos termete, sima gesztenyeszín haja, törzsökös magyar hangja és
                    kifogástalanul jól hangzó beszédmodora.</p>
				<p>A három vagy négy évi szorgalomnak jutalma lett, hogy egy szép reggel, midőn
                    Gábor úr éltének huszonkettedik évét betölté, gyönyörű öntudatra ébredt fel:</p>
				<p>- Okleveles mérnök vagyok!</p>
				<p>Ezt mondta, de rögtön utána gondolta: ha tudniillik akad is valami mérni
                    való!</p>
			</div>
			<div type="chapter">
				<head>II. (Belép a világba, hol a multnak is nyomaira talál.)</head>
				<p>És akadt mérni valója.</p>
				<p>A legközelebbi tavasz nyiltával megkezdték a törvény által engedélyezett
                    «északkeleti vasút» terveit papirra rajzolni.</p>
				<p>Szabolcsy Gábor úr, egyelőre ugyan rendes fizetés nélkül, de tisztességes napi
                    díjjal ellátva, mint mérnöksegéd működött a szakaszmérnök vezérlete alatt, és
                    reggeltől estig kereste a legkedvezőbb irányt az Ugocsában fekvő Királyházától
                    fel Sátoralja-Ujhelyig s a hol megtalálta, ott levert czövekekkel ki is
                    jelölte.</p>
				<p>Nagy híre volt akkor e dolognak a vidéken s a helybeliek nem érthették, kinek van
                    annyi kivetni való milliója, hogy a Bodrogközön át vasutat építsen, egyszerre
                    három felé: éjszak irányában Kassára, kelet felé Mármaros-Szigetre, délnek
                    Szatmárra, egész Debreczenig. Nem régiben kavicsolt országúttal is megelégedtek
                    volna.</p>
				<p>Még a legokosabbak is hiába való ámításnak tartották a megindított méréseket s
                    csak midőn hallották, hogy Szatmár mellett a Szamosra vashidat építenek s a
                    munkát tényleg is megkezdték, vették észre, hogy mégis több lesz ez tréfánál és
                    szóbeszédnél.</p>
				<p>A mérnöksegéd ápril elején, a midőn a fák zöldülnek s ezzel együtt a hernyók is
                    kibújnak a tojásból, épen Réthfalva közelében dolgozott, a hol a vonal
                    szemlátomást emelkedik és utat keres a hegyek közé, hogy bejuthasson a Hernád
                    völgyébe.</p>
				<p>Ez a Réthfalva oly csekély falu, hogy ide nem hogy állomást, de még úgynevezett
                    megálló helyet sem terveztek. A falu a lapályon nyúlik végig; csonka tornya alig
                    emelkedik ki a nyir és egerfák koronái közől. Dél felé düllőút kigyózik ős
                    Beregszász felé s az út árkán túl élő sövényből képződött kerítés vonul
                    hosszára.</p>
				<p>Itt kell felmenni a dombra, melynek lejtőjén Réthfalvy báróné igénytelen
                    kastélyának cserépfödele piroslik ki a hárs- és vadgesztenyefák lombjai
                    közül.</p>
				<p>A kastélyon túl ismét árnyas park következik; egy magas és tisztás pontról pedig
                    sárga homokkőből faragott obeliszk, bizonyára valami síremlék, tünik elé és
                    uralkodni látszik az egész láthatár fölött.</p>
				<p>Gábor mérnök már harmadnap óta közeledik műszereivel e pont felé és előre látja,
                    hogy ki nem kerülheti.</p>
				<p>Épen most a déli órákban nagy szorgalommal nézeget végig látcsövén; vonalakat
                    jegyez az asztalán kifeszített papirívre, a mint egyszer látja, hogy a kert
                    rozzant rácsos kerítése mellett két női alak tűnik el.</p>
				<p>Ő már tudta, mert a vele dolgozó vidéki napszámosok beszélték, hogy az előtte
                    fekvő kastélykában özvegy Réthfalvy báróné lakik, mintegy tizenkét éves
                    leánykájával.</p>
				<p>Mindjárt az első megpillantásra jó gondolata akadt. Munkája közben bőven
                    tapasztalta, hogy ha nagyon örvendenek is a birtokos urak a vasútnak, mindig
                    berzenkednek, ha bár kárpótlás mellett is, jól vagy rosszul ápolt kertjökből egy
                    darabkát át kell engedniök.</p>
				<p>Előre félt, hogy a báróné sem fogadja örömest az ily czélból érkezett látogatást.
                    Tehát legjobb lesz, ha felhasználja e véletlen találkozást s rövid úton
                    engedelmet kér a kert kerítésén áthatolni.</p>
				<p>Oda hagyá tehát műszereit s mint világlátott ifjú bátran, de szerényen bemutatá
                    magát a bárónénak és előterjeszté kérését.</p>
				<p>- A mi ezt illeti, - felelt a báróné igen kétes és bizalmatlan hangon - elvadult
                    kertem egészen uraságod rendelkezése alatt állhat.</p>
				<p>- Engedje meg méltóságos báróné, hogy e kegyét szívem mélyéből megköszönhessem.
                    Húsz percznél tovább nem fog tartani alkalmatlankodásom. Csak átsétálok,
                    leveretek néhány czöveket s megyek tovább.</p>
				<p>- Húsz percz nem sok, de én attól félek, hogy önök a vasutat épen az én kertemen
                    keresztül akarják építeni.</p>
				<p>- Egyáltalában nincs szándékunkban, hanem amott a domb lejtőjén mindenesetre
                    kénytelenek leszünk egy vagy kétszáz négyszög méternyi darabkát a kertből
                    elmetszeni.</p>
				<p>- Hogyan? ott a legmagasabb ponton?</p>
				<p>- Ott, a hova mutatok.</p>
				<p>- Isten őrizzen még a gondolattól is. Ön épen azon síremlék felé mutat, mely itt
                    az én kertemben szent kegyelet tárgya.</p>
				<p>A mérnök a sirkő felé nézett s rövid meggondolás után kérdé:</p>
				<p>- Pusztán csak a sírkő vagy egyszersmind a hely is érdekli méltóságod
                    családját?</p>
				<p>- A hely tán közönyös volna; de az elhunytnak hamvai épen ezen kő alatt
                    nyugosznak!</p>
				<p>- Akkor semmi baj, semmi nehézség. A társaság birtokba veszi e földet; méltányos
                    árát kifizeti; a sírkövet pedig a kegyelettel őrzött hamvakkal együtt, saját
                    költségén áthelyezi oda, a hová méltóságod parancsolja.</p>
				<p>- Köszönöm a megnyugtatást, de fájna lelkemnek e porok nyugalmát megháborgatni.
                    Oly széles e világ, mindenütt föld és tágas tér kinálkozik: tehát mindegyre
                    mehet a vasútnak, ha néhány öllel jobbra vagy balra viszik át határunkon.</p>
				<p>- Bocsánatot kell kérnem, de a különbség, úgy mérnöki, mint pénzügyi tekintetben
                    óriási. Vonalunknak épen azon sírkő irányában kell áthatolni; minden más
                    tervezés teljes lehetetlenség.</p>
				<p>- Nagyon lekötelezne engem, ha szíveskednék megmagyarázni e lehetetlenséget.</p>
				<p>- Örömmel és készséggel szolgálok vele, mert a kérdés igen egyszerű és könnyen
                    megérthető. Ime: vonalunkat, itt bizonyos magasságra már felhoztuk, s ezen
                    magasságot többé elvesztenünk nem szabad. Ha kimélni akarjuk a kertet és kívül
                    maradunk a kerítésen, mindjárt ezen ültetvények határán túl oly meredek domb
                    oldalába jutunk, hogy legalább 300 folyó méter hosszúra oly mély bevágást kell
                    ásatnunk, hogy többe kerülne 300 ezer forintnál, még azon esetben is, ha
                    mélységben mindenütt földet és nem kősziklát találunk. Ellenben ha betörhetek a
                    kertbe, egyenesen neki mehetek a sírkőnek, azt a kis dombot könnyen átvájhatjuk,
                    s mindig a föld felületén maradva, akadály nélkül folytathatjuk utunkat kitüzött
                    czélunk felé.</p>
				<p>- Köszönöm a szives magyarázatot; de mi történnék, ha mint birtokos
                    ellenszegülnék a tervnek?</p>
				<p>- A báróné bölcsen tudja, hogy a kisajátítási törvény föltétlenül mellettünk
                    szól.</p>
				<p>- Még a temetőket is fölháborgathatják?</p>
				<p>- Mindent, a mi utunkban áll, a vállalat és az ország közlekedési rendszerének
                    érdekében. Ebből azonban nem következik, hogy a vasúti társaság török és tatár
                    módjára kénye-kedve szerint romboljon és pusztítson.</p>
				<p>- Lám, ön is elismeri.</p>
				<p>- Elismerem, de hozzá teszem: teljes kárpótlás nélkül.</p>
				<p>- És mi történnék, ha ön mindezek daczára, a vasutat mégis a kert kerítésén
                    kívül, arra fölebb tervezné?</p>
				<p>- Mi történnék? A részvényes társaságot ugyan baj, vagy indokolatlan költség
                    terhe sehogy sem érhetné. Mert én csak mérek és tervezek, de utánam jő majd
                    főnököm, a ki munkámat megbírálja és felülvizsgálja.</p>
				<p>- Hagyja tehát az eldöntést főnökére. Ki tudja, annak az úrnak tán lágyabb szíve
                    lesz, mint önnek és én vele megalkudhatom.</p>
				<p>- Oh báróné, ez hiú remény: az én főnököm a megtestesült kétszerkettőnégy. Ő csak
                    végig nézne e vonalon s az én munkámat irgalmatlanul félre vetné. Valószínű,
                    hogy még engem is elcsapatna a szolgálatból, azon lealázó indokolással, hogy a
                    vasútépítés mesterségének még az ábéczéjét sem értem.</p>
				<p>- Oh, - felelé a báróné büszke mosolylyal, - ily áldozatot nem követelhetünk.
                    Különben pedig kertem nagyobb, mint kell; a sírkövet pedig áthelyezhetem. Csak
                    azt tudhatnám, nem fenyegeti-e birtokomat még más megcsonkítás is, mert
                    olvastam, hogy a vasút mindenhatósága előtt kastélyoknak és templomoknak is
                    romba kell dőlni.</p>
				<p>- Ez igaz, de csak akkor, ha elkerülhetlenül útban állnak. Itt azonban csak e
                    domb lejtőjén kell áthatolnunk, s minden más irány kérdésbe sem jöhet.</p>
				<p>- Akkor megnyugtatva vehetek búcsút. Isten önnel, uram.</p>
				<p>- Méltóságodnak alázatos szolgája.</p>
				<p>Mikor a báróné visszafordult, a kis leányka, a ki eddig egy hangot sem bocsátott
                    ki ajakán s csak bámulta azt a csodálatos embert, a ki vasutat tud építeni,
                    megrántotta anyjának öltözékét és franczia nyelven mondá:</p>
				<p>- Mamám, valamit elfeledtél.</p>
				<p>- Valamit elfeledtem? Ugyan mit, édes leányom?</p>
				<p>- Azt mondtad, mikor ide jöttünk, hogy ebédre kellene híni azt az urat.</p>
				<p>A báróné elpirult s zavara annál nagyobb lehetett, mert ily emlékeztetés után,
                    akarva sem tehetett többé meghivást.</p>
				<p>A mérnök azonban segítségére jött a megszorult anyának, és hasonlókép franczia
                    nyelven szólva, nevetve mondá a kis leánynak.</p>
				<p>- Kisasszonykám: mi mérnökök nem érünk rá, hogy ebédelgessünk. Munka előtt
                    hatalmasan megreggelizünk úgy, hogy estig eszünkbe sem jut az evés.</p>
				<p>Most a báróné is felbátorodott. Érzette, hogy ez a fiatal ember most segítségére
                    jött. Aztán a hibátlanul beszélt franczia nyelv is elárulá, hogy jól nevelt és
                    jó házból származó ifjúval van dolga. El sem hitte volna, hogy árvaházi
                    növendék, egykori szatmári convictor-diák áll előtte! Tehát jóvá akarván tenni
                    nem is egészen szándéktalan mulasztását, kérdé:</p>
				<p>- Vasárnap is dolgoznak?</p>
				<p>- Akkor pihenünk. Nem szabad munkás embereinket Isten házától
                    visszatartanunk.</p>
				<p>- Ezt örömmel hallom. Holnap vasárnap s ha ön szíves volna, pontban két órakor
                    hozzám ebédre jőni, szívesen látom.</p>
				<p>- Mély köszönettel fogadom méltóságod kegyét.</p>
				<p>Ezzel vége volt e találkozási jelenetnek. A báróné leánykájával a kert sűrűi közé
                    tünt; a mérnök folytatta munkáját.</p>
				<p>Másnap csinosan felöltözött az ifjú s a kijelölt idő előtt öt perczczel belépett
                    a báróné kastélyába s bemutatá magát névszerint is.</p>
				<p>A midőn a báróné e nevet hallotta, megrettenve nézett vendégére és éles szemmel
                    vizsgálá annak arczvonásait. De már nevelésénél fogva megszokta, hogy
                    kiváncsiságát elpalástolja: szokott udvariassággal fejezé ki örömét és széket
                    mutatott neki.</p>
				<p>Leültek és közönyös tárgyakról beszéltek, de már a következő pillanatban nyilott
                    az ajtó és Lenke kisasszony nagy győzelemmel jött be a hírrel, hogy a szakácsné
                    készen van s ha mama parancsolja, tálalhat.</p>
				<p>A mérnök szerény helyzeténél fogva nem birt annyi bátorsággal, hogy a bárónénak
                    karját ajánlja; bár ismerte a szabályt, hogy a kit vendégül hivnak, annak
                    igényei és kötelességei is vannak. Tehát csak egymás mellett mentek s az ifjú
                    megnyitá az ebédlőbe vezető ajtót. A báróné pedig ezalatt gondolá: akármilyen
                    derék ember is lehet a középosztályból származó férfi, mégis meglátszik rajta,
                    hogy nem a mi társaságunkban nevekedett.</p>
				<p>Az ebéd, míg a levest kanalazgatták, hallgatva s azon túl is feszes társalgás
                    között folyt, míg Lenke kisasszony, a kinek meg volt engedve a gyermekkor
                    szabadságaival élni, a leghathatósabb pártfogása alá vette a vendéget s
                    elkezdett tőle a legélénkebb kiváncsisággal mindenfélét kérdezgetni.</p>
				<p>- Hol tanulta a mérnök bácsi a vasútépítés mesterségét? Mért kellett önnek a
                    mérés alatt mindig a látcsőbe nézni? Mit jegyezgetett minduntalan arra a nagy
                    papirosra? Hogy tudja, hova kell a czövekeket leverni? Mért tűznek fel
                    fehér-vörös zászlócskát a póznák tetejébe? Mikor érkezik az első vonat
                    Réthfalvára? Kit fogadtak fel a faluból konduktornak, a ki az állomás nevét
                    kiáltja s megmondja, hány perczig időznek azon a helyen?</p>
				<p>A báróné nevette a kis leány csevegését; az első hallásra visszatetszett neki a
                    «mérnök bácsi» czímzés, de a fiatal ember kapva kapott az elébe rakott kérdések
                    özönén, mert egészen saját elemébe jutván, a tudnivaló leánykának minden
                    kérdésére kimerítő választ és fölvilágosítást adott. Ez pedig hallgatott rá s
                    minden szavát szentírásnak vette. Soha életében ily boldog nem volt, mint midőn
                    édes anyja kastélyában, itt épen szemközt vele, az asztal túlsó oldalán egy
                    ember ült, a ki vasutat tud építeni.</p>
				<p>Ebéd után a kertbe mentek s Lenke kisasszony még mindig a vasutakról álmodozván,
                    kérte a mérnököt, mutatná meg, hol lesz a töltés, hova rakják le a síneket? Azt
                    mondta, a hányszor hallani fogja a mozdony füttyét s a vonat dübörgését, mindig
                    ide szalad s meglátja, ha ismerősei közül valaki Réthfalva fölött átutazik.</p>
				<p>- Már tudniillik nyáron és nappal, - jegyzé meg az anyja - mert télen és éjjel
                    mégis jobb lesz csendesen a meleg ágyban maradni.</p>
				<p>Ez alatt a társaság a domb lejtőjén haladva, a kert végére ért a sírkő közelébe.
                    Ez igen szomorú emlék volt, úgy anyag, mint művészi kivitel tekintetében. Gábor
                    mérnök tudományához illő közönynyel pillantott a sárga-szürke s könnyen
                    porladozó anyagból készült műre, mely bizonyosan a vidék valamelyik közönséges
                    kőfaragójának kontárkodása lehetett.</p>
				<p>Azt hitte, a bárónak, a kastély néhai urának nevét fogja olvasni, de csak
                    kezdőbetűket látott:</p>
				<p>gr. Sz. G. H. E.</p>
				<p> 1849.</p>
				<p>A kis leány kedvtelve nézett a vendégre, azon büszke öntudattal, hogy most ő
                    mondhat valamit a mérnöknek, a mit a híres tudós nem tud s csak tőle fogja
                    hallani.</p>
				<p>- Eltalálja mérnök bácsi, mit jelentenek e betűk?</p>
				<p>- Eltalálom, ha Lenke kisasszony oly szíves lesz és megmagyarázza.</p>
				<p>- Igen örömest: gr. Sz. G. H. E. annyi mint: gróf Szabolcsy Gábor
                    honvédezredes.</p>
				<p>A fiatal ember azt hitte, jéggé fagy minden vére. Mintha sejtelme súgta volna,
                    szent az a hely, a hol most áll. Jártában, keltében ma kerül szeme elé a
                    valóságban is egy ember, a kit Szabolcsy Gábornak neveztek és itt van eltemetve
                    Réthfalván, az országnak oly félreeső zugában, melyet csakis egy vasútnak
                    szeszélyes kanyargása fedezhet fel.</p>
				<p>Azt is látta az ifjú, hogy a báróné szeme mint éles bonczkés vág az ő arczvonásai
                    közé, mintha lázas szenvedélylyel keresné, minő hatást tesz e név az ő
                    vendégére?</p>
				<p>A kis leány azonban tovább is ártatlan vidámsággal csevegett:</p>
				<p>- Ugy-e önt is Szabolcsy Gábornak hívják? Én ezt már régen tudom. Elfecsegte
                    nekem a szobaleány, mikor ön még a hegynek másik oldalán mércsikélt. Rokona ön
                    annak, a kit itt eltemettek?</p>
				<p>- Én, kisasszony? Épen nem. Hogy lehetnék rokona olyan úrnak, a ki grófi czímet
                    viselt, én pedig egyszerű polgár vagyok.</p>
				<p>Most már a báróné is közbeszólt:</p>
				<p>- Ön soha sem hallotta, hogy élt egykor egy Szabolcsy Gábor honvédezredes?</p>
				<p>- Oh igen; van tudomásom róla, a mennyiben említve van e név Horváth Mihálynak a
                    szabadságharcz lefolyásáról írt történelmi könyvében. Ez azonban puszta
                    névrokonság, melynek semmi értelme, semmi értéke rám nézve. Ismertem Pesten egy
                    Károlyi György nevű hordárt, a ki dolga közben gyakran ellépdelhetett a Károlyi
                    gróf palotája előtt a járdán, a nélkül, hogy akkor büszkébbnek érezte volna
                    magát, mint máskor.</p>
				<p>A kis leány csodálkozva nézett a beszélőre. Meglepte gyermeki elméjét ezen erős
                    vonásokkal oda vetett hasonlítás. És csak mint visszhang ismétlé:</p>
				<p>- A mérnök bácsi ily hideg marad a Szabolcsy gróf sírja mellett, mint az a hordár
                    a Károlyi palota előtt?</p>
				<p>Ez oly egyenes és közvetlen kérdés volt, hogy a mérnök elpirult, mondani akart
                    valamit, de sehogy sem tudott alkalomszerű válaszra szavakat találni.</p>
				<p>Szerencséjére a báróné megfordult és útját a kert kanyargó ösvényein a kastély
                    felé vette. A többiek hallgatva követték s midőn a ház verendája elé érkeztek, a
                    mérnök búcsút vett a vendégszerető bárónétól.</p>
				<p>Elment lakására a faluba.</p>
				<p>De ki tudja, mit gondolt útjában, míg fejét lehorgasztva, lassú léptekben
                    haladott a zöldelő szántóföldek szélén?</p>
				<p>Mert a legkomolyabb ember is oda engedi néha lelkét a képzelmek országába s
                    rajzol maga elé oly csodálatos regényt, mely a valóságos életben még
                    képtelenségnek, lehetetlenségnek, sőt eszeveszettségnek is sok.</p>
			</div>
			<div type="chapter">
				<head>III. (Újabb nyomok, de melyeken megindulni nem lehet.)</head>
				<p>Két év mult el.</p>
				<p>Szabolcsy Gábor mérnöksegéd a rábizott munkát oly gyorsan, helyesen, pontosan
                    végzé be, hogy főnökei semmi hibát, semmi javítani valót nem találtak abban.
                    Elfogadták tehát tervezetét s a tényleges építés alatt is, mint a részvényes
                    társaság közege, felügyelői minőségben őrködött munkája fölött.</p>
				<p>Mikor pedig készen volt a vasút s a vonatok a kitűzött órában és perczben jöttek,
                    mentek, a mi Gáborunk, a Bodrogköz felső vidékén már mint rendes fizetéssel
                    ellátott szakaszmérnök hivataloskodott, éltekorának nem egészen huszonnegyedik
                    évében.</p>
				<p>Hivataloskodása közben elégszer átrobogott a vonattal a réthfalvi kastély kertje
                    mellett. Látta, hogy a honvédezredes sírját vagy húsz lépéssel alább állították
                    fel. Hallotta a vidékiektől, hogy a báróné az obeliszket jobb mesterekkel újra
                    megfaragtatta, sőt, változván a viszonyok, most már az elhunytnak teljes nevét,
                    czímét és honvéd-hadseregbeli rangját egészen kiírva, a kőre metszette.</p>
				<p>A kert azonban csendes s hallgatag maradt, s tán még inkább elvadulva,
                    elhanyagolva, mint azelőtt.</p>
				<p>Hát a kedves kis Lenke kisasszony hová lett? Pedig, hogy igérkezett egykor, hogy
                    a hányszor hallani fogja a mozdony füttyét, mindig fölszalad a pálya töltéséig,
                    üdvözli az átutazó ismerősöket és lebegteti zsebkendőjét, míg csak el nem
                    veszti őket látköréből.</p>
				<p>Soha egyszer sem látta; de nem is csodálkozhatott rajta, mert meghallotta a
                    vidékiektől, hogy a kis leányt nevelőintézetbe vitték, valamelyik
                    apáczakolostorba, Váradra vagy Kassára.</p>
				<p>Egyszer, augusztus hónak naptól ragyogó délutánján, közel Réthfalvához volt
                    dolga. Eltöltött már több napot a szomszéd állomás pályaházában s aztán felült
                    azon szörnyű kis járműre, melyet két ember hajt, és sebesen átiramlik a pálya
                    felszinén.</p>
				<p>A réthfalvi kastély kertje mellett már állott a 77-ik számmal jegyzett őrház s
                    itt megállapodott.</p>
				<p>Leszállt a kis kocsiról, belépett a rozzant rácskerítés hézagain keresztül a
                    kertbe s meglátogatá a sírkövet, mely iránt egykor oly közönyt mutatott, de
                    mégis ki tudja mit érzett?</p>
				<p>Ott állott tehát néhány perczig a sírkő előtt s levett kalappal olvasta el a
                    teljes feliratot. Titkos sóhaj lebbent el ajkairól s aztán újra visszament
                    munkája folytatására.</p>
				<p>Még az utolsó perczben is visszanézett, de nem látott senkit.</p>
				<p>Igen, nem látott senkit; egy lelket sem: de ebből nem következik, hogy őt sem
                    látta volna valaki.</p>
				<p>Lenke kisasszony járt a kertben, mert iskolai szünidő levén, a két legforróbb
                    nyári hónapot itthon töltötte. A kis leány látta a rögtön jött s rögtön távozott
                    tüneményt s aztán gyors futással rohant anyjához, a ki a kastély verandája előtt
                    a hársfák alatt hűsölt és olvasgatott.</p>
				<p>- Mamám! - kiáltá még távolból - képzeld: ő itt volt. Én láttam őt. Bejött a
                    kertbe, körülnézett; elolvasta a sírkő felírását s aztán megint eltünt.</p>
				<p>- Ő! - felele a báróné csodálkozva - kiről beszélsz? ki az az ő?</p>
				<p>- Hát édes mamám, az a mérnök, a ki a vasutat építette s a ki egyszer itt ebédelt
                    nálunk.</p>
				<p>A báróné félre vetette könyvét, anyai szeretettel inté magához gyermekét és
                    átölelé. Aztán oktató hangon mondá:</p>
				<p>- Kis leányom, te helytelenül fejezted ki magadat. Tanuld meg, hogy így röviden
                    «ő»-nek csak a legközelebb hozzánk tartozókat szoktuk nevezni. Az apát, az anyát
                    és a testvért. Minden esetben pedig csak azt, a kiről más is tudja a családban,
                    kiről van a szó? Te pedig idegenről mondtad, hogy láttad őt. Hogy találja ki
                    mamád, kit láttál, minden kérdés és magyarázat nélkül.</p>
				<p>A kis leány elpirult és elhallgatott. Nem tudta ugyan megmagyarázni miért? de
                    titkos ösztöne súgta, hogy meggondolatlan beszédével valamit elárult, a mit jobb
                    lett volna elhallgatnia.</p>
				<p>Tán, hogy ő ezen emberről többször gondolkodott, mint a hányszor beszélt.</p>
				<p>A báróné pedig, hogy az adott leczke után, újra megnyugtassa leányát, karjai közé
                    szorította gyermekét, százszor megcsókolta, az alatt pedig lelki szemével
                    benézett a bizonytalan jövő titkaiba.</p>
				<p>- Szegény kis leányom, - gondolá, telve anyai aggodalmakkal - ki tudja, hol él,
                    hol rejtőzik e pillanatban azon ismeretlen, a kit te egykor szívedben csak ő-nek
                    fogsz nevezni? Valószínűleg most hallgatja a jogot valamelyik egyetemen. Vagy
                    már elmehetett komoly nevelőjével külföldi első nagy útjára. Most nézi szép
                    Olaszországot, boldog Francziaországot, dúsgazdag Angliát. Ki tudja, hát ha ezen
                    titkos ő, épen most Párisban dőzsöl, könnyelműen pazarolja örökségét,
                    eszeveszetten tékozolja ifjúságát. Ki tudja, hát ha ez a jövendőbeli ő, már nem
                    is fiatal ember? Nős, gyermekei vannak; később özvegy lesz és szürkülő
                    szakállal, mint karvaly jő, hogy elragadja tőlem szelíd galambkámat.</p>
				<p>Az öreg, de dúsgazdag kérő oly megszokott és mindennapi tünemény a mi nagyvilági
                    társadalmunkban!</p>
				<p>Aztán fönhangon kérdé:</p>
				<p>- Beszéltél azzal az úrral?</p>
				<p>- Oh, nem mamám. Mikor megláttam, elrejtőztem a bokrok mögé: mert nagyon féltem;
                    rettenetesen megijedtem tőle.</p>
				<p>- Megijedtél?</p>
				<p>- Mert két év óta, hogy nem láttam, olyan nagy fekete szakálla nőtt.</p>
				<p>- Dőre kis leány. Azt jól tetted, hogy vissza fordultál és nem beszéltél egy
                    idegennel, a ki engedelem nélkül áttör a kert kerítésén; de máskor ne rejtőzz
                    el, hanem menj más útra, vagy jőjj egyenesen hozzám.</p>
				<p>- Igen, mamám.</p>
				<p>Ezalatt az ifjú mérnök már a második állomáson is túl volt és nem sokára
                    megérkezett útja czéljához, a hol könnyű járművéről leszállt s találkozott az
                    itt rá váró szolgabíróval, kivel holmi kisajátítási ügyekben még mindig akadt
                    hivatalos elintézni valója.</p>
				<p>A munka néhány órát vett igénybe, s midőn az ellenkező irányból érkező rendes
                    vonat a pályaház elé ért, mindketten felültek s visszautaztak a megye
                    székvárosába.</p>
				<p>A nap már gyorsan hanyatlott a láthatárt elzáró hegyláncz gerincze felé, a vonat
                    elrobogott a réthfalvi kastély kertje fölött, s ketten gyönyörködve néztek le a
                    kies völgybe, melynek lejtőjén a báróné kastélyának tetőzete a búcsuzó nap
                    sugaraitól elöntve, vérvörös lángban égett.</p>
				<p>- Sohasem mehetek el itt - jegyzé meg a szolgabíró - a nélkül, hogy el ne
                    gondolnám, minő csodálatos teremtése az úristennek az a Réthfalvyné.</p>
				<p>- Miért? Én voltam ott egyszer ebéden; egyszerűség és ősi zamat uralkodik a
                    házban, mint örök gyászt fogadott özvegyhez illik.</p>
				<p>- A vidék urai, ha csak tehetik, kikerülik e házat.</p>
				<p>- Mi kifogásuk lehet ellene?</p>
				<p>- Azt mondják, a báróné méltatlan rangjához, mert gyülöletes módra fösvény.</p>
				<p>- Fösvény!</p>
				<p>- Mások szerint csak józan takarékos módon él. Különben itt, ha valahol az urak
                    örökös dáridótanyát nem találnak, azon házra hamar ráütik a fösvénység bélyegét.
                    Ismeri ön a báróné ifjúságának regényét?</p>
				<p>- Sohasem hallottam.</p>
				<p>- Akkor elbeszélem, mert érdekes és rövid. Az egykor szép Réthfalvy Laura
                    szeretett egy fiatal grófot, a ki történetesen épen az ön nevét viselte.</p>
				<p>- Megtoldva a grófi czímmel.</p>
				<p>- Igen megtoldva. Szabolcsy Gábor gróf azonban őseinek birtokából egy talpalatnyi
                    földet sem nevezhetett sajátjának, mert mindent, még atyja életében, elvitt a
                    csőd és az árverés. Egyedül csak huszárfőhadnagyi fizetéséből élt. Ez okból a
                    leányt nem adták hozzá. Laura kisasszony otthon maradt s nagyon kezdett már
                    elvirulni, a midőn kétségbeesésében férjhez ment unokatestvéréhez Réthfalvy Pál
                    báróhoz, a ki a tőszomszédságban fekvő két falucskának ura volt. Igen ura, de
                    csak névleg, mert a házasság után csakhamar kitünt, hogy férjemuram legalább is
                    annyival adós, a mennyit birtoka megérhet. Nem sokára leányka született e
                    házasságból, s míg a nő gyermekágyban feküdt, a gyöngéd férj, Pesten, kártya
                    közben úgy összeszólalkozott valakivel, hogy párbaj lett a dolog vége, s a báró
                    urat a golyó épen a homlokán találta. Ekkor az özvegy feltette magában, hogy
                    összes erejét megfeszíti, minden nélkülözéssel megküzd, de férje adósságát
                    kifizeti s mind a három falut megtartja.</p>
				<p>- Dicséretre érdemes elhatározás.</p>
				<p>- Úgy van, ha fia volna. De mire való ez az erőködés egy leány miatt, a ki ha
                    szép lesz, épen úgy elvihet egy, mint három falut az idegen családba.</p>
				<p>- Mi lett a grófból?</p>
				<p>- Az, a mi szokott: a főhadnagyból kapitány. Ekkor kitört a forradalom, és
                    Szabolcsy gróf átcsapott a honvédekhez. Kétszer kapott sebet. Az elsőből
                    kiépült, de nyár közepén az orosz portyázók úgy mellbe lőtték, hogy félholtan
                    hozták vissza a táborba. Itt sem volt maradása. Feltették egy közönséges paraszt
                    szekérre s hurczolták éjjel-nappal, míg végre Laura kisasszony hírét vette s a
                    beteget saját kastélyába hozatá.</p>
				<p>- Még mint leány?</p>
				<p>- Még mint leány. Atyja épen ezen idő előtt halt meg: tehát Laura kisasszony
                    egészen szabadon rendelkezhetett kezével. A gróf öt napig feküdt a kastélyban. A
                    báróné erősen állítja, hogy betege soha egy perczre sem nyeré vissza
                    emlékezetét: mások az ellenkezőt állítják, sőt hozzá teszik, hogy Laura
                    kisasszony a halállal küzdő grófot örökös szemrehányásokkal és hűtlenségi
                    vádakkal kínozta. A halál véget vetett a kínos helyzetnek, s az ezredes sírt és
                    emlékkövet kapott a kastély kertjében.</p>
				<p>- Tehát mégis megtisztelte.</p>
				<p>- Oh, nem ő! hanem a vidéki hazafiak adtak össze vagy hetven forintot. Azok
                    faragtatták valami kontárral s midőn a követ ide szállították, Laura kisasszony
                    nem mert ellenkezni. Aztán ott állott az emlék sok évig, míg a vasút miatt vagy
                    tíz öllel alább kellett újra felrakni darabjait.</p>
				<p>- Laura kisasszony azután ment férjhez?</p>
				<p>- Néhány évvel később.</p>
				<p>- Szerelemből?</p>
				<p>- Tisztán és egyedül csak azért, hogy a formaszerinti vén leányság ízetlen
                    helyzetéből kimeneküljön.</p>
				<p>- - - -</p>
				<p>Ismét néhány hónap telt el.</p>
				<p>A szakaszmérnök buzgón s kedvtelve hivataloskodott, míg egy őszi napon az
                    igazgatóságtól azon parancsolatot kapta, hogy haladék nélkül menjen Szatmárra, a
                    hol a Szamos hídjának feljáró töltései mindkét felől sülyedni kezdenek; a pálya
                    döczögős, a sínek szétválnak s a közlekedő vonatokat vész fenyegeti. Tehát
                    vizsgálja meg a dolgot, készítsen tervet és részletes költségvetést, miként
                    lehetne a mutatkozó hibát leggyorsabban és legolcsóbban kijavítani?</p>
				<p>Nagyon hízelgő megbizatás volt ez egy szakaszmérnök részére. Az igazgatóság
                    hivatalosan kimondta ezzel, hogy Szabolcsy Gábor mérnök ügyességéről sokat tesz
                    fel.</p>
				<p>Másnap tehát becsomagolá műszereit és útnak indult.</p>
				<p>Ily küldetésben ő volt a legnagyobb úr az egész vonaton; a mozdonyvezető, a
                    konduktor kalapemelve fogadta parancsait. Oda ült, a hová neki tetszett, a hol
                    legkényelmesebb helyet talált s más idegen nem háborgatta gondolataiban.</p>
				<p>Mert az utóbbi idők óta az ifjúnak lelkét kínos kételyek marczangolták, miktől
                    nem tudott megszabadulni.</p>
				<p>Éles szemű fiatal ember volt, mindent látott; jó emlékező tehetséggel birt,
                    semmit el nem feledett. Sokat hallott s mindent észszerűleg összeköttetésbe
                    hozott s tudott azokból következtetéseket is vonni.</p>
				<p>Anyjának egykori szavai is felmerültek emlékezetében. A mit akkor még nem értett,
                    ma már világosabb utmutatóul szolgált. Egybevetette ezzel azt is, a mit anyjának
                    ismerőseitől hallott. Most kezdte érteni, mért vizsgálta a báróné oly élénk
                    kiváncsisággal az ő arczvonásait s így lassanként, fokról fokra hozzá szokott
                    azon gondolathoz, hogy az ő ismeretlen édes atyja és a réthfalvi parkban
                    eltemetett ezredes életpályája között sok hasonlatosság van.</p>
				<p>Csak a grófi czím forgatta fel minden okoskodását. Ezt a körülményt ő soha sem
                    hallotta; erről senkinek legtávolabb sejtelme sem lehetett.</p>
				<p>De visszagondolt gyermekkorára. Tudta, hogy anyja szegény asszony volt, de azért,
                    míg élt, fiát mindig csinosan járatta és úgy nevelte, mint a jó és művelt
                    családokban szokás.</p>
				<p>Ama rettenetes és minden boldog jövőt megsemmisítő eszmét, hogy ő törvénytelen
                    gyermek, már úgy megszokta, mint a született vak a világtalanságot. Fájt neki,
                    de nem esett kétségbe miatta. Ha egykor főmérnök lehet: ugyan mit kivánhat
                    többet e mostoha világtól?</p>
				<p>Azt is hallotta édes anyjának ismerőseitől és szomszédaitól, hogy özvegy
                    Szabolcsy Gáborné soha sem tudta jogát e névhez bebizonyítani. Azon állítását,
                    hogy egybekelése Lengyelke nevű faluban ment végbe, de ezen helységet az oroszok
                    a templommal és a matrikulákkal együtt porrá égették, csak oly mesének
                    tartották, minőt a szerencsétlen eltévedt nők szoktak hibájuk elpalástolására
                    feltalálni. Ellenben országvilág tudta, hogy az egykori Lengyelke ma már többé
                    nem létezik; a lakosok a szomszéd falvakba költöztek s az egykori háztelkekből
                    kövér szántóföldek keletkeztek.</p>
				<p>De mit használt ez is? különösen oly fiúnak, a kinek keresztlevele sok évvel
                    később kelt születésénél?</p>
				<p>És ha ő maga meggyőződhetnék is, hogy törvényes ágyból született; vajjon ezen
                    biztos öntudatával más véleményre téríthetné-e a világot, mely bizonyítékok
                    nélkül semmit sem tartozik elhinni?</p>
				<p>És mégis oly nehéz és elviselhetlen fájdalom egy gyermeknek azon hitben élni,
                    hogy édes anyja, a ki őt úgy szerette, a ki csak érte élt, egykor többé jóvá nem
                    tehető hibát követett el!</p>
				<p>A grófi czím legkevésbbé sem érdeklette. Ennél többet ért volna előtte egy
                    becsületes iparos atyától öröklött jogos név. Gróf és szakaszmérnök! Méltóságos
                    czím és napi munkával keresett kenyér! Ez több mint hiábavalóság, valóságos gúny
                    és nevetség.</p>
				<p>De végre is kellett valami igaznak lenni abban, hogy az ő atyját Szabolcsy
                    Gábornak hítták. Jártában, keltében soha nem talált ily névre. A lapokban nem
                    fordult elő; a czímkönyvben sehol nem találta fel. Andrássy Gyula vagy Deák
                    Ferencz, százával találkozik: de Szabolcsy Gábor csak egy élt a világon. Ez gróf
                    volt és honvédezredes; meghalt a báróné kastélyában, a hova sebesülten és
                    eszméletlen állapotban hozták és eltemették a kert díszhelyén, tisztelve és
                    nagyrabecsülve még emlékében is!</p>
				<p>Ily tépelődések között érkezett meg az ifjú, még azon nap délutánján Szatmárra, a
                    hol első teendője volt a rábízott ügyben tájékozást szerezni.</p>
				<p>Egyszerre egy végig-pillantással látta, hogy a pályán mutatkozó kár csekélység,
                    és gyakran előfordulni szokott okból származott.</p>
				<p>Úgy látszott, hogy a vészjósló jelentést a dologhoz nem értő egyén küldte Pestre.
                    Néha megtörténik az efféle rosszlelkűségből és csalárd számításból is: hogy új
                    munka legyen, a vezető mérnök pedig a homok- és kavicsszállítás fejében
                    patikáriusnak való számadást terjeszszen az igazgatóság elé.</p>
				<p>Gábor mérnök a sok irogatás, tervezgetés helyett, rögtön saját felelősségére
                    munkához látott s nehány nap mulva értesíté az igazgatóságot, hogy minden rendén
                    van s a néhány száz frtnyi kiadást az állomási főnök «mulasztást nem tűrő
                    javítások» czímén az állomási pénztárból előlegezte.</p>
				<p>Az igazgatóság tagjai fejöket csóválták ezen hihetetlennek látszó hírre s rögtön
                    főmérnököt küldtek Szatmárra «felülvizsgálat» végett. A jövés-menés, méregetés
                    ismét nehány napba került, de az eredmény csak az volt, hogy a végbevitt munka
                    helyes, a pálya jó és tökéletesen «praktikabilis».</p>
				<p>Egyéb sem kellett a direktóriumnak, ha a czél el volt érve. Ott a tanácsban a
                    szakértők mindjárt kezdetben 20,000 frtról beszéltek; de ez sem lett volna baj,
                    mert a részvényes társaság állami biztosítékot élvez: tehát bú nélkül költhet.
                    Mert ha a sok rendes és rendkívüli kiadások folytán kevés a jövedelem, arra való
                    az ország, hogy kötelessége folytán fizesse a hiányt!</p>
			</div>
			<div type="chapter">
				<head>IV. (Hátrahagyott levél az anyától.)</head>
				<p>A munka be volt fejezve, az igazgatóságtól megérkezett a dicséret és elismerés s
                    a legközelebb bekövetkezett vasárnapon az ifjú mérnök teljes szabadságot
                    élvezett.</p>
				<p>Korához képest szép állással birt; a rendes fizetés mellé, a folytonos
                    kiküldetések alkalmával még megfelelő napidíj is járult s miután semmi hajlam
                    nem volt benne könnyelműségre, vagy épen pazarlásra, kellemesen élt s
                    tárczájában a pénz soha sem hiányzott.</p>
				<p>Elhatározta, hogy szabad napját gyermekkori emlékeinek megtekintésére szenteli.
                    Bejár minden helyet, a hol hajdanában megfordult; megnézi a kis ház udvari
                    szobáját, a hol édes anyjával lakott; eltekint a püspöki convictusba, a hol az
                    egykori legkisebb fiúk ma már a legidősebbek: vajjon emlékezni fog-e itt valaki
                    rája?</p>
				<p>A város időközben valamennyire meg is szépült; a helybeliek legalább azt tartják,
                    ma már rá sem lehet ismerni a régi Szatmárra. Gábor mérnök tehát végig
                    sétálgatott az utczákon és örvendett, a hol a haladás és csinosodás jeleire
                    találhatott.</p>
				<p>Vele is úgy történt, mint mással: hogy a mit egykor szépnek, csinosnak talált, ma
                    szegényes és izléstelen képet öltött. Másutt a ronda fészkek helyébe szép
                    emeletes épületek emelkedtek. De végre minden kisebb és szerényebb volt, mint
                    emlékezetében képzelte. A mi egykor rá nézve messze út volt, ma mindjárt ott
                    következett a kurta kis sikátor végén.</p>
				<p>A ház, melyben anyja lakott, még állt, hanem az udvari szobából egy kádármester
                    raktárt csinált kész hordóinak. Az udvaron pedig a legények iszonyú kopogással
                    verték fel az abroncsot a dongákra. Más világ, más emberek. A ház lakói bámulva
                    néztek a fiatal emberre, a ki itt minden csekélységet, a kút gémét, a pincze
                    gátorát oly kegyeletes figyelemmel vizsgálja: bizonyosan a házat akarja
                    megvenni: mit keresne mást itt e szegény fészekben ily tőről szakadt dús
                    gavallér? Mert külsejéről itélve, csakugyan nem lehetett ráfogni, hogy
                    borkereskedő vagy épen szőllős gazda.</p>
				<p>Innen elsétált a convictus épületébe, gondolkodván útközben a mulandóságról. Hat
                    vagy hét év és mennyi változás! A jótékonyságáról híres püspök, az intézet
                    alapítója már nyugalomra tért az általa épített székesegyház sírboltjába, a hol
                    elődei után a negyedik helyet foglalja el. Az intézet egykori igazgatója is
                    másnak engedte át tisztét. A növendékek is folyvást változtak; évenkint belépett
                    ide tiz-tizenkét apróság, majdnem ugyanannyi elhagyá a tápláló tanyát.</p>
				<p>Szóba állott egyikkel, másikkal az idősbek közül, de csak azt tapasztalta, hogy
                    ezeknek legkisebb gondjuk is nagyobb volt annál: mikor élt itt valaha egy
                    Szabolcsy Gábor nevű diák a szürke frakkban?</p>
				<p>Egyedül az öreg főzőné (a hely szerénysége tiltakozott a szakácsné elnevezés
                    ellen) a még mindig szorgalmatos és házsártos Salánkiné asszonyom csapta össze
                    kezét, a midőn hallá, hogy Szabolcsy Gábor nevű úri ember jött látogatóba.</p>
				<p>Mindjárt ott hagyta a konyhát, a mosogató teknőt s rohant az udvarra úgy, hogy
                    még főkötője is hátrahanyatlott.</p>
				<p>- Micsoda? Szabolcsy Gábor? a kinek én a főtisztelendő úr asztaláról fánkokat
                    dugtam a zsebébe? Az a selypes kis úrficska, a ki ha jéggé fagyva jött haza a
                    templomból, itt keblemen melegítettem fel? Hol van, hadd lássam.</p>
				<p>Erre megpillantotta az udvar közepén állongó fiatal embert, de nem sokat gondolt
                    annak szép fekete szakállával, még kevesebbet finom, úrias és igen divatos
                    öltözékével, hanem hozzá rohant, megölelte, megcsókolta, keblére vonzotta, pedig
                    bizony nagyon rántásszagú volt a szoknyája és nagyon sok tarka zsírfolt a
                    kötényén.</p>
				<p>Természetesen csak úgy tegezte, mint hajdanában.</p>
				<p>- Csakugyan te vagy, Gábor? Ejnye be kitakarodtál, ejnye de felcsenevedtél. Uram
                    fia: hiszen magam futottam a Szamosra friss vizért, mikor a főtisztelendő úr
                    (Isten nyugosztalja) megkeresztelte: pedig már jó nagy buksi volt. Ugyan hol
                    volt a szemük, hogy ezt a szép magyar fiút zsidó gyereknek nézték!</p>
				<p>Már sokat beszélt, míg végre okosabb gondolat is jutott eszébe.</p>
				<p>- Gáborkám: voltál már Kürthy Mihályné asszonyomnál?</p>
				<p>- Kürthy Mihályné asszonyomnál? Nem igen emlékszem nevére.</p>
				<p>- Már hogy ne emlékeznél. Ez ápolta anyádat betegségében. Mikor pedig te három
                    esztendős voltál, Kürthy Mihály uram (Isten nyugosztalja) valami ócska
                    farkasbőr-bekecsből olyan szép báránybőr-ködmönt varrt neked, hogy nem volt
                    egynek sem az iskolában. Szegény Kürthyné most özvegy, de a maga házában lakik
                    és folytatja a szűcs mesterséget.</p>
				<p>- Ha anyám iránt jó indulattal viseltetett, elmegyek hozzá s megköszönöm
                    neki.</p>
				<p>- Még mást is találsz ott. Mikor anyád haldoklott, egy lepecsételt levelet adott
                    át neki, s azt mondta: ezt az írást csak úgy adja át szomszédasszonyom a
                    fiamnak, ha nagykorú és derék ember is lesz.</p>
				<p>- Egy levél hozzám? haldokló anyámtól?</p>
				<p>- Azóta ott őrzi Kürthyné asszonyom a pecsétes írást a ház legtisztességesebb
                    helyén, a mestergerendán, épen a biblia mellett, mert Kürthyné asszonyom (Isten
                    bocsássa bűnét) a kálvinista hitet vallja.</p>
				<p>- És hol lakik ez a derék asszony?</p>
				<p>- Még azt is elfeledted? Menj innen egyenesen a Szamos-utczára, s ott majd
                    megtalálod Pigai Károly koporsó-asztalos műhelyét. Micsoda? ezt sem tudod?
                    hányszor hoztál onnan begyujtani való forgácsot, ha anyád tejet akart forralni.
                    Nos, hát a hol a Pigai Károly táblája van, a két vörös koporsóval, csak oda menj
                    be, mert az a Kürthy Mihályné asszonyom háza. De el ne illanj Szatmárról, míg
                    nekem is el nem mondtad, mit olvastál az anyád irásában?</p>
				<p>Nem sok fáradságába került az ifjúnak, hogy Pigai Károly czégtábláját a két vörös
                    koporsóval s fölötte, szokás szerint, az ország czímerével, feltalálja. Ott
                    lógott egy földszinti ház kapuja fölött, jól lemosva az esőtől és tisztességesen
                    megkopva az idők mostohasága alatt.</p>
				<p>Az udvaron gyékényes fedelű úgynevezett «ekhós» kocsi állott, mellette kövér,
                    alacsony termetű, még nem is öreg asszony rakosgatott egy nagy ládába
                    báránybőrből készült kucsmákat, hogy elküldje a nagybányai vásárra, a hol, így
                    őszi időben, ezen árút nagyon keresik.</p>
				<p>A mérnök az első pillanatban alig hihette, hogy e nő maga Kürthyné asszonyom
                    volna. De jobban meggondolva, könnyen kiszámíthatá, hogy ha a szűcsné egykorú
                    volt édes anyjával, nem lehetett több negyvenöt évesnél.</p>
				<p>Előbbre lépett tehát és igen előkelő modorban bemutatá magát.</p>
				<p>- Micsoda? - felelt Kürthyné asszonyom, - a nagyságos úr az én kis Gáborkám, a
                    kit én százszor lekergettem az eperfáról, ha éretlen volt még a gyümölcse?</p>
				<p>- Valóban én vagyok.</p>
				<p>- Ugyan ne öljön meg.</p>
				<p>(Eredeti szatmári szójárás, mely a csodálkozásnak legfensőbb fokát jelenti.)</p>
				<p>- Most jövök Salánkiné nénitől - folytatá az ifjú - s azt hallám tőle, hogy levél
                    maradt anyámtól, s itt van letéve Kürthyné asszonyomnál.</p>
				<p>- Nálam? Már hogy mondhatott ilyet Salánkiné asszonyom? Nem vagyok én sem
                    káptalan, sem a nemes város archivariusa, hogy nálam okleveleket tegyenek
                    le.</p>
				<p>- Tehát semmi sem maradt számomra?</p>
				<p>- Azt már megint nem mondtam. Csak annyi igaz, hogy boldogult Szabolcsy Gáborné
                    asszonyom egybepecsételt írást adott át nekem, hogy halála után vigyem
                    valahova, a hol jól megőrzik.</p>
				<p>- Szabad tudnom, hol találnám meg ezt az iratot?</p>
				<p>- A városházán. Beadtam a levéltárba, őrizze meg, a kinek kötelessége; azt hiszem
                    azért fizetik az ilyen ingyenélőket.</p>
				<p>Az ifjú mérnök a vett utasítás folytán gyors léptekkel sietett a városházára.</p>
				<p>Itt bevett hazai és municipális szokás szerint bámulva néztek rá, mint
                    csodabogárra, a ki valamely okirat kiadatását követeli, a nélkül, hogy az okirat
                    számát is megmondhatná.</p>
				<p>Szerencséjére még élt ott egy elvénült és örökké éhező irnok, a ki emlékezett a
                    dologra. És miután az itt szóban forgó iratcsomó hivatalosan soha sem volt
                    lajstromozva, igen rövid úton át is adták a fiatal embernek, hogy hát vigye, a
                    hova neki tetszeni fog.</p>
				<p>A mit kezébe kapott, közönséges levél volt, mely vastagsága után itélve egy vagy
                    két ivet foglalhatott magában. Mint szerzett kincsével, mint elidegeníthetlen
                    tulajdonával hatolt át a város utczáin és sietett szállására, a pályaházba.</p>
				<p>Gábor mérnöki hivatásánál fogva mindig száraz számokkal és pontos mérésekkel
                    foglalkozott, de azért nem hiányzottak lelkének nemesebb kincsei sem. A
                    természet gazdag képzelő tehetséggel áldotta meg; szíve képes volt ellágyulni,
                    sőt olvadozni is, és akkor a könnyek igaz gyöngyei soha sem hiányoztak
                    szemében.</p>
				<p>Már útközben többször megnézegeté a kezében tartott szent ereklyét. Örömmel és
                    kedves megelégedéssel vette észre, hogy ezen számára őrzött levelet nagy
                    lelkiismeretesen megőrzötték, s mint haszontalan lomot az útból félre nem
                    dobták. A papir fehérsége és tisztasága bizonyította, hogy ezen irat annyi év
                    lefolyta alatt napvilágot sem látott, annál kevésbbé került kiváncsi szemek elé,
                    vagy épen idegen, hivatlan és kiméletlen kezek közé. Volt ott elég hely a
                    levéltárban: tehát ott is maradhat, míg csak Szatmár városa el nem pusztul
                    örökre.</p>
				<p>Remegve érkezett szállására. Elfogultságában alig viszonozta az állomásfőnök
                    barátságos üdvözletét. Olyan izgatott hangulatban volt, mint az ókor meséiben a
                    hős, a ki a holtak ismeretlen országából vesz egyenes tudósítást.</p>
				<p>- Szegény, elfeledhetetlen jó anyám, - mondá a midőn karszékébe ült, - kezdelek
                    érteni; eltalálom utolsó gondolatodat, a midőn tudtad, hogy fiad árvaságra jut.
                    Te nem mondhattál el valamit az éretlen gyermeknek, de még sem akartad titkaidat
                    végkép sírodba temetni. Gondoskodtál tehát, hogy szólhass hozzám még egyszer
                    akkor is, ha érett észszel hallhatom és elfogadhatom parancsolatodat. Ime most,
                    a midőn még ismeretlen előttem legszentebb végrendeleted, esküszöm, hogy
                    feltétlenül engedelmes fiad leszek, s bármit kivántál tőlem, éltem feladatának
                    tekintem, hogy megcselekedjem!</p>
				<p>Ekkor bezárta szobája ajtaját, lebocsátotta az ablak függönyeit s ezen derengő
                    félhomályban, kivette mellénye zsebéből tollkését, s a levél borítékát egy
                    vágással ketté hasította.</p>
				<p>Mindjárt az első pillanatra idegen és soha nem ismert kéznek sorai és betűi
                    tüntek szemei elé. Hogyan? ennyi remény, ennyi várt vígasztalás után rögtön és
                    egyszerre ily rémítő csalódás következhetnék?</p>
				<p>De csakhamar eszébe jutott, hogy ő ugyan édes anyjának kéziratát nem is
                    ismerheti. Gyermekkorában ilyesmire nem figyelt; azután elpusztult a család
                    szegényes tűzhelye, elenyészett minden emléktárgy s a fiú mindez óráig egy
                    betűt, egy vonást sem látott anyja hagyományaiból.</p>
				<p>A következő pillanatban már olvashatta a levél homlokán a szeretetteljes
                    megszólítást: Kedves gyermekem, édes kis Gáborkám!</p>
				<p>Látta a levél keltének napját, az évszámot. Ott állott még meg nem sárgult
                    tintával feljegyezve: szept. 2. 1858. Épen öt nappal korábbi dátum, mint a
                    bekövetkezett halál.</p>
				<p>Fordított és nézte az aláírást. Vajjon bátran és kétkedés nélkül Szabolcsy
                    Gábornénak nevezi magát? Nem. Csak azt írta: még a túlvilágban is örökké hű
                    anyád.</p>
				<p>Lehetett ebből valamit előre is következtetni. Épen semmit sem. Minden anya így
                    írja alá magát; a polgárné, a grófné, a királyné, ha gyermekéhez szól. Anyád és
                    semmi más; mert ezzel már a legnagyobb el van mondva. A mi ezután következik, az
                    a külső világ ügye. A hivatalosan viselt névnek vagy czímnek az anya és a fiú
                    között létező szentélyben semmi helye sem lehet.</p>
				<p>Végre erőt vett magán, megtörlé száraz homlokát és olvasni kezdett, mint
                    következik:</p>
				<p>«Szatmár, szept. 2. 1858.</p>
				<p>Kedves gyermekem, édes kis Gáborkám.</p>
				<p>Ha olvasod egykor e levelet, mindenre kérlek, figyelmesen olvasd, hogy megérthesd
                    szavamat.</p>
				<p>Ha a sors úgy határozta, hogy homályban maradj s kezed munkájával keressed
                    kenyeredet, értsd meg a tényeket, de ne figyelj a következtetésekre, melyeknek
                    hasznát úgy sem veheted.</p>
				<p>Halld tehát, a mit tudnod kell a legegyenesebb forrásból, s nem úgy, mint eddig
                    netán hallottad volna, a szomszédasszonyok mendemondáiból.</p>
				<p>Én Lengyelke nevű faluban laktam Abauj megyében. Atyám Lengyelkey István
                    nyugalmazott tanár volt a kassai akadémiából. Ide húzódott őseink eredeti
                    helyére, habár egy újonan vásárlott kis háznál más birtoka nem volt. Halála után
                    a régi kormány kegydíjat rendelt számomra s így csendesen és gond nélkül éltem.
                    Innen értsd, hogy nevelésem nem volt elhanyagolva; atyám gondoskodott róla,
                    hogy anyanyelvemen kívül németül és francziául beszéljek.</p>
				<p>1848 nyarán átutazott itt egy honvédalezredes, a ki a ráczok ellen folytatott
                    csatákban súlyos kardcsapást kapott homlokára. Kassa felé igyekezett, a hol ha
                    nem is rokonai, de jó baráti éltek.</p>
				<p>Midőn Lengyelkén keresztül hozták, annyira kimerült, hogy tovább nem utazhatott.
                    Sebe újra kifakadt és veszélyes láz fogta el. Tehát nálunk maradt és én
                    ápoltam.</p>
				<p>Oly boldog és szerencsés voltam, hogy a midőn a sebesült felüdült, előbb tán csak
                    puszta hálából, később szívének tiszta vonzalmából szeretett engem; kezemet
                    kérte és mi akadály nélkül szeptember 10-ik napján 1848-ban Lengyelke faluban
                    egybekelhettünk. A minket összeeskető plébános neve Margittay Sándor. Tanuink
                    voltak helybeli birtokos parasztgazdák: Kardos Illés és Mosolygó Simon.»</p>
				<p>- - - Eddig olvasá az ifjú édes anyjának hátrahagyott levelét, és az alatt
                    folyvást reszketett egész testében.</p>
				<p>Édes élvezettel olvasta, hogy a házasság megtörtént: de távolról sem kiáltott
                    győzelmet, mert élte előzményeiből tudta, hogy még sincs minden tisztában.</p>
				<p>Tovább olvasott:</p>
				<p>«Az anyakönyvbe saját szemem láttára be lett írva, mint férj: gróf Szabolcsy
                    Gábor honvédalezredes, mint nő: Lengyelkey Sarolta.»</p>
				<p>- - - Tehát itt volt minden világos betűkkel kiírva. És még is!</p>
				<p>Az ifjú mérnök dicséretére legyen mondva, hogy őt nem az atyjának grófi czíme,
                    hanem egyszerűen csak a valósággal megtörtént házasság ténye hozta
                    lelkesedésbe.</p>
				<p>De előre sejtette, hogy e tényt nehéz vagy épen lehetetlen lesz a világ előtt is
                    bebizonyítani. Eddig is tapasztalta, hogy ledönthetlen akadályok álltak fönn;
                    különben édes anyja, a midőn Szatmáron letelepedett, szegénysége daczára, már
                    csak gyermeke tekintetéből is, föntartja jogait s nyiltan mint Szabolcsy Gábor
                    gróf özvegye lép fel.</p>
				<p>Ez nem történt. A szegény özvegy kézi munkából éldegélt, férje rangjával soha
                    senki előtt nem dicsekedett.</p>
				<p>Tehát minő szüksége lehetne most a szorgalmas és takarékos szakaszmérnöknek arra,
                    hogy grófi rangot viseljen, vagyon és földbirtok nélkül? Csak mosolygott s azt
                    mondta: eltemetett dicsőség ez, melynek a világ előtt sem értéke, sem
                    kelete.</p>
				<p>Ő gróf! tudniillik otthon, ha magában van és nem hallja senki: de már túl szobája
                    küszöbén vagy épen az utczaajtón, egyszerre leolvad róla a fény, s lesz belőle
                    polgár, mint a többi.</p>
				<p>Ezen egy eset van a világon, a midőn az öntudat és a benső meggyőződés nem elég.
                    A társadalomnak is kell erről valamit tudni; világos bizonyítékok hiányában
                    pedig semmit sem tartozik elhinni.</p>
				<p>Ismét tovább olvasott:</p>
				<p>«Következett a borzasztó 1849-iki év. Férjem visszament a hadsereghez Görgei
                    táborába; én itthon maradtam Lengyelkén.</p>
				<p>Nyár folytán egy este veszem a hírt, hogy atyád, a ki ez alatt ezredesi rangot
                    nyert, az oroszok betörésekor, mindjárt az első napokban valamely csekély
                    előörsi csatározásban újra veszélyesen megsebesült, és elvitték arra, merre még
                    az út nyitva volt Zemplén megyébe, a Bodrogközbe.</p>
				<p>Mikor pedig az orosz portyászok már felénk is közelegtek, elhagytam Lengyelkét s
                    mentem Miskolczra, onnan tovább a Tiszán túlra.</p>
				<p>Ezen utamban születtél te, közel Tokajhoz, a kocsin, a midőn a menekvők
                    társaságában Debreczen felé szándékoztunk. Születésed napja július 3-ika
                    1849.</p>
				<p>Félholtan érkeztem az Alföld nagy városába, a hol a legrettenetesebb hír várt
                    rám. Atyád ugyan élve, de már eszméletlenül érkezett Zemplénbe, de ott egy
                    Réthfalva nevű faluban meghalt.</p>
				<p>Szerencsétlen voltam. Azt hittem, elértem már a végső megsemmisülés határához, a
                    midőn tapasztalnom kellett, hogy szenvedésim pohara még csak ezután lesz
                    csordultig megtöltve.</p>
				<p>Halld a legiszonyatosabb szerencsétlenséget, a mi a nőt, az anyát és a gyermeket
                    érhette. Az orosz hadsereg jobb szárnya Lengyelkén áthatolván, soha sem tudtam
                    meg, mi okból, a falut feldúlta, felgyujtotta, még a templomot is porrá, hamuvá
                    égette.</p>
				<p>Kétségbeestem; többé nem lehetett vígasztalás számomra: mert tudtam, mi veszett
                    el ott örökre a lengyelkei templom sekrestyéjében.</p>
				<p>Már akkor, a midőn legelőször mosolyogtál anyád szemébe, előttem állott a
                    rettentő jelenet képe, ha majd fölnevelkedett fiam számot kér az anyjától és
                    követelni fogja születése törvényességének bebizonyítását. A most közelgő halál
                    megszabadít ugyan ez iszonyú pillanattól: de az elmaradhatlan következmények
                    fönmaradnak, teljes súlyokkal rád nehezednek és egyedül ez lesz tőlem összes
                    örökséged.»</p>
				<p>- - - A boldogtalan ifjú, bár mindezt, a mit eddig olvasott, ha nem is
                    részletesen, de nagyjából régen tudta, vagy legalább sejtette és kitalálta:
                    most, midőn a tények teljes világosságban tárultak szeme elé: végső elcsüggedést
                    kezdett érezni.</p>
				<p>Elejté kezéből a levelet, s visszahanyatlott a karszékbe. Ott ült sokáig
                    szótlanul és fiatal arcza a haldoklónak elijesztő vonásait vette fel. Aztán keze
                    gépileg nyúlt a levél után s tovább akart olvasni, de szeme elhomályosodott, a
                    sorok, betűk összefolytak előtte. Tán azt hitte, beesteledett, mert gyertyát
                    gyujtott, pedig a hanyatló nap még mindig bőven lövellé sugarait az ablaknak
                    leeresztett függönyén keresztül.</p>
				<p>Nem a grófi czím elvesztésének rá nézve értéktelen gondolata bántotta. Ily hiúság
                    nem ingerlé lelkét. Jelen helyzete, melyet önerejéből és saját szorgalma által
                    nyert, teljesen kielégíté vágyait. Kellemesen élt s még munkájában is inkább
                    gyönyört, mint fárasztó foglalkozást talált.</p>
				<p>De a jövő!</p>
				<p>Hogyan? már ma, pályájának oly szépen indult kezdetén, előre lemondjon minden
                    igazi boldogságról? Ki tudja? Nem találhat-e ő is, mint más, valahol egy
                    nyájas, bizalmas, barátságosan angyalarczú leánykát, a kit szeretni fog, a
                    kinek szerelmét megnyeri és a szülők örömmel adják rá áldásukat? És akkor, az
                    utolsó perczben, a midőn nincs egyéb hátra, mint a törvénytől kivánt külső
                    formaságokat teljesíteni: akkor... akkor vallja be, hogy születésének
                    törvényességét nem tudja bebizonyítani, vagy a mi ennél is visszataszítóbb,
                    elkezdjen hosszadalmas históriákat mesélni, miket hideg megfontolással senki e
                    világon el nem hihet.</p>
				<p>Kezei közé rejté arczát, mintha a szégyen lángját akarná elfödni és úgy ült ott
                    lehorgasztott fővel, míg kívül elsötétedett, belül pedig a gyertyák vörös világa
                    élénk fehér színt öltött.</p>
				<p>Végre tovább olvasott:</p>
				<p>«Most hallottad történetedet és ismered sorsodat. Csak arra kérlek, ne vesd meg
                    anyádat, a kinek nincs más hibája, mint hogy szerencsétlen volt.</p>
				<p>Azt se véld, hogy én bűnös hanyagsággal tétlenül tűrtem sorsomat és
                    elvesztegettem gyermekem jövendőjét; mert eleinte míg volt egy kevés pénzem,
                    mindent ezen eltemetett titok felderítésére fordítottam. Az ügyvédek felszedték
                    az előleget, de mikor látták, hogy csak egy gyermek törvényesítéséről van szó, a
                    grófi rangot megillető széles uradalmaknak pedig híre sincs; egymásután
                    elhagytak.</p>
				<p>Most tehát halld édes anyádnak végső szavát, melyet tetszésed és belátásod
                    szerint kérésnek vagy parancsolatnak vehetsz.</p>
				<p>Soha se mondj le azon reményről, hogy egy napon, mint Szabolcsy gróf, teljes
                    joggal elfoglalhasd helyedet a társadalomban.</p>
				<p>Ellenben... erre figyelj! azon sivár és háladatlan tévútra se engedd magadat
                    csábíttatni, hogy e törekvést, mint életed egyedüli czélját és feladatát
                    tekintsed!</p>
				<p>Ne mondj le, de hasztalanul se fáradj, vagy csalóka nyomokon indulva, erőd fölött
                    ne költekezzél.</p>
				<p>Gondold meg, hogy az ily végzetszerű rejtélyt csak a jó szerencse, csak a
                    véletlenségek csodái fejthetnék meg. Ne üss zajt, ne mutasd másoknak levelemet;
                    ne kérdezősködjél úgy, hogy azzal egyszersmind titkodat a hivatlanok és
                    részvétlenek előtt is eláruld.</p>
				<p>Hozzád szólok, a ki anyai szívem súgja, tanult és művelt ember lettél. A tudatlan
                    és homályban maradt gyermekem ezen soraimat meg sem értené. Beszélne,
                    dicsekednék s mindenki kinevetné.</p>
				<p>A papra, Margittay Sándorra se sokat építs. Úgy írták nekem Lengyelkéről, hogy
                    ezen még ifjú erejében díszlő lelkész az orosz dúlás után véres bosszút
                    esküdött; elhagyta állását s Bem tábornok hadseregében, mint közember szolgált.
                    Soha többé hírét nem hallottam.</p>
				<p>Ezt írtam neked nagykorúságod idejének elérkezésére: de érzem, hogy erőm
                    elfogy.</p>
				<p>Hangos szóval hí az ég magához. Itt kell, hogy hagyjalak a küzdelem és a
                    bizonytalanság örvényében. De nem a nélkül, hogy végső tanácsaimmal fel ne
                    fegyverezzelek.</p>
				<p>Haladj kitűzött utadon, de ha meg vagy elégedve sorsoddal, semmit koczkára ne
                    tégy. Tartsd meg multad kincsét, de fel ne áldozd érte a jelent. Őrizd titkodat,
                    idő előtt elhamarkodva ne beszélj róla. Maradj helyeden, de el ne zárd az utat
                    attól sem, hogy a mikor ütne a kedvező óra, akadály nélkül léphess azon helyre,
                    melyre születtél. Vigyázz, nehogy komor hallgatásod idejében embergyűlölő légy.
                    Kerüld a különczködést s ne igyekezzél oly regényszerű egyéniségnek látszani, a
                    ki a sors csodálatos csapásai folytán kivételes állapotba jutott. Mindig csak
                    biztos tények után indulj és ne hallgass a hitegetők hiábavaló
                    igérkezéseire.</p>
				<p>Mert nem azért írtam tele ezen ívet, hogy elmondva az igazságot, grófi ivadéknak
                    nyilvánítsalak, hanem hogy eloszlassam kételyeidet és tudjad, mit kell
                    cselekedned, nem most, hanem egykor valamikor, ha szerencsés szelek ragadnák meg
                    vitorláidat. Különösen pedig írtam azért, hogy ne vess követ tiszta
                    lelkiismerettel sírjába szállott édes anyád koporsójára.</p>
				<p>Gyermekem! én azon erős hitben halok meg, hogy a kik e földön szerették egymást,
                    ott a legboldogabb létben újra találkoznak.</p>
				<p>Ezen egyedüli, de a legszentebb vallásos meggyőződésben gyökerező utolsó
                    vigasztalás közt halt meg, még a síron túl is örökre hű</p>
				<p>Anyád.»</p>
				<p>Az ifjú letevé a levelet és mozdulatlan maradt karszékében. Ábrándozott? vagy
                    magán kívül volt? Soha életében ezen itt eltöltött éjről magának számot nem
                    adhatott.</p>
				<p>Mikor pedig feleszmélt, csodálkozva látta, hogy a nap újra felkelt; reggel volt s
                    mellette az asztalon a két gyertya végig kiégett.</p>
				<p>Felkelt és oldalzsebéből kivette tárczáját, hogy kincsét, örökségét, édes
                    anyjának hátrahagyott levelét elrejtse. A levél előtte feküdt, de a borítékot az
                    első pillanatban nem találta.</p>
				<p>Azonban, a mit keresett, ott feküdt a földön az asztal alatt. Lehajlott,
                    felvette, de ujjai mindjárt megérzették, hogy még kell abban valaminek
                    lenni.</p>
				<p>Tehát még folytatása van a tegnapi rettenetes izgalmaknak?</p>
				<p>Bepillantott a boríték hasadásán s látta, hogy papir van benne. Lázas sietséggel
                    vette ki és szeme elé tartá.</p>
				<p>Mi volt? egy ív régi gyártmányú papir, félig írva, félig nyomtatva és rovatokra
                    felosztva.</p>
				<p>Alig hihetett szemének. Az ő saját keresztlevele, mely Tokajban a kath. egyház
                    plébániáján kelt: júl. 5-ről 1849, tehát két nappal később a gyermek
                    születésénél.</p>
				<p>Olvasta, újra átnézte, kezében forgatta, az ablak világossága felé tartotta: de
                    mindig csak az maradt: a teljes hitelű okmány aláírva, megpecsételve
                    hivatkozással az anyakönyv VII. kötetére, pagina 159.</p>
				<p>Hogy került ez ide?</p>
				<p>Első tekintetre kétséget sem szenvedett, hogy már tegnap benne volt a borítékban.
                    Idegen, ismeretlen nem tehette ide, ha csak tündérek nem élnek a szatmári
                    pályaházban. És ha mégis idegen kéz csempészte ide, mire való e titkolózás,
                    rejtélyeskedés? Aztán az ilyen jótevő lélek nem veti a borítékot az asztal alá,
                    hogy esetleg ott maradjon s mint elhányt papirt a cseléd kisöpörje.</p>
				<p>Más részről ha édes anyja zárta ide ezen okmányt, miként történhetett, hogy a
                    levélnek oly terjedelmes és kimerítő szövegében ezen rendkívüli fontossággal
                    biró melléklet egy szóval sincs megemlítve? sőt valószínű, hogy ha a haldokló
                    anya birja ezen okmányt, sok helye levelének egészen másként hangzik.</p>
				<p>Hogy a boríték a földön az asztal alatt hever, más oka is lehet. Ki tudja, mily
                    nyugtalanul töltötte ő ezen éjet? mily könnyen megeshetett, hogy ő maga verte le
                    kezével, karjával.</p>
				<p>Még más feltünő körülmény mutatkozott. Édes anyjának levele tiszta és fehér
                    maradt; tehát tizenöt év óta jól el volt rejtve a város levéltárában. Ellenben a
                    Tokajban kelt keresztlevél papírja sárgult és gyűrött volt, sőt még valami nem
                    igen tiszta kezek nyomai is mutatkoztak rajta.</p>
				<p>És a tartalom!</p>
				<p>Latin nyelven írva a legteljesebb hitelű kivonat a kereszteltek anyakönyvéből.
                    Benne van az atya neve: gróf Szabolcsy Gábor honvédezredes; utána az anya: gróf
                    Szabolcsy Gáborné, született Lengyelkey Sarolta; a keresztelt gyermek neve:
                    Gábor. Külön rovatban a keresztapák, kiknek neve teljesen ismeretlen és
                    egyáltalában nem igen aristokratikus hangzatú: Hólyag Márton és Makra Tamás.
                    Legalul a tokaji plébános mint keresztelő és a keresztlevél kiadója.</p>
				<p>Az ifjú elkábulva nézett az égből aláhullott ajándékra, de csakhamar visszanyeré
                    higgadt meggondolási tehetségét és keserűen mosolygott.</p>
				<p>Most már egy helyett két keresztlevele is volt; csak attól félt, hogy egyikét úgy
                    nem lesz kedve használni, mint a másikát.</p>
				<p>Igaza volt, mert az egyik kimondhatlanul rosszul hangzott, a másik pedig sokkal
                    jobb volt, mint egyelőre maga is óhajtotta.</p>
				<p>A Szatmáron kelt keresztlevélnek más kellemetlen tulajdonai között azon
                    nevetséges baja is volt, hogy tíz évvel későbbi kelettel birt, mint a gyermek
                    születése.</p>
				<p>A tartalom minden kritikán alul rossz. Csak az anya neve volt benne, az is igen
                    boszantó alakban; Lengyelkei (alias Szabolcsi) Sarolta. Az apa rovata üres; sőt
                    vastag tollal keresztül vonva, nehogy valaki később nevet írjon belé és
                    meghamisíthassa. Szóval: a legtökéletesebb dokumentum a törvénytelen születés
                    bebizonyítására. Oly dolog, melyet senki sem mutogat örömest.</p>
				<p>De minő értéke lehet a másiknak? Forma tekintetében kifogás alá nem eshetett. Más
                    kérdés volt, vajjon a keresztlevél a házassági anyakönyv megsemmisülése után
                    elég bizonyíték lesz arra, hogy az atyjáról rámaradt jogokat is igénybe
                    vehesse?</p>
				<p>A fiatal mérnök nem volt jártas az ily dolgok megitélésében. Azonban mindig
                    módjában volt a törvénytudóktól, sőt a legilletékesebb tekintélyektől tanácsot
                    kérni, felvilágosítást szerezni.</p>
				<p>Hite szerint a legnagyobb nehézség abban állott, hogy ha törvényes házasságból
                    származó fiatal emberként akar a társadalomban szerepelni: akkor a grófi czímet
                    is követelnie kell. E két kérdés elválhatatlanul egybe volt forrasztva; egyikét
                    a másik nélkül tisztába hozni nem lehetett. Az első követelésről le nem
                    mondhatott; a másikat útjából félre nem vethette.</p>
				<p>Az egyszerű polgári ifjúnak törvényesítése könnyen végbemehetett volna: de az ő
                    esetében nemesség, grófi rang és szavazati jog a főrendek házában is szőnyegre
                    került. Valószínűnek látta tehát, hogy az ily fensőbb fajú jogok megnyerésére a
                    szülők házasságáról szóló bizonyítékot is elő kellene mutatnia. Ez pedig
                    elégett, elpusztult, megsemmisült.</p>
				<p>Más részről kedvező körülménynek mutatkozott, hogy édes atyja, Szabolcsy Gábor
                    gróf, teljesen vagyontalan volt. Tehát senkinek nem állhatott érdekében a fiú
                    egyéb jogait ellenezni. Ő nyerhetett, de senkit meg nem sértett, senkit meg nem
                    károsított. Az pedig igen jó lábon álló pör, melyen ellenfél nem
                    jelentkezik.</p>
				<p>A fiatal ember élettörténetének legérthetlenebb rejtélye, hogy édes anyja, mint
                    látszott, azt sem tudta, hogy gyermekét hol keresztelték meg? Valószínűleg
                    betegen s tán eszméletén kívül hurczolták faluról-falura, Debreczenig. A
                    fuvarosok, ha tetszett nekik, bevihették az újonszülöttet valamelyik templomba,
                    ha tetszett, ott hagyták a kocsi szalmáján. Hólyag Márton és Makra Tamás!
                    valóságos parasztfuvarosnak való név. Ki tudja, hova valók lehettek?</p>
				<p>Mert ha édes anyja csak annyit tud, hogy a keresztelés Tokajban ment végbe, akkor
                    azon időben, a midőn az ügyvédekkel értekezett, legelőször is a nevezett város
                    plébániájához utasítja őket.</p>
				<p>Annál meglepőbb tény, hogy a tokaji lelkész ezen keresztlevelet ily minden
                    kétséget kizáró alakban adta ki. Az nem történhetik, hogy két fuvaros egy
                    gyermeket keresztvíz alá tartván, azon egyszerű állításra, hogy az apa Szabolcsy
                    gróf, az anya pedig a grófné, a pap minden bizonyítvány nélkül egyszerűen csak
                    beírja azt, a mit diktálnak neki.</p>
				<p>Inkább azt kellett itt hinni, hogy az ezredesné Tokajban a leghathatósabb
                    támogatókra talált. Vagy kétségen felüli tanúk bizonyították a gyermek
                    törvényességét s a szülők nevét és rangját, vagy volt ott a templomban valaki, a
                    ki a szülők házassági bizonyítványát teljes hitelességű alakban
                    előmutathatta.</p>
				<p>De ezen esetben miként magyarázható meg az a körülmény, hogy ezen ismeretlen
                    pártfogó sem akkor, sem később az anyát a történtekről soha nem értesíté?</p>
				<p>Meghalt? vagy különös czélt akart elérni hallgatásával?</p>
			</div>
			<div type="chapter">
				<head>V. (A bekövetkezett tél eseményei.)</head>
				<p>Gábor mérnök elhagyta szobáját, észre sem vette, hogy ajtaját nyitva találta,
                    holott tegnap bezárta. Arra sem figyelt, hogy az ajtó kulcsa a földön hevert, a
                    hova ő bizonyosan nem vetette, hanem lejövén az első emeletről, kilépett a
                    pályaház folyosójára.</p>
				<p>Az óra nyolczat mutatott; tehát elég ideje volt itt le s fel sétálgatni, míg
                    megérkezik Debreczenből a vonat, melyen állandó lakására Sátoralja-Újhelybe
                    visszautazni szándékozott.</p>
				<p>Még mindig mint álmodozó, mint magába zárkózott töprenkedő lépdelt végig a
                    tornácz hosszán és ki sem bontakozott ámolygásiból, míglen egy tíz éves kis
                    leányka, az állomásfőnök legidősebb gyermeke, útját nem állja s mondja neki:</p>
				<p>- Mérnök bácsi, itt a kávé, tessék reggelizni.</p>
				<p>A fiatal ember visszahökkent és nem igen szellemes ábrázatot mutatott a
                    felhivásra; de csakhamar átlátta, hogy a nap ezen órájában más halandó teremtés
                    is reggelizni szokott, tehát asztalhoz ült, megízlelte kávéját s tördelt be
                    valamit az elébe rakott süteményből.</p>
				<p>Ezalatt az állomásfőnök is előkerült valahonnan. Neki is kávét hoztak s aztán
                    udvarias meghajlás után ugyanezen asztal mellett foglalt helyet s így minden
                    föltétel meg volt arra, hogy e két úr elkezdjen egymással társalogni.</p>
				<p>Az állomásfőnök épen nem olyan volt, mint többi hivataltársai. Mert az új vasutak
                    rendesen fiatal hivatalnokokat kapnak, míg a szatmári állomásfőnök, névszerint
                    Nagy István úr, igen közel lehetett a hatvan éves korhoz. Haja ugyan még
                    feketéllett, de bajusza és mellét verdeső szakálla igen díszes módon őszbe
                    vegyült.</p>
				<p>Ily helyzetben a társalgás jóformán csak a szolgálati viszonyok megbeszélésére
                    szokott szorítkozni s Gábor mérnök azt a kérdést tette, hol szolgált ezelőtt
                    Szatmár állomásnak érdemes főnöke.</p>
				<p>- Oh uram, - felelt Nagy István úr, - nekem is, mint másnak az én koromban,
                    megvan a mi életünk szomorú regénye. 1849. honvéd voltam, aztán büntetésből
                    besoroztak osztrák közembernek. Tíz évig viseltem a fehér kabátot, míg az
                    1859-iki háborúban hadnagygyá neveztek ki. A villafrankai béke után sok tiszt
                    volt az ezredben, tehát végleges kielégítés, azaz két évi fizetés felvétele
                    mellett, búcsút vehettünk. Különösen pedig a magyar embertől kivántak minden
                    áron megszabadulni. Én a felvett pénzzel Pestre jöttem, elvégeztem a vasuti
                    szolgálatokra előírt tanulmányokat s aztán hivataloskodtam az osztrák
                    államvasút irodáiban. Mikor pedig megnyilt a magyar északkeleti vonal, én is
                    folyamodtam; megtettek Szatmárra állomásfőnöknek s azóta itt vagyok.</p>
				<p>- Nagyon örülök. Remélem, meg van helyzetével elégedve?</p>
				<p>- Tökéletesen. A szolgálat nem terhes, a fizetés tisztességes. Van kedves hű
                    feleségem, a ki tíz év alatt két élő magzattal jutalmazta szerelmemet, s igy mit
                    kivánhat egyebet a szegény ember a mai szűk világban?</p>
				<p>- Gyönyörűségemre szolgál, ha annyi sok önmagával meghasonlott lélek között végre
                    egy elégedett emberre találok.</p>
				<p>Ez alatt a mérnök valamivel jobb étvágygyal költé el reggelijét, s látta, hogy az
                    állomásfőnök igen mélyen átható szemmel vizsgálja vendégének arczvonásait.</p>
				<p>- Mérnök úr tudja-e, hogy jártamban, keltemben már találkoztam egy igen jeles úri
                    emberrel, a kit, mint önt, Szabolcsy Gábornak neveztek.</p>
				<p>- Én is hallottam hírét; de az gróf volt.</p>
				<p>- Igen gróf, még pedig az ország legrégibb családjából. Nem szeretném, ha magva
                    szakadt volna. Eltalálná, mért jut ez most eszembe?</p>
				<p>- Eltalálom, ha megmondja.</p>
				<p>- Ne legyek Nagy István, ne legyek szatmári állomásfőnök, ha a mérnök úr
                    arczvonásaiban mind egyenkint fel nem találom a családi hasonlatosságot.</p>
				<p>- Képzelgés, uram.</p>
				<p>- Nem az. Szavamra mondom, nem az. Ez a magas derült homlok, a hamis mosoly, a
                    szem pajkos villámlása, az ajk finom gúnyja, maga a termet, a járás, sőt még a
                    hang és a szavak sajátszerű kimondása is!</p>
				<p>- Nagyon hízelgő rám nézve. És hol találkozott ön Szabolcsy gróffal?</p>
				<p>- Hol? az már más kérdés uram s nem is tartozik e papirosra. Mondjuk csak, hogy a
                    táborban, ha jó napunk volt és előnkbe tették a paprikás juhhústól párolgó teli
                    bográcsot. Mindjárt kezdetben sebet kapott s aztán felgyógyulván, feleségül
                    vette a kassai legtudósabb professzor leányát.</p>
				<p>- Ön ismerte e nőt?</p>
				<p>- Úgy távolról. Én soha sem szolgáltam egy csapatnál a gróffal; de hallottam
                    barátimtól, hogy midőn a gróf visszaérkezett ezredéhez, és épen akkor valami új
                    kópéság forgott napirenden, a gróf kijelentette, hogy nem fog benne részt venni,
                    mert megházasodott. Természetesen csak nevették társai, mert nem hittek
                    neki.</p>
				<p>- A grófnak, az ezredesnek?</p>
				<p>- Akkor még csak alezredes volt.</p>
				<p>- És mért nem hittek neki?</p>
				<p>- Mert hát, köztünk legyen mondva, Szabolcsy gróf, a mi a fehér népség állapotát
                    illeti, nem sok lelkiismeretet csinált az ily mellékes dolgokból.</p>
				<p>- Olyan ember volt?</p>
				<p>- Épen olyan, mint a többi. Ez esetben azonban, ha kivételesen is, de nem
                    tréfált. Mikor a tisztek gúnyosan poharat emeltek az új grófné egészségére, az
                    alezredes redőbe szedé homlokát, kivett oldalzsebéből egy violaszínű
                    bársonytárczát, abból egy hivatalos okmányt s letette az asztalra a tisztek
                    szeme elé.</p>
				<p>- S mi volt ez a hivatalos okmány?</p>
				<p>- Anyakönyvi hiteles kivonat a végbe ment házasság tényéről. Ekkor a tisztek
                    elhallgattak, mindjárt más húrokat pengettek. Semmi kétség, hogy a gróf ezen
                    tárczát mindig magánál hordta, otthon, szállásán, a táborban és a csatákban, míg
                    újra veszélyesen megsebesülvén, félholtan hurczolták faluról-falura, s rövid idő
                    mulva nemes lelke örökre elszállt.</p>
				<p>- Ez alatt a becses okmány könnyen el is veszhetett?</p>
				<p>- Az bizony meglehet. De ha mégis nem veszett volna el, akkor megtalálták nála
                    azok, a kik őt Réthfalvy báróné angol kertjében eltemették.</p>
				<p>E pillanatban éles, sivító hangon megszólalt az állomás csengetyűje s a
                    Debreczenből indult vonat megérkezett.</p>
				<p>Az állomásfőnök felugrott helyéből, hogy a kellő perczben hivatalos szobájának
                    ajtaja előtt álljon s ha szükség van rá, rögtön intézkedhessék. Az ifjú mérnök
                    pedig felkapkodta könnyű podgyászát, egy szolga felrakta műszereit és öt
                    percznyi zaj, kiabálás, futkosás és egy pár ilyenkor elmaradhatatlan káromkodás
                    után a vonat elrobogott, semmit sem hagyva hátra, mint néhány kiszállott utast,
                    s aztán a csendet és kihaltságot.</p>
				<p>A részvényes társaság igazgatóságának nagyon megtetszett Szabolcsy Gábor
                    szakaszmérnök működése a szatmári híd feljáró töltésének kijavítása alatt s
                    ezért a bekövetkezett téli hónapokban, a hol csak komolyabb baj adta elő magát,
                    mindenüvé őt küldték ki.</p>
				<p>Ezen ügyesség és használhatóság meg is termé gyümölcsét, mert mindjárt a
                    következő év első hónapjában az ifjú Szabolcsy Gábor már mint főmérnök működött
                    s keze alá vette a pályát Sátoralja-Újhelytől egész le a Tiszáig s ott a hídon
                    túl a királyházi pályaudvarig.</p>
				<p>Most már valóságos úr volt a maga körében. Saját erejéből vívta ki helyét. Itt
                    nem kérdezte senki, hol született? ki volt az apja? micsoda vallást tart? Adott
                    Isten neki észt és képességet, hivatala kötelességeinek eleget tenni. Egyéb nem
                    jött kérdés alá.</p>
				<p>A példátlanul gyors előléptetés nagy hírbe hozta a fiatal embert. Mindenki
                    udvarolt, sőt hízelgett neki s az volt szerencsés, a ki pártfogását
                    megérdemlette. Az állomásfőnökök, pénztárnokok, pályafelügyelők s korábbi
                    kollegái, a szakaszmérnökök, megsüvegelték.</p>
				<p>Ha dolga volt valamely állomáson, az ottani hivatalnokok majd agyon ölték
                    vendégszeretetükkel. Ő nagyságának az állomásfőnök nejének kedves kis szöszke
                    nővére oda volt a boldogságtól, ha a főmérnök úr jó ízűt falatozott oly
                    süteményből, melyet a kisasszony saját kezével, különös gonddal és épen ezen
                    alkalomra készített.</p>
				<p>Ilyenkor eszébe jutottak édes anyja levelének intései, hogy a bizonyos jelent el
                    ne hagyja a kétes jövőért; de nem feledkezett meg a tanács másik részéről sem,
                    hogy le ne mondjon jogairól s a hol sikert igérő nyomot talál, annak kikutatását
                    el ne hanyagolja.</p>
				<p>Ez alatt boldog volt s napjai munka között is kellemesen teltek. Folyvást
                    utazott; úgyszólván a waggonban lakott; itt vetették meg ágyát, itt irogatta
                    jegyzeteit. Innen vette észre a hibákat; itten rótta meg a legcsekélyebb
                    rendetlenséget is.</p>
				<p>Alárendeltjei azonban szerették, köszönettel fogadták tanácsait, bűnbánó
                    hallgatással dorgálásait. Szigorú rendet tartott, nem tűrt semmi hanyagságot;
                    de a kartársak között illő barátságot nem sértette meg. Az áskálódás,
                    bosszantás, egyeseknek üldözése, az úgynevezett szekatura épen nem volt
                    kenyere.</p>
				<p>- - - -</p>
				<p>Nézzünk el egy pillanatra a réthfalvi kastélyba.</p>
				<p>Márczius vége felé járt az idő s ez évben korán esvén a husvét, Lenke kisasszony
                    otthon volt és készült az ünnepekre.</p>
				<p>Már nem volt kis leány, de távolról sem oly nagy, minőnek magát képzelte. Többé
                    nem beszélt az első éves leánykák esetlenségeiről. Nem mesélte, hogy az
                    énektanár hat hétig náthás és rekedt volt. Azt sem csodálta többé, hogy a
                    kolostor tarka macskája tíz napig bujdosott s aztán megint előkerült épen a
                    kapusné neve napján.</p>
				<p>Most már legérdekesebb esemény volt előtte a fényes bál a zárda éttermében,
                    melyből téli virágkertet csináltak. Elmondta, hogy voltak a leányok öltözve; de
                    neki rossz kedve levén, egy lépést sem tánczolt.</p>
				<p>- És mért nem tánczoltál?</p>
				<p>- Oh mamám, meg nem engedtem volna a félvilágért, hogy azok a haszontalan
                    gimnazista diákok a derekamat átkarolják!</p>
				<p>Egyszer a reggeli órákban a mama és leánya, ketten együtt ültek a kastély
                    üvegezett verendája alatt és szívták a nyíló virágok balzsamát, a midőn távolból
                    fütyölt a mozdony és vonat közeledett.</p>
				<p>Oly mindennapi dolog, melyre itt, a házban vagy a faluban, régóta senki sem
                    figyel. Lenke kisasszony azonban letette kezéből himzését, kiegyenesedett
                    karszékében és hallgatózott.</p>
				<p>- Mamám, ez a vonat itt meg akar állni.</p>
				<p>- Itt? a hol állomás sincs?</p>
				<p>- Halld csak, mindig lassabban zakatol, a kerekek renyhén forognak, a zörej,
                    csapkodás elgyengül, megszünik.</p>
				<p>A báróné nevette leánya képzelődéseit, de csakhamar maga is észrevette, hogy
                    elcsendesedik a vonat s valóban megáll épen ott fön a kert kerítése mellett.</p>
				<p>- Mamám, valami veszedelem van. Isten őrizz a vasuti szerencsétlenségtől. A
                    fejedelemnő ezt már beiratta a mi litaniánkba.</p>
				<p>- Már hogy volna nagy baj. Akkor kiáltanának, segítségül hívnák az embereket,
                    most pedig minden csendes.</p>
				<p>- Menjünk oda és nézzük meg.</p>
				<p>- Ha kiváncsi vagy, mehetünk.</p>
				<p>Ezzel mindketten nagykendőt vetettek vállokra s a kert felé indultak. A kis leány
                    gyorsan akart iramodni, nem is az úton, hanem a gyepen keresztül, de anyja
                    megragadá karját és visszatartóztatta az úri hölgyekhez nem illő
                    buzgóságtól.</p>
				<p>- Jóságos egek, - mondá oktatólag, - egészen új nemzedék jő a világra. Hogy
                    érdekli ezt a tizenöt éves gyermeket a vasút? Már képzelni sem tud oly időt, a
                    mikor az emberek vasút nélkül is élhettek. Kis leányom, valamit kérdek tőled:
                    mikor a zsidók Egyiptomból kiköltöztek és negyven évig a pusztákon tévelyegtek,
                    azt hiszed tán, ennyi idő alatt mindig a gyorsvonaton nyargaltak, míg elértek
                    Jeruzsálembe?</p>
				<p>Ez alatt eljutottak a kert felső végére, de ugyanekkor hallották, hogy a vonat
                    újra elindult s halad tovább a domb lejtőjén.</p>
				<p>Tehát nincs semmi veszedelem s nyugodt lélekkel tértek visszafelé, a midőn hátuk
                    mögött közeledő léptek zörejét hallák. Visszatekintettek, s a pályaőrt látták
                    maguk előtt, a kit jól ismertek, mert itt lakott csinos kis házacskájában.</p>
				<p>Mit akart itt? A pályaőr katonás modorban köszönt és kezében egy gyönyörű szép
                    virágokból kötött koszorút tartott, melyet széles fehér selyem szalag
                    ékesített.</p>
				<p>- Méltóságos báróné, - szólt az őr, - egy úr a vonatról rám bízta e koszorút s
                    parancsolta, hogy engedelmet kérjek méltóságodtól: szabad lesz-e feltennem e
                    koszorút a honvédezredes sírkövére.</p>
				<p>A báróné nem kérdezte, ki volt azon úr? hanem fejének igenlő meghajtásával
                    megadta az engedélyt s aztán leányával együtt visszatért a kastélyba.</p>
				<p>- Mamám, - szólt a kis leány, a midőn ismét elővette himzését, - ki küldhette ide
                    ezt a szép koszorút?</p>
				<p>- Ki? valószínűleg az ezredesnek egyik régi tiszttársa. Egyébiránt, a ki nem
                    nevezi meg magát, az olyan emberről úri hölgyek nem szoktak kérdezősködni.</p>
				<p>- És mért épen ma kellett a koszorú?</p>
				<p>- Kis leányom, az ilyen kegyeletes megemlékezésre az egyik nap épen oly jó, mint
                    a másik.</p>
				<p>- Nem azért mamám. Lásd, ma márczius 24-ke, Gábor napja van.</p>
				<p>A báróné csodálkozva nézett gyermekére és mosolyogva felelé:</p>
				<p>- Te kis mindentudó fecsegő. Utoljára még azt is kitalálnád, ki küldte a száz
                    közül?</p>
				<p>- Bizonyos vagyok benne. Ezt csak egy ember tehette.</p>
				<p>- És ki, ha szabad kérdenem?</p>
				<p>- Oh mamám, az a fiatal úr, a kit én egyszer a kertben láttam, a midőn a sír
                    előtt imádkozott, s mielőtt eltávozott, megcsókolta a hideg követ. Nem emlékezel
                    rá? Tudod, a ki miatt egyszer oly nagyon lepirongattál, mert a neve helyett csak
                    azt mondtam: ő itt volt; én láttam őt!</p>
				<p>A báróné összeszorította ajkát. Most már jól tudta, kiről van szó? Tán attól is
                    félt, ha újra beszédbe ered ezen emberről, csak szaporítani fogja leánya fejében
                    az emlékezetes napok számát s azért csak annyit felelt:</p>
				<p>- Legjobb lesz, ha az ily hiábavaló semmiségeket végkép kivered
                    emlékezetedből.</p>
				<p>- - - -</p>
				<p>Ezen napon Szabolcsy Gábor főmérnök kanyargó utat tett. Elhagyta a saját vonalát,
                    átment az államvaspálya síneire s mielőtt alkonyodott volna, megérkezett Tokajba
                    s felkeresé a kath. plébánia épületét.</p>
				<p>Mindjárt a kapu alatt egy ott ácsorgó cselédtől kérdé:</p>
				<p>- Lehetnék oly szerencsés a főtisztelendő plébános úrral beszélni?</p>
				<p>- Ő nagysága az apát nincs a városban és nem is jön ma haza.</p>
				<p>(Értsd: az apát úr künn van a hegyen, mert megkezdődött a szőlőmunka, a nyitás,
                    bujtás és metszés.)</p>
				<p>- És a káplán urak?</p>
				<p>- Az egyik oda van temetni, valami csiszmadiát; a másikát épen most vitték a
                    templomba, hogy kereszteljen meg egy nyafogó porontyot.</p>
				<p>- Köszönöm.</p>
				<p>Tehát a legjobbkor jött. A káplán ott van a templomban, vagy a sekrestyében, a
                    hova úgy is mennie kellett volna.</p>
				<p>Gábor mérnök a templomba sietett. Ott példás ájtatossággal várt, míg ős Tokaj
                    legifjabb polgára nevet, jogot és keresztvizet nyert s aztán megszólítá a
                    káplánt.</p>
				<p>- Uram, én idegen vagyok e városban s azért jöttem Tokajba, hogy betekintsek az
                    anyakönyvbe, a hol egy tétel engem különösen érdekel. Kérdem: nem kérek-e meg
                    nem engedett dolgot?</p>
				<p>- Épen nem, uram. Az anyakönyv nyilvános közkincs, mely senki előtt elzárva
                    nincs. A jelen évi lapokat kivánja átnézni?</p>
				<p>- Én a VIII. kötetet s abban a 159-ik lapot keresem.</p>
				<p>- Mindjárt szolgálok vele.</p>
				<p>Ezzel kinyitott egy vasszekrényt. Intett az egyházfinak, hogy segítsen s ketten a
                    kötetek halmazából kivettek egy már erősen elkopott, elkallódott és elavult
                    borítékú nagy könyvet.</p>
				<p>A káplán a könyvet az asztalra tette s mint gyakorlott kezű ember, egy pár
                    fordítás után odanyitott a 159-ik lapra.</p>
				<p>A fiatal ember oly pillanatot vetett a sárgult lapra, mint mikor az élet vagy a
                    halál kérdése merül fel legfenyegetőbb alakjában. De csakhamar felragyog arcza,
                    ezer mázsás kő esik le szívéről. Szabad lég áramlik körötte s oly megelégedést
                    érez lelkében, mint máskor soha.</p>
				<p>Saját szemével látta, a mit keresett. Birtokában levő keresztlevele teljes
                    igazságot mondott. Ott feküdt előtte az eredeti forrás, meg nem változtatható
                    betűkkel kiírva. Csillogott a grófi czím, díszszel szerénykedett az anya
                    köznemesi neve. Nem hiányzottak a keresztapák is, kik valósággal csak parasztok
                    lehettek: de bizonyításuk egyenértékű volt, bármely herczeg aláírásával.</p>
				<p>- Uram, - szólt az ifjú, - láttam, a mit akartam; meggyőződtem, hogy minden a
                    legteljesebb rendben van. Megtaláltam azon alapot, melyen annak idejében tovább
                    építhetek. Még csak egy kérdést?</p>
				<p>- Tessék uram.</p>
				<p>- Mit kell tenni, ha valaki ezen anyakönyvből hiteles másolatot vagy mint
                    nevezik, kivonatot akar kérni? Nagy és nehéz munka ez?</p>
				<p>- Épen nem. Azaz: hogy az esettől függ. Az itt helyben lakók, kiket mindenki
                    ismer, akadály és minden nehézség nélkül megkapják keresztlevelüket. Hanem ha
                    ismeretlenek jőnek, a kik csak történetesen születtek Tokajban, akkor a
                    parochialis hivatal kötelessége a személy ugyanazonosságának bebizonyítását
                    követelni.</p>
				<p>- Értem uram. De ha egyszer az anyakönyvi kivonat ki van adva s az illetőnek évek
                    óta kezében is van?</p>
				<p>- Akkor fel van téve, mint kétségbevonhatlan tény, hogy a tokaji plébános ismerte
                    kötelességét, bölcsen tudta, mit cselekszik? s a keresztlevelet csak annak adta
                    ki, a ki ezen nagybecsű okmány birtokára jogosítva volt.</p>
				<p>- Köszönöm uram. Egész terjedelmében megértettem szíves felvilágosítását. Nagy
                    örömömre szolgálna, ha azon fáradságért, hogy e könyvet kegyeskedett előttem
                    kinyitni, bármely kötelezett díjat fizetnem kellene.</p>
				<p>- Semmit uram. A betekintés díjmentes.</p>
				<p>Természetesen díjmentes. Azonban a sekrestyés még is oly kenetteljes fohászszal
                    hajtá meg magát, mint a ki értésül adja, hogy saját csekély személyét illetőleg
                    a tisztelt közönség nagylelkűségét nem lehet szándékában korlátok közé
                    szorítani.</p>
				<p>Gábor mérnök meg is értette a hangos szó nélkül adott figyelmeztetést. S miután a
                    káplán úrtól illedelmes búcsút vett, oly ügyesen szorított kezet a
                    sekrestyéssel, hogy egy tíz forintos bankjegy épen ott ragadt meg, a hova szánva
                    volt.</p>
				<p>Még az éjjeli vonattal visszautazott rendes lakására Sátoralja-Ujhelybe. Mikor
                    pedig hajnalhasadás közeledtével leheveredett pamlagára, utolsó gondolata
                    volt:</p>
				<p>- Semmi kétségem többé. Anyám az én keresztlevelemet soha sem látta. Csak azt
                    írta, közel Tokaj városához születtem. Azt sem tudta, hogy engem ott
                    kereszteltek meg.</p>
				<p>De ha így van: ki azon titkos barát, azon rejtélyes tündér, a ki éjjel szobájába
                    lopódzkodva, ezen okmányt anyja levelének borítékába becsempészte?</p>
			</div>
			<div type="chapter">
				<head>VI. (Ő nagysága az osztálytanácsos, a kit kezdenek már méltóságodnak
                    nevezni.)</head>
				<p>Okos ember, ha utazik, vagy későn este a vendéglőben vacsorál, nem szokta
                    mutogatni, mily csinosan van kigömbölyödve pénztárczája. Valaki tudomásul veheti
                    s rá les, ha elhagyta a ház küszöbét.</p>
				<p>Ezt a régi jó szabályt kellett volna a magyar északkeleti vasút direktorainak
                    szem előtt tartani. Mert ha az isteni gondviselés vagy a véletlen szerencse
                    adott nekik egy jeles, szorgalmatos és lángeszű főmérnököt, jobban teszik, ha
                    hallgatnak vele, kizsákmányolják tudományát, felhasználják éles eszét, fizetik
                    pompásan, de megtarthatják maguknak.</p>
				<p>Ők azonban széltiben dicsekedtek fényes aquisitiójokkal, otthon, az irodában, a
                    gyűlésben, a banquetteken, sőt a hírlapokban vagy az útfélen is.</p>
				<p>Úgy hogy két év lefolyta után az egész ország, boldog boldogtalan (azaz: ujságíró
                    és előfizető) ismerte Szabolcsy Gábor főmérnök nevét s büszke volt rá, hogy ily
                    kitünő talentum termett a hazában.</p>
				<p>Keservesen megadta árát a vasúti társaság ezen kérkedésnek és hiresztelésnek.</p>
				<p>Épen ezen időben 1875-ben, a midőn a jól megérdemlett hírbe hozott mérnök élete
                    korának huszonhatodik évébe lépett, egy igen szemes és jó szaglással biró egyént
                    neveztek ki közlekedésügyi miniszternek, a ki oly szándékkal foglalta el
                    tárczáját, hogy a hozzá kötött várakozásoknak igazán meg is feleljen.</p>
				<p>Ő excellentiája sokat hallott Gábor mérnök képességeiről. Lehet, hogy személyesen
                    is ismerte, még azon időben, mikor maga is közönséges halandó teremtmény volt;
                    legfölebb mint képviselő adhatta jelét, mi lakik benne?</p>
				<p>S miután a miniszter különben is lámpával kereste a szakértő embert, a kinek
                    elméleti és tapasztalati ismeretei mellett, még mennydörgő módra magyar neve is
                    van: módját ejté, hogy e jeles egyént állami szolgálattal megkinálja.</p>
				<p>Igy történt, hogy egy novemberi ködös nap reggelén a hivatalos lapnak első
                    hasábján a következő sorok jelentek meg:</p>
				<p>«Ő cs. és kir. felsége a magyar kir. közlekedésügyi miniszter előterjesztésére
                    Szabolcsy Gábor okleveles mérnököt a közlekedési minisztériumban
                    osztálytanácsossá kinevezni méltóztatott.»</p>
				<p>Volt erre helyeslés a legilletékesebb körökben, de annál nagyobb bosszankodás a
                    budai alagút mellé épült kevély palotában, a hol a direktor urak legelső
                    meglepetésük rohamában még ezen méltánytalan és igazságtalan szót is: «fekete
                    hálátlanság» ajkukra vették.</p>
				<p>A mérnök szép levélben és hálás köszönettel vett búcsút a társulattól s aztán egy
                    pár hetet kért miniszterétől, hogy a folyó ügyekkel megismerkedjék s általában a
                    hivatali gyakorlatot, szokásokat és formaságokat tanulmányozza.</p>
				<p>Azután pedig beült az irodába, dolgozott serényen, titkárát, fogalmazóját ellátta
                    munkával s míg az azon napra elővett iratcsomókból egy darabot látott asztalán,
                    nem ment ebédelni.</p>
				<p>Karácson táján már alig merült fel a gyakorlati téren fontos kérdés, melyben
                    véleményét ne kérték volna. Sokan még vissza is éltek munkaszeretetével, mert ha
                    bonyolódott ügyet kellett tisztába hozni, azt mondták, erre csak az új
                    osztálytanácsos képes.</p>
				<p>Az év végső napjaiban a buzgó hivatalnok vígan perczegteté irótollát, a midőn
                    kívülről igen elbizakodott módon rácsattantanak a kilincsre, kitárják az ajtó
                    szárnyát s helyet engednek valakinek.</p>
				<p>Ő excellentiája volt, a miniszter, a ki mérgesen tekintett vissza azon
                    szerencsétlenre, a ki ily kiméletlen modorban nyitott előtte utat.</p>
				<p>Engedelmet kért; maga tette be az ajtót, saját országos kezével. Aztán udvariasan
                    meghajtá magát, szivarra gyujtott s helyet foglalt szemközt hivatalnokával.</p>
				<p>- Kedves Szabolcsy, - mondá, - bocsásson meg, ha háborgatom. Csak úgy privátim
                    akarok valamit mondani.</p>
				<p>- Méltóztassék parancsolni.</p>
				<p>- Mondtam, nem tartozik a hivatalhoz. Hanem nagy részvéttel viseltetem sorsa
                    iránt, mint olyan ember, a ki önnek multját jól ismeri. Adjon kezet és ne
                    piruljon álszeméremből, mert a saját erejéből kivívott állásnál nincs nagyobb
                    dicsőség az alkotmányos országban. Tehát tekintsen legjobb barátjának s feleljen
                    szabadon és egyenesen kérdésemre.</p>
				<p>Mi lesz ebből? mit akar kérdeni: mert az elmondott előbeszéd nagyon is hosszúra
                    nyúlt egy miniszter szájában.</p>
				<p>Ezzel azonban vége is lett az ünnepélyes szójárásoknak. A miniszter felkelt
                    székéről; kényelmesebb helyre, a pamlagra veté magát; a komoly ő
                    excellentiájából régi táblabiró, majdnem közönséges urambátyám lett s a
                    tiszteletből még mindig vonakodó hivatalnokot maga mellé ülteté. Ekkor hatalmas
                    füstgomolyt bocsátott ki ajkai közül és mondá:</p>
				<p>- Igaz-e, a mit beszélnek, hogy ön gróf?</p>
				<p>- Hogy én gróf vagyok? - felelt az ifjú, elhalaványodva, de erőtetett közönynyel.
                    - És ezt széltiben beszéli a világ?</p>
				<p>- Azt nem mondtam. De vannak, a kik tudják, vagy legalább állítják. A mult
                    őszszel Tokajban jártam szüretelni. Ott hallottam az apát úrtól, hogy ön ezelőtt
                    két évvel megjelent a plébánián s beletekintett az anyakönyvbe.</p>
				<p>- Ez igaz, kegyelmes uram. De én ott egy szóval sem mondtam, mit keresek abban a
                    könyvben? Csak a kötet és a lap számát jelöltem ki. Akkor megmutatták; láttam,
                    a mit kerestem, megköszöntem a szívességet és szó nélkül távoztam.</p>
				<p>- Én sem mondok egyebet. De ha az egész vidék tudta, hogy önt Szabolcsy Gábornak
                    hívják; azon bizonyos lapon pedig néhány tokaji szőllős gazdának fián és leányán
                    kívül más érdekes születési tény feljegyezve nem volt: nem sok combináló
                    tehetség kellett arra, hogy az ön kutatásainak czélját eltalálják.</p>
				<p>A fiatal ember elismerte ezen érv igazságát s aztán mint tetten kapott bűnös
                    hallgatott.</p>
				<p>A miniszter nevetett.</p>
				<p>- A fődolog, hogy ön rossz néven ne vegye, ha magán viszonyainak fejtegetésébe
                    bocsátkozom. Az igazi barátságnak és jóakaratnak sok szabad. És én nem
                    érthetem, miért nem akarja ön igénybe venni születésének jogát?</p>
				<p>- Azért, mert nem tehetem. Erre nem elég csak az én hitem és meggyőződésem, ha a
                    világ elé csalhatatlan bizonyítékokat nem hozhatok. Különben pedig tökéletesen
                    meg vagyok elégedve helyzetemmel. Ha jó osztálytanácsos lehetek: nem lehet
                    kedvem kétséges grófot játszani.</p>
				<p>- A keresztlevél hiteles és minden kétséget kizár.</p>
				<p>- Lehet; de az atyám és anyám között végbement házasság tényének még nyoma
                    sincs.</p>
				<p>- Hallottam; a muszkák felperzselték a lengyelkei templomot. A matrikulák helyett
                    azonban más valami maradt fön.</p>
				<p>- Semmit sem tudok róla.</p>
				<p>- Ismeri az öreg Réthfalvy Miklós bárót?</p>
				<p>- Tudom, hogy vannak ily nevű urak Zemplénben.</p>
				<p>- Tehát hallja. Én tegnap beszéltem a báróval. Igen derék magyar ember, de lesz
                    már vagy hetvenöt éves. Ő is hallotta a tokaji expeditió hírét s azt mondta
                    nekem: két levelet bir meghalt unokaöcscsétől az ezredestől. Az elsőben rokoni
                    indulattal jelenti, hogy Lengyelkey István professzor hátrahagyott árvájával,
                    Saroltával, házasságra lépett. A másik levél félévvel később kelt s azon
                    örömhírt hozza, hogy neje áldott állapotban van.</p>
				<p>- Mindezt ma hallom először. De a két magán levél csak fél bizonyíték. Én nem
                    tudom, hogy az ily ügyeket törvényszéki vagy közigazgatási úton szokták-e
                    tisztába hozni. Csak arra vagyok elhatározva, hogy nevetséges szerepet soha,
                    semmi áron elvállalni nem fogok.</p>
				<p>- És mért volna e szerep nevetséges?</p>
				<p>- Nevetséges volna úgy multam, mint jelenem miatt. Engem mint elhagyatott árvát a
                    püspök jótékonyságából a szegények convictusában neveltek. Jelenben, ifjú korom
                    daczára, szép hivatalban vagyok. Mire való volna nekem a grófság? Azért, hogy ha
                    a hivatali szolga lehúzza rólam a téli kabátot, nagyságos úr helyett
                    méltóságodnak tituláljon? Isten őrizzen meg engem attól, hogy valaha regényhőst
                    csináljanak belőlem!</p>
				<p>- Szép elhatározás. De meg kellene gondolnia, hogy Magyarországon a mágnás
                    egyszersmind született törvényhozó is. Miután pedig napjainkban annyi mindenféle
                    vasúti és technikai tárgyú törvényjavaslatok kerülnek napirendre: a kormánynak
                    is jól esnék, ha a felsőházban valódi szakértők kelnének védelmére.</p>
				<p>- Igen megtisztelve érzem magamat, kegyelmes uram: hanem a második követelés még
                    erősebb az elsőnél. A grófi czímet, Isten neki, valahogy elviselhetné az ember;
                    de hogy belőlem még valaha parlamenti szónok is válhatnék: ily képzelődés távol
                    marad tőlem.</p>
				<p>- Hogyan? képzelődés? Ön tán azt hiszi, valami ördögi mesterség lehet az a
                    szónoklat? Higyje el; semmi sincs ennél könnyebb a világon. Csak egyszer kell
                    megkisérleni s mindjárt megy. Mert ha tud az ember valamit, a mit mások nem
                    tudnak, egyebet sem kell tennie, mint könnyedén elmondani, a mit akar, hadd
                    tanuljanak a tudatlanok. Én sem vagyok szónok s mégis tudok beszélni a
                    képviselőházban, épen oly biztossággal, mint e szobában. Ön csak azt képzelje,
                    hogy a sok kardinál, püspök, főispán, gróf, báró, nem egyéb, mint egy sor
                    káposztafő, melyet a teremőr rakott a padokra pusztán díszítés szempontjából.
                    Mondja el, a mit tud, a mit nem tud, azt hagyja ki és kész a szónok. Régen meg
                    van írva: orator fit.</p>
				<p>- És mégis olyan sokan belesülnek a dictióba.</p>
				<p>- Az ilyenek kezdetben sem tudták, mit akarnak mondani. Neki mentek a dolognak
                    készületlenül s azt hitték, majd súg a szentlélek. Nos, öcsém uram, lesz
                    belőlünk gróf és a kormánynak eszes védelmezője a felsőházban?</p>
				<p>- Kegyelmes uram, induljunk csak lassan e pályán. Ne vigyünk vásárra medvebőrt,
                    mielőtt a maczkót lelőttük. Mert még nem vagyok gróf. Még amolyan fél gróf sem,
                    a ki sem tűz, sem víz, sem hús, sem hal. Nem hagyhatom el díszes polgári
                    állásomat azért, hogy a legjobb siker esetében is azok közé tolakodjam, kik
                    engem nem ismernek, kik legfölebb csak eltűrhetnek.</p>
				<p>- Kezdetben; de majd hozzá szoknak, mint én, hogy úton útfélen excellencziás
                    uramnak czímeznek. Ádám vagy Noe apánknak egyik fia sem volt gróf, s mégis lett
                    és lesz ma is ily portéka az unokákból.</p>
				<p>- Igaz, de a kik napjainkban grófi vagy bárói czímet nyernek, már azelőtt
                    született urak voltak. Én pedig mindjárt első fellépésemre a tönkre jutott
                    mágnások kategóriájába sorakoznám. Inkább visszamegyek az én vasutamhoz s leszek
                    újra mérnök, vagy pályaőr mindenesetre.</p>
				<p>A miniszter úgy nevetett ez ötletre, mint valamely szellemes élczre s aztán
                    felkelvén helyéből, mondá:</p>
				<p>- Azt hiszem, ma szombat van. Nagy társaság lesz együtt a pénzügyminiszter
                    palotájában s megeshetik, hogy a fiatalság zongora mellett tánczra
                    kerekedik.</p>
				<p>- Meg vagyok híva, kegyelmes uram.</p>
				<p>- Akkor találkozunk. Sok miniszter lesz ott in petto. Még több millionaire in
                    theoria. Szándékom önt néhány embernek bemutatni. Nem mondom fűnek-fának, de
                    mégis oly egyéneknek, kikkel az ismeretség díszes és előnyös. Isten áldja.</p>
				<p>- - - - - - - - - -</p>
				<p>Este tíz óra után a pénzügyminiszter termeiben csakugyan szép társaság volt
                    együtt. Az urak folytatták a képviselőházi ülés vitáit és többnyire bölcsebbek
                    voltak, mint a gyűlés alatt. Az asszonyok émelygős arczot mutattak s
                    legyezőikkel folyvást tova üldözék a jelenlevő sok közönséges emberből kipárolgó
                    polgári bűzt. De a gondatlan ifjúság a nagy teremben sereglett össze s vidám
                    lélekkel, ruganyos lábbal, élvezte a táncz gyönyöreit.</p>
				<p>Szabolcsy Gábor, rang szerint osztálytanácsos, külsejére nézve igen választékosan
                    öltözött fiatal ember, ott állongott a terem közepén a férfi csoport között.</p>
				<p>Nem mutatta, de valósággal unatkozott, a midőn egyszer a terem szögletébe pillant
                    s lát ott egy hölgyet, a kiről hitte, hogy találkozott már vele valahol az
                    életben.</p>
				<p>E hölgy erősen kezdett már végső búcsút venni az érdekes évektől. Tán már maga is
                    lemondott hódító hatalmáról: de bizonyos, hogy mások még régebben észrevették a
                    bekövetkezett díszes haladást.</p>
				<p>Ki lehet ez? Nem kétkedett, hogy ismerte. Csakhogy azóta a lefolyt nehány év
                    barbár hatalommal pusztított az egykor kellemes arczvonások között. A mi szép,
                    vonzó volt rajta, mind elveszett. Sőt helyébe az önzés, irigység, gyűlölet, a
                    visszataszító dölyf és kevélység szörnyű kifejezése fejlődött ki.</p>
				<p>És valóban ő volt. Réthfalvy báróné, a ki öt év előtt a mérnök-segédet ebédre
                    hívta, a ki a sebeiben meghalt ezredesnek, mint mondá, emléket emelt, a ki
                    egykor rossz néven vette, hogy a kegyelettel őrzött sírkövet a vasút érdekében
                    helyéből tova mozdítania kényszerült.</p>
				<p>Sokáig nézett a mai osztálytanácsos a báróné felé; kötelességének tartván, ha
                    pillantásaik összetalálkoznának, fejét mélyen meghajtani.</p>
				<p>A báróné azonban nem nézett a terem közepén állongó urak csoportjára. Épen mint a
                    páholyban ülő hölgy soha sem emeli szemcsövét a második emelet felé; a
                    karzatnak létezéséről pedig még tudomása sincs.</p>
				<p>Maradt tehát helyében az ifjú és gondolkodék.</p>
				<p>- Bolondság, ostobaság, - elmélkedék. - Mit tennék mást, ha a szerencse
                    kedvezéséből már ma gróf volnék is? Tulajdonkép akkor is csak itt állnék s
                    lesném a jó alkalmat, hogy haza lopózkodjam.</p>
				<p>Később eszébe jutott: ha nem tudja, miként mulasson itt, mint gróf, hát tanulja
                    meg másoktól. Csak úgy hemzsegett előtte a sok minta. Jobb alkalmat sem találhat
                    okulni, miként lépnek fel ily teremben azon kiváltságosak, kik már bölcsőikben
                    Magyarország mágnásai voltak.</p>
				<p>Megmaradt tehát kényelmes observatóriumában és nézte, mint tünnek fel keletről az
                    elsőrendű csillagok, s mint hanyatlanak alá a nyugati láthatár irányában? Értsd:
                    a hölgyek szobájából ki a buffetbe.</p>
				<p>A többi között épen most libegett végig a terem fényezett koczkáin Vékonyi
                    Hermann báró ő méltósága: mosolyogván, mint győzelmes Apolló és elfogadván
                    üdvözleteit mindazoknak, a kik elébe járultak s meghozák tartozó
                    hódolatukat.</p>
				<p>Gyönyörű szál legény volt a báró, épen oly magas és száraz, mint a távirda
                    póznája. Még legszebb fiatal éveit élte, mert huszonöt éve sincs, hogy kibújt
                    az iskola padja alól. Valaha ugyan gyanusan alacsony homloka volt, de most, az
                    igen előkelő modorban kifejlődött kopaszság, egész a búbja tetejéig vitte fel az
                    agy székhelyének határát.</p>
				<p>Magas véleményét saját személyének fontosságáról, édes megelégedéssel fejezte ki
                    tagjainak minden mozdulata. Épen nem törődött azzal, ha főúri nevetgélései alatt
                    ajkai úgy szétterjednek, hogy roncsolt, ingadozó és elsárgult fogai közszemle
                    alá kerülnek.</p>
				<p>Ki követelheti tőle jogosan, hogy egészséges agyara legyen, mint a juhász
                    bojtárnak, a ki egész éven át túrót és aludttejet eszik? Ez a föltétel nincs
                    kikötve a bárói diplomában.</p>
				<p>Igy lejtett el előtte az estély hőse, a férfikar királya, a leányos mamák
                    eszményképe. Szemüvegét, divatosabban mondva, orrcsiptetőjét oly ügyesen
                    igazgatta, hogy egyetlenegy oly egyént sem kellett megismernie, kikkel amott,
                    kívül a kaszinón, vagy valamely választmányi gyűlésen, kötött
                    kompanistaságot.</p>
				<p>Ment és homlokán világosan olvasható betűkkel írva, ezen czímtáblát hordá: ide
                    nézzen, a ki telivér bárót még nem látott! Igy kell az embernek otthon lenni,
                    még mások szalonjában is. A ki e tudományt meg nem tanulta, vagy megtanulván,
                    nem meri gyakorlatba venni, bujjék a föld alá.</p>
				<p>Voltak, kik megkisérlék ezen remek példányt utánozni: de csakhamar visszariadtak
                    a fenyegető következményektől. Érzették, hogy nem élhetnek oly biztosságban és
                    oly önimádási gőzkörben, mint a báró, a ki mint páva lépdelgett, folyvást
                    szuszogott, sőt orrából félreismerhetlenül hápogott is. Oly kizárólagos
                    elegantia, mely csak bárónak illik: a közönséges ember pedig ha utána csinálná,
                    csak azt nyerné vele, hogy többé ugyan ily helyre meg nem hívják.</p>
				<p>Nem sokára ezen lélekemelő, szívet felvidámító látvány után az osztálytanácsos
                    ismét azon szöglet felé tekintett, a hol Réthfalvy báróné trónolt, körülragyogva
                    udvarának vakító fényétől.</p>
				<p>Mindjárt látszott, hogy közvetlenül a báróné tőszomszédságában, sőt épen az ő
                    kegye és védelme alatt még más valaki is ül, de úgy el volt rejtve, mint teljes
                    fogyatkozáskor a fénylő nap, ha a hold láthatatlan tányéra elébe kerül.</p>
				<p>A napot tehát a terem közepéből senki sem láthatá; annál feltünőbb volt három
                    fekete frakknak a háta, igen tisztelgő és meggörnyedt állapotban.</p>
				<p>A három fekete frakk közül legérdekesebb lehetett a középső, mert ennek lebegénye
                    folyvást a legfestőibb hullámzásban balancirozott. A ki pedig benne volt, kurta
                    kis egyéniség lehetett. Amolyan kövér képű vézna egyéniség, a kinek testéhez
                    szabott öltözéke alól anatomice meglátszott, hol vannak vállpereczei, csontos
                    könyökei s hány oldalbordával jött e gyarló világra?</p>
				<p>És a három frakk folyvást hajladozott. Mindhárman mindenre feltétlenül igent
                    mondtak, de nem mutatkozott, mintha csak egyszer is helybenhagyó választ nyertek
                    volna.</p>
				<p>Húsz percz mulva fel is adhatták támadó pozicziójokat és hosszú orral tovább
                    kotródtak. Valószínűleg csak tánczra hívták fel azon elrejtett szépséget, mely
                    nem méltánylá a kínálkozó szerencsét, hanem eltántoríthatlanul helyén
                    maradt.</p>
				<p>Új, legfrissebb s legmeglepőbb tapasztalás volt ez osztálytanácsos uram ő
                    nagysága számára. Ma hallotta életében először, hogy gróf is lehet az ember s
                    mégis a tánczra felhívásban kosarat kaphat!</p>
				<p>Mert a fönnebb tisztelettel leírt frakk valóságos négy nyüstös mágnás volt.
                    Névszerint felsőnagygáti Nagygáthy Gedeon gróf, a kinek még a harmadik,
                    negyedik nagy gáton is messzebbre terjedtek gazdag uradalmai. Hány kosarat
                    kötnek ily uraság fűzfáiból a helybeli lakosok és egyet ezen hazai gyártmányból
                    épen ő méltóságának kellett haza czipelnie! Bizonyára romlik a világ és sokáig
                    nem tarthat mai állapotában!</p>
				<p>A dísztelen visszavonulásnak azonban haszna is akadt. Szabolcsy Gábor tanácsos
                    szabadon nézhetett a kitisztult tájkép felé s látott ott egy szelíden és
                    ártatlanul mosolygó gyönyörű leánykát.</p>
				<p>Ha séta közben az utczán pillantja meg, soha rá nem ismer; azt sem tudja, látta-e
                    már valahol? De miután e tünemény Réthfalvy báróné mellett ült és egészen
                    odatartozni is látszott: valahogy eltalálá, hogy e fejlődő virágszál nem lehet
                    más, mint a báróné kis leánya, Lenke kisasszony.</p>
				<p>Ezzel egyszersmind régen elmult napoknak emlékei torlódtak lelkébe. Az a kis
                    leány ült ott, a ki egykor gyermekies őszinteséggel figyelmeztette anyját, hogy
                    a mérnököt ebédre hívni szándékozott; a ki egykor oly érdekkel viseltetett az
                    ifjú mérnök munkálódásai iránt; a ki a tervezett vasút építése tárgyában, annyi
                    részletes kérdést intézett hozzá, hogy alig győzött kielégítő feleleteket
                    adni.</p>
				<p>Most már tizenhét éves lehetett. Még nem kinyilt virág, de felfakadni induló
                    bimbó, behintve a hajnal hímporával.</p>
				<p>Még többen is léptek eléje. Sokáig kérték, sőt unszolták is. Némelyek a mama
                    hathatós pártfogásához folyamodtak; minden siker nélkül. Senki még egy
                    fordulót a keringőre sem nyerhetett tőle. A báróné természetesen, ily ügyben,
                    nem parancsolhatott: de rossz kedvét és elégedetlenségét nem
                    palástolhatta.</p>
				<p>Ki hallott ilyet? Fiatal leány, a ki nem akar tánczolni! Első megjelenés a
                    nagyvilági társadalomban és e gyermek önkéntesen vállalja el a
                    petrezselemárulás szerepét. Kassán is így cselekvék, de ott csak apró
                    gimnazista diákok gavallérkodának. Mért öltözött fel ilyen gonddal? Mért nem
                    mondta meg mamájának, hogy inkább otthon kivánna maradni?</p>
				<p>Vagy itt a teremben történt valami, a mi kedvét szegé és senkivel tánczolni nem
                    akart?</p>
				<p>Az osztálytanácsos kénytelen volt elismerni, hogy ily indokolatlan önmegtagadást
                    eddig sehol sem látott azon körökben, melyekben ez ideig megfordult.</p>
				<p>Egyszerre pedig, a mint félszemével folyvást kisérné az előtte lefolyó jelenetet,
                    történék vala, hogy a kis leány bátrabban nézett végig a terem hosszában, s
                    mindjárt a következő perczben ezen ibolyaszínű szempár összetalálkozik a nem
                    távol álló ifjúnak sötét tüzű pillantásával.</p>
				<p>Az osztálytanácsos ekkor felbátorodik s a legmélyebb tisztelettel és hódolattal
                    meghajtja fejét előtte épen úgy, mint a ki csekélységének öntudatában csak
                    tartozó kötelességét teljesíti.</p>
				<p>El volt készülve rá, hogy köszöntése észrevétlenül marad. A kis leány meg sem
                    látja, vagy azt hiszi, hogy valakinek másnak lehetett szánva az ismeretlen
                    embernek ezen udvariassága.</p>
				<p>De ki tudná a fiatal ember meglepetését leírni, a midőn látnia kellett, hogy
                    Lenke kisasszony, habár betanult szertartással is, az iránta mutatott figyelmet
                    oly módon viszonozta, hogy abból a nyájasság és barátság néma jelei sem
                    hiányzottak.</p>
				<p>Igen kedves egyszerűséggel hajtá meg fejét. Először, mint a bevett szokás
                    szabálya rendeli; aztán mindjárt még egyszer könnyedén és mosolyogva. Mint mikor
                    a nő értésül adja: megismertem önt és igen szívesen fogadtam, hogy még nem
                    feledkezett el rólam.</p>
				<p>A báróné ezalatt a mellette ülő hölgyekkel volt elfoglalva és mégis egyszerre,
                    mint sértett anya, büszkén hátra veté fejét. Nem lehetett ugyan róla feltenni,
                    hogy a fületöve mellett még harmadik szeme is van, hanem ott a túlsó falon
                    óriási tükör függött, mely nem őrzi meg a titkot s mindent elárul, a mi előtte
                    végbe megy.</p>
				<p>Mindjárt erre leánya felé fordult a báróné. Oly arczkifejezessel szólott hozzá,
                    mintha leggyöngédebb anyai gondosságának akarná jelét adni. De súgva mondott
                    szavai egészen más értelemmel birtak. A meleg részvétet hirdető hang örve alatt
                    a szigorú számonkérés fenyegetése lappangott.</p>
				<p>Mert Réthfalvy báróné most már nem volt többé az a rokonszenves nő, mint régebben
                    ezelőtt. Czélját elérte; férje adósságait kifizette, a három falu tisztán állott
                    birtokában s ezzel feltámadt lelkében a nagyravágyásnak kipusztíthatlan férge,
                    mely ha éles fogaival bensejét harapdálni kezdé: megtagadá multját, mint nő,
                    elmérgesíté jelenét, mint anya és egyébre nem gondolt, mint építgetni
                    föllegvárait a szédítő magasban.</p>
				<p>Oda súgta tehát gyermekének:</p>
				<p>- Lenke! halld, a mit parancsolok. Mihelyt megint jő egy férfi, a ki a mi
                    társaságunkhoz tartozik, tánczolni fogsz vele... vagy...</p>
				<p>Egy perczre elhallgatott: mintha meggondolná, folytassa-e tovább? De midőn látta,
                    hogy leánya szemében egy könnycsepp gyémántja gyülekezik, minden óvatosságról
                    megfeledkezve, utána veté:</p>
				<p>- Vagy azt kell hinnem, hogy azért nem tánczolsz, mert ő sem tánczol.</p>
				<p>- Ő! ki lehet ez az ő?</p>
				<p>E pillanatban Szabolcsy Gábor osztálytanácsos már a szomszéd teremben
                    beszélgetett ismerőseivel. Midőn a szép kisasszony elfogadá és viszonzá
                    udvarias köszönetét, azt hitte, ennyi szerencse elég lesz egy estére s tovább
                    ment.</p>
				<p>Mi pedig, nyájas olvasó, egy nagy felfedezés pillanatára érkeztünk.</p>
				<p>Az nem volt csoda, ha a kis leány még emlékezett az ifjúra, a ki előtte a
                    vasútépítés mesterségét megmagyarázta; később bejött a réthfalvi kertbe és
                    megcsókolta az ezredes sírkövét; végre pedig Gábor napján pompás sírkoszorút
                    küldött.</p>
				<p>De ezen kívül a leány és anya között más emlékezetes jelenet is folyt le. Akkor,
                    a midőn a báróné teljes joggal pirongatá le gyermekét, hogy egy idegen férfiról
                    beszélve, csak e rövid jelzéssel «ő» szólott felőle.</p>
				<p>E pillanatban tehát az anya csak visszafizette az egykori kölcsönt. Beszélt
                    valakiről, a kit nem nevezett meg. Leányára bízta, találja ki, melyikre
                    czélozott?</p>
				<p>Hogyan? Mióta beszél ez az anya és leánya egymás között férfiról, a kinek pusztán
                    csak «ő» a neve?</p>
				<p>Vagy föl kell tennünk, hogy ezen kiméletlen szemrehányás nem ma fordul elő köztük
                    legelőször? Az anya kimondá akaratát szülői hatalommal; a kis leány pedig
                    engedelmeskedett. De a hatalom nem parancsolhatott a szívnek, a szív pedig nem
                    bírt erővel a lemondásra.</p>
				<p>Kellett történni a réthfalvi kastély bensejében valaminek, a miről a külső világ
                    semmit sem tud. És mi történhetett? Legfölebb, hogy az ártatlan, őszinte és
                    titkot elrejteni nem tudó leányka egyik vigyázatlan perczében kiszalaszthatta
                    ajkáról, hogy azon ifjút, a kit néhányszor látott, nagyra becsüli.</p>
				<p>Ezen nyilatkozat letorkolására pedig az anya egy helyett ezer ellenkező feleletet
                    is találhatott. A sok között elég volt az is, a mit az egész világ helyeselni
                    fog. Tudniillik: soha senki sem hallotta és ellenkezik is a világ tisztes
                    rendjével, hogy egy leány ábrándozni kezdjen oly fiatal emberről, a ki hasonló
                    vonzódással előtte még nem nyilatkozott; sőt tekintve a különböző kört, melyben
                    élnek, még alkalma sem lehet ily nyilatkozattal előlépni.</p>
				<p>Szerencséjére Lenke kisasszonynak, az est folyamában többé senki tánczra nem
                    hívta. Híre szokott annak futamodni az urak között, ha tetszik valamelyik
                    leánynak különczködni és szeszélyeskedni. Az egyik visszautasított azt mondá:
                    bizonyára nem jött el valaki, a kit a kicsike várt. A másik vélé: alkalmasint
                    az új czipő nagyon szorítja a lábát.</p>
				<p>A báróné pedig mentül rosszabb kedvű és elégedetlenebb volt, annál bájosabban
                    mosolygott mindenfelé. Elvezeté leányát a főrangú hölgyek külön coteriájába s
                    mihelyt feltünés nélkül tehette, elhagyta a pénzügyminiszter termeit. Ha aztán
                    otthon nagy leczke következett ebből: arról a külső világ soha semmit meg nem
                    tudhatott.</p>
				<p>Éjfél után egy órakor az osztálytanácsos is megeléglé az unatkozást. Eddig is
                    csak azért maradt itt, mert várt miniszterére, a ki őt egy pár embernek
                    bemutatni fogná.</p>
				<p>De miután a fiatal ember már megtanulta, hogy a jó nevelésű ember a miniszterek
                    igéretét nem szokta betűértelemben venni: maga is haza tért éji nyugalomra.</p>
				<p>- - - - - - - - - - -</p>
				<p>Megint eltelt néhány hét.</p>
				<p>Egy februári reggel, a mint az osztálytanácsos irodájába lép s a hivatalszolga
                    segít neki téli kabátját levetni, látja, hogy ez az ember szokatlanul mélyen
                    hajtja meg magát előtte. És kérdi:</p>
				<p>- Parancsol valamit méltóságod?</p>
				<p>Szabolcsy Gábor rendesen nem szokta észrevenni, miként czímezik őt alárendeltjei,
                    tehát tovább ment és elfoglalá helyét író-asztala mellett.</p>
				<p>Nem sokára előkerült a szomszéd szobából titkára is, a ki kezét szárazon mosva,
                    igen szertartásosan hajt fejet és mondja:</p>
				<p>- Engedje meg, gróf úr, hogy fényes rangjának visszanyerése alkalmával
                    tiszteletemet és szerencsekivánatomat én is kifejezzem.</p>
				<p>Ezt az ünnepélyes allocutiót már nem lehetett nem hallania. Azonban nem csinált
                    hozzá csodálkozó képet, hanem egykedvüleg felelé:</p>
				<p>- Titkár úr, én Szabolcsy Gábor vagyok, de hivatali rangomon kívül más egyéb
                    czímet nem viselek.</p>
				<p>Ezzel dolgot adott alárendeltjének s visszaküldte rendes irodájába.</p>
				<p>Mikor leült asztala mellé, ő is, mint kollegái, legelőször is szivarra gyújtott s
                    aztán kezébe vette az asztalán levő hírlapot s végig futtatá szemét a
                    hasábokon.</p>
				<p>Mint ilyen helyhez illett, az előtte fekvő lap a kormány félhivatalos közlönye
                    volt. A szerkesztő mára is feltálalta a mindennapi eledelt s a mennyiben újat
                    írni nem tudott, felmelegíté a tegnapi dolgokat más modorban s más mártással jól
                    feleresztve.</p>
				<p>Egyszerre szeme megakadt saját nevén.</p>
				<p>Ott állott előtte nyomtatva a szokottnál nagyobb betűkkel, a napi hírek között,
                    mindjárt az első helyen.</p>
				<p>«Tokajból írják:</p>
				<p>Kellemes hírt küldünk szét a hazának. Eddig mindenki azt hitte, hogy az ős régi
                    Szabolcsy grófok családjának magva szakadt s nem él többé ily ivadék az
                    országban.</p>
				<p>Az utolsónak hitt Szabolcsy gróf, mint általánosan tudva van, honvédezredes volt
                    s az orosz hadsereg elleni csatában elesett.</p>
				<p>Most azonban kétségtelen adatokból kiderült, hogy néhai Szabolcsy Gábor gróf
                    1848-ban szept. 10-én Lengyelkén, Lengyelkey István kassai nyugalmazott tanárnak
                    Sarolta nevű hátrahagyott árvájával házasságra lépett és a grófné 1849 júl. 3-án
                    fiúgyermeket hozott a világra. A tokaji róm. kath. egyház anyakönyvében a
                    VIII-ik kötet 159. lapján teljes hitelességgel be van jegyezve a keresztelés
                    ténye.</p>
				<p>Ily kétségtelen okmány alapján szolgabíránk jelentést tett az alispáni
                    hivatalhoz, oly czélból, hogy Szabolcsy Gábor, a kit vidékünkön mindenki ismer,
                    mint megyénkből származó mágnás a belügyminisztérium útján kir. meghivó levelet
                    nyervén, veleszületett jogát, az ülést és szavazatot, a főrendek házában
                    gyakorolhassa.</p>
				<p>Szeretve tisztelt alispánunk az anyakönyv hitelességét kétségbe nem vonhatta; de
                    miután a megejtett vizsgálatokból kitünt, hogy a meghalt ezredes özvegye
                    (bizonyára vagyon hiányában) a grófi czímet nem viselte s fiát is egyszerű
                    polgári módon neveltette; a meghalt gróf és grófné között végbement házasság
                    bizonyítéka pedig fel nem fedezhető, mert 1849 nyarán az orosz csapatok
                    Lengyelkét és a templomot porrá-hamuvá égették: alispánunk minden
                    elhamarkodástól óvakodván, határozatát az ügy elintézése tekintetéből egyelőre
                    még függőben hagyta.</p>
				<p>Ez volt a helyzet, a midőn egy napon meglepő változás jött közbe. A vizsgálatok
                    még javában folytak, a midőn egy reggel az alispáni hivatal a szatmári postáról
                    levelet kapott, melynek birtokában semmi más nem feküdt, mint a Lengyelkén
                    végbement házasság bizonyítéka, az anyakönyvi kivonat hiteles alakjában!</p>
				<p>Az alispán az új irányban a legerélyesebben folytatá a vizsgálatot s az eredmény:
                    hogy a beküldött házassági bizonyítvány minden tekintetben teljes hitelességű
                    okmányt képez. A papír, a nyomtatott formulare ugyanaz, mely azon időben
                    használatban volt. A plébánia pecséte tökéletes, mert több még létező hasonló
                    kiadványok pecsétével ugyanazonos. Az akkori lelkész, Margittay Sándor,
                    aláírása kétségtelen. Sőt az egyik tanu, Mosolygó Simon, máig is él és igen jól
                    emlékezik a gróf és a kassai professor leányának házasságára.</p>
				<p>Ily dönthetlen s minden kétséget kizáró okmányok alapján alispánunk többé nem
                    kétkedhetett s azért Szabolcsy Gábor gróf nevét a királyi meghivó levelet
                    igénylő megyebeli mágnások sorába iktatván, hivatalos jelentését a
                    belügyminisztériumhoz felküldötte.</p>
				<p>Vidékünk, az ős magyarságnak ezen elismert fészke egészen fel van lelkesülve e
                    rendkívüli felfedezés örvendetes ténye által. És mindenki szíve mélyéből
                    szerencsét kiván az újra felvirágzó Szabolcsy grófok ezen feltalált igazi
                    ivadékának!»</p>
				<p>- - - - - - - - - -</p>
				<p>Ennyiből állt a hírlapi czikk.</p>
				<p>Most már mit tegyen az ifjú? Ha mindez igaz, a mit olvasott, akkor hiába
                    védekezik, mert életpályája visszatarthatatlanul más-más irány felé csavarodik.
                    Ő maga legkevésbbé sem kétkedett a levelezőnek hitelessége felől, mert ez az
                    ember igen jól volt értesülve s közleményét a legegyenesebb forrásokból
                    meríthette.</p>
				<p>- Hogyan? - gondolá, - mától fogva az egész ország ismerni fogja féltékenyen
                    őrzött titkomat? Mi lesz belőlem, ha kérdik: igaz-e, a mit a hírlapok írnak? A
                    közlemény igaz voltát el nem tagadhatom; a rangot és czímet mégis vissza kell
                    utasítanom!</p>
				<p>De a mi őt leginkább meglepte és egész valóját megfoghatlan csodák és bűbájak
                    országába ragadta, az a tény, hogy a legújabban napfényre került legbecsesebb
                    okmány ismét Szatmárról vagy legalább az ottani postáról jutott a nyilvánosság
                    elé!</p>
				<p>Ki ez a titkos jó barát? e rejtélyben lappangó tündér, a ki az ő születési
                    jogának bebizonyítására szolgáló okleveleknek teljes archivumát birja és
                    időközönként, a midőn épen az égető szükség esete áll elé, egy-egy darabot ki is
                    adogat belőle?</p>
				<p>Hogy édes anyja ezen papirokat birta, s valamely ismeretlennek kezébe letette
                    volna: e föltevés első tekintetre is lehetetlenségnek mutatkozott. Az anya sorai
                    a fiúhoz a legvégsőbb kétségbeesés jellegét hordták magukban. Inkább csak azért
                    írta levelét, hogy gyermeke előtt saját becsületét megóvja.</p>
				<p>S mégis a Lengyelkén végbe ment házasság bizonyítéka azon városból bocsáttatik
                    világgá, a hol keresztlevelét is oly megfoghatlan módon kezébe játszották!</p>
				<p>Oly rejtély, melyet lehetetlenség volt megfejtenie.</p>
			</div>
			<div type="chapter">
				<head>VII. (Újabb bonyodalom, mely szükségessé teszi, hogy az osztálytanácsos
                    ellátogasson az ország felső vidékeire.)</head>
				<p>Leírhatlan nyugtalanság tépdelé az osztálytanácsos bensejét. Életében most
                    tapasztalá először, hogy vele is megtörténhetik valami, a mi még munkájában is
                    hátráltathatja. Akármihez kezdett, lehetetlen volt eszméit rendben tartani.
                    Felbontotta, végig olvasta az asztalára rakott iratcsomókat, de semmi sem
                    maradt meg emlékezetében. Tollhoz nyult, írni akart: egyetlenegy használható
                    gondolatra sem talált.</p>
				<p>Feltekintett a falon függő órára, mely a déli tizenkét órát mutatá. Ekkor erős
                    határozat keletkezik lelkében, hogy itt hagyja irodáját, felkeresi a
                    belügyminisztert s megkéri, hagyna békét ezen ügynek.</p>
				<p>Felvette tehát téli kabátját és megindult.</p>
				<p>De midőn a lépcső közép fokaira ér, épen szemközt jő vele a közlekedésügyi
                    miniszter, a ki útját állja a menekvőnek.</p>
				<p>- Hah! - mondá igen komikus komolysággal. - Tetten kapom a hanyag hivatalnokot!
                    Ön kerüli az irodát, mint a rossz diák az iskolát. Vagy a mi ennél is gyanusabb:
                    kinézett ön az ablakon; valami tarka szoknyát látott és most futkosni akar
                    utána.</p>
				<p>- Kegyelmes uram! Valóban mára meg kell csalnom az államot. Ingyen lesz a
                    fizetésem, de hiszem, hogy holnap, ha éjjeli munkával is, kipótolom
                    mulasztásomat.</p>
				<p>- És hova indult?</p>
				<p>- Szándékom van, ha lehet, ő excellentiájával, a belügyminiszterrel beszélni.
                    Megkérem őt, lenne oly kegyes s vetné félre az én magán ügyemet, hadd heverjen
                    ott a levéltár legporosabb aktái között most és mindörökre.</p>
				<p>- Ha csak ez a kivánsága, akkor minden rendén van. Épen a belügyminisztertől
                    jövök, a ki megigérte nekem, hogy épen nem fog sietni ön számára a királyi
                    meghivó levél kiadását szorgalmazni.</p>
				<p>- Akkor ezer köszönet érte.</p>
				<p>- Vigyázzon! ne vesztegesse hiába hálás érzelmeit; mert a mi határozatunk egészen
                    más indokokból keletkezett. Részemről még mindig biztosan számítok rá, hogy ön
                    előbb-utóbb gyönyörű ékesszólással fogja védelmezni az én törvényjavaslataimat a
                    főrendek házában. Addig is értesítem, hogy olvastam a lapban a tokaji levelet s
                    a zempléni alispán is felküldte már az iratokat.</p>
				<p>- Felküldte? és meg is érkeztek?</p>
				<p>- Különös észrevétel épen egy vasúti szakértő férfitól! Este feltették a postára,
                    reggelre megérkeztek.</p>
				<p>- Tehát remélhetem, hogy a belügyminiszter úr nem szorgalmazza e rám nézve
                    kellemetlen ügyet?</p>
				<p>- Nem szorgalmazza. Legalább egyelőre semmi esetre sem.</p>
				<p>- Akkor meg vagyok mentve. Egyszerre oly boldog és nyugodt vagyok. Engedje meg,
                    kegyelmes uram, hogy visszatérjek irodámba: oly gyorsan dolgozhatom, hogy csak
                    égni fog kezem alatt a munka.</p>
				<p>- Sok szerencsét hozzá. De ön nem is kérdi: mért tartottuk helyesnek az ön
                    ügyének elintézését későbbre halasztani?</p>
				<p>- Bocsánat kegyelmes uram. Az indok rám nézve közönyös. Egyik ok épen oly jó,
                    mint a másik. Elég ha tudom, hogy zavaraim kútforrása bedugult s nyugodt
                    lélekkel folytathatom munkámat.</p>
				<p>- Igen helyesen. Én azonban tartozom önt felvilágosítani, mert a felküldött
                    oklevelek épen elegendők a királyi meghivó levél megszerzésére. Mit akar ön?
                    Teljes hitelű keresztlevél, melyet a tokaji papok készséggel adtak ki. Aztán a
                    házassági bizonyítvány, melyhez legcsekélyebb kétség sem férhet.
                    Szerencsétlenségünkre más a baj.</p>
				<p>- Mentül több, annál jobb. Legalább ha megszűnik egyik akadály, megmarad a
                    másik.</p>
				<p>- Én csak azt mondhatom: ha most ön rögtönözve mint Szabolcsy gróf jelennék meg a
                    világ előtt, a legbonyolódottabb és a legbosszantóbb pört kapná nyakára.</p>
				<p>- Pört? Van-e e hazában valaki, a kit rangom újra felvétele által bármely
                    jogaiban megsérthetnék?</p>
				<p>- Úgy látszik, hogy van. Legalább mutatkozik már egy ember, a ki a
                    legerélyesebben tiltakozni készül.</p>
				<p>- Nem érthetem, kinek állhatnék útjában? Szabolcsy Gábor gróf, ezredes, utolsó
                    volt, a ki főúri czímét viselte és semmi legcsekélyebb vagyont sem hagyott
                    hátra. Mi fölött pörlekedhetnék tehát velem akárki is e világon?</p>
				<p>- Igaz; Szabolcsy gróf vagyontalan ember volt. De ha élne, csinos örökség nézne
                    rá.</p>
				<p>- Erről soha semmit sem hallottam.</p>
				<p>- Mindjárt megmagyarázom, föltéve, hogy a vasúti jeles mérnök a genealógia
                    szövevényeihez is ért valamit. Beszéltem már önnel az öreg Réthfalvy Miklós
                    báróról. Ennek Szabolcsy Margit grófnő, az ön nagyatyjának nőtestvére, volt a
                    felesége. A báró csekély vagyonnal birt, de neje 13.000 holdas pusztát hozott a
                    háztartáshoz. Miklós báró ma is e birtokból uraskodik. A báróné 1847-ben
                    elhalálozván, miután gyermek nem volt, oly értelmű végrendeletet hagyott hátra,
                    hogy férje élte hosszáig élvezze a birtok haszonvételi jogát. Halála után pedig
                    első sorban idősebb testvérét, Klárát, Szabolcsy Pál gróf nejét és örökösét,
                    jelölte ki vagyoni utódául. Ha pedig ennek örököse nem maradna, ifjabb
                    leánytestvére Teréz, Nagygáthy László grófné, vagy örököse következzék. Értette
                    uram?</p>
				<p>- Egy kicsit.</p>
				<p>- Akkor a többire nézve tisztában leszünk. Ha ön, Szabolcsy Pál gróf unokája,
                    nincs e világon, vagy születési jogát kellőleg be nem bizonyíthatja: a 13,000
                    holdas birtok a jelenben fiatal korát élő Nagygáthy Gedeon grófra száll. Ez az
                    ember különben is dúsgazdag mágnás, de épen az ilyenek szoktak telhetetlenek
                    lenni. Mentül többre vágynak és soha semmi sem elég kapzsiságuk kielégítésére.
                    Ez a Nagygáthy Gedeon szándékozik önnek törvényes születési jogát megtámadni.
                    Miután pedig az ilyen pör ritka már napjainkban, sokáig tart és tömérdek
                    költségbe kerül: én és a belügyminiszter épen az ön érdekében a legbölcsebb
                    eljárásnak itéltük, ha nem ütünk zajt, óvakodunk minden elhamarkodástól, míg
                    teljesen felfegyverezve nem állhatunk az ellenség elé. Legkivánatosabb volna, ha
                    Nagygáthy gróffal az illő föltételek mellett kiegyezkedést hozhatnánk létre.</p>
				<p>- A mi ezt illeti, velem ugyan nem sok baja lesz Gedeon grófnak. Én csak
                    születésem törvényességének elismerését követelem, mert e nélkül pária vagyok
                    a társadalomban; a 13,000 holdas pusztát pedig birhatja, a ki kezét
                    ráteheti.</p>
				<p>- Szépen és nagylelkűen van ez mondva. Szerencsétlenségünkre még mindig fönnáll a
                    meghalt Réthfalvy Miklós báróné végrendeletének ereje. Vagy Szabolcsy gróf ön s
                    ezzel a 13,000 hold birtokosa, vagy marad az én derék osztálytanácsosom s a mi
                    még ezután válhatik önből.</p>
				<p>- Ha főleg e birtok képezi a kiegyezkedés akadályát, akkor pöröm előre meg van
                    nyerve. Jól van: ám legyek a báróné örököse, de akkor kötelezem magamat, hogy e
                    birtokot Nagygáthy grófnak eladom, ha mindjárt vételár fejében csak nyolcz
                    krajczárt fizet is holdankint. Mert hogy éljen-e egy Szabolcsy gróf az országban
                    vagy nem? azzal Nagygáthy gróf úr ő méltósága nem sokat törődhetik.</p>
				<p>A miniszter nem nagy megelégedést mutatott ezen kiegyezési föltétel
                    hallatára.</p>
				<p>- Annyi bizonyos, - mondá - hogy az ily pör kimenetelének kételyeitől meg kell
                    menekednünk. Én azonban politikus és miniszter is vagyok; tehát önző és számító
                    lélek a legrútabb értelemben. A többi között sokkal kedvesebb lehet előttem, ha
                    az én vasúti törvényjavaslataimat gazdag és független mágnás védelmezi a
                    felsőházban, mintha csak egyszerű gróf, a ki hivatalnokom és fizetéséből él.
                    Hanem mást mondok.</p>
				<p>- Méltóztassék parancsolni.</p>
				<p>- Én önnek ezen álló helyünkben, a lépcsők márványán, három vagy négy napi szabad
                    időt engedek. Menjen ön Abaujba, Lengyelkére, vagy ha csakugyan nem létezik
                    többé ily nevű falu, a legközelebbi helységbe. Azt hiszem, nem ártana ott kissé
                    szétnézni a helyszinén.</p>
				<p>- Lehet ennek haszna?</p>
				<p>- Ki tudja? Huszonnégy év nem fölötte sok. Bizonyára talál ön ott a vidéken
                    embereket, kiktől hallhat valamit. Él még ott pap, jegyző, ispán, paraszt vagy
                    pálinkás zsidó, a ki egy vagy más tekintetben útbaigazító jelt adhat és
                    felvilágosítással szolgálhat. Ha sikerülne önnek újabb adatokat is szerezni,
                    annál biztosabban állhatunk majd szóba az ellenséggel.</p>
				<p>- És mikor lesz szabad elutaznom?</p>
				<p>- A mikor tetszik, de mentül előbb. Részemről, ha valamibe kezdtem, mindig
                    késedelem nélkül vágtam közbe. A ki jól kezdi, már a felét el is végezte. Az én
                    időmben ezt a régi igazságot szép latin mondattal szokták elpattogtatni.
                    Utazzék ma éjjel a pest-kassai gyorsvonattal. Még ma rendelkezem, hogy
                    szabadjegyet kapjon.</p>
				<p>- De már ezt az egyet nem kérem exczellencziádtól. Kiégne a szemem a konduktor és
                    az utitársak előtt, ha saját ügyemben ingyen járnék a vasúton.</p>
				<p>- A mint tetszik; pedig mondhatom, bármely vonatra üljön, túlbőven találhat
                    nemfizető kollegákra. Elég ajánlás erre, ha valaki együtt szokott valamelyik
                    állomásfőnökkel quaterkázni. Mindenesetre felhatalmazást kell önnek adnom, hogy
                    útja végén a gyorsvonatot egyszer megállíthassa: mert Lengyelke romjai mellett
                    közönséges állomásunk sem lehet.</p>
				<p>- Ez nagy kedvezmény, kegyelmes uram.</p>
				<p>- Szüksége lesz rá; most pedig isten önnel, a viszontlátásig.</p>
				<p>- - - - - - - - - - -</p>
				<p>Késő este csakugyan elutazott az osztálytanácsos. Beült szerényen, a hova jegye
                    szólott, a második osztályú kocsiba; de azért mindjárt tapasztalta, hogy épen ő
                    a legnagyobb úr a sok mindenféle utazó között. A vonatvezető elolvasván a
                    rendeletet, hogy ezen utazónak kivánságára egyszer, akárhol megálljon, csak
                    kalapot emelve beszélt e nagy hatalommal. A konduktor nagyon kínálta ő
                    méltóságát, tetszenék átülni a szalonkocsiba, mert az úgyis üres; de a fiatal
                    ember minden ily kedvezést elhárított magától.</p>
				<p>Reggel hat órakor, tehát most télen, még sötét éjjel ért az állomásra, mely a
                    térkép szerint legközelebb esett az egykori Lengyelkéhez.</p>
				<p>Az állomásfőnök rémülve ugrott ki ágyából, hallván, hogy a gyorsvonat megáll. Azt
                    hitte, veszedelem fenyegetőzik s csak mikor az osztálytanácsos az emlitett
                    rendeletet előmutatta, nyugodott meg.</p>
				<p>Természetesen, hogy a hatalmas utazót mindjárt grófnak, méltóságodnak czímezte.
                    Mert a lapokból már tudta, kivel van dolga? Mikor pedig az ifjú a pazarul szórt
                    czímet visszautasította, elkezdte őt báró úrnak nevezgetni. És ezen alól meg sem
                    lehetett vele alkudni.</p>
				<p>Az állomásfőnök mindjárt jól fűtött szobába vezette vendégét. Itt Kassa felé még
                    erősen fagyott. Gondoskodott reggeliről s mikor teljesen felvirradt, szerzett
                    számára parasztkocsit, mely a fiatal embert a lengyelkei szántóföldeken
                    keresztül áthurczolta Pönögére, mely az elpusztult faluhoz legközelebb
                    esett.</p>
				<p>Itt vendéglőről szó sem levén, a helybeli tisztelendő urat kérte azon
                    szivességre, hogy házában fél napot eltölthessen.</p>
				<p>A pap eleinte igen középszerű vendégszeretettel fogadta az ismeretlent: de mikor
                    megtudta, kit fogadott hajlékába, helyét sem találta a nagy örömben. Mert falun
                    az olyan embert, a kinek nevét egyszerre minden hírlap felkapja, tejbe-vajba
                    szokták füröszteni.</p>
				<p>E miatt más baj sem érte utazónkat, mint hogy másodszor is meg kellett
                    reggeliznie. Repetita placent, ez volt a plébános elhatározó érve s a fiatal
                    gyomor eltűrte a második megtámadást is.</p>
				<p>Ezután kezdődtek a kérdezősködések.</p>
				<p>- Régen lakik főtisztelendő úr a vidéken?</p>
				<p>- Bizony már harmincz esztendeje mult, hogy itt évődöm, maródom Pönögén s régen
                    lemondtam a reményről, hogy valahára bevisznek Kassára kanonoknak.</p>
				<p>- A mi múlik, még el nem marad. De ha ily régen lakik itt, bizonyára ismerte
                    egykor a lengyelkei lelkészt, Margittay Sándort?</p>
				<p>- Hogy ne ismertem volna? Már a szemináriumban együtt voltunk s a rektor sokszor
                    mondá kettőnkre: nobile par fratrum. Pedig nem volt igaza.</p>
				<p>- Szabad kérdenem, miféle ember volt ez a Margittay Sándor, egykor lengyelkei
                    lelkész?</p>
				<p>- Hát bizony, - felelt egy kis habozás után a pap, - de mortuis, nil, nisi bene.
                    Derék ember volt egyetlen hibáján kívül.</p>
				<p>- A halandó teremtmény nem lehet tökéletes.</p>
				<p>- Ezt tartom én is. Hanem az én tisztelt kollegám nagyon világias szellemű gyerek
                    volt. Non habuit vocationem ecclesiasticam. És hogy mindent elmondjak, mert
                    castis omnia casta, nagyon szerelmes természetű volt: amavit sexum
                    sequiorem.</p>
				<p>- Ne mondja.</p>
				<p>- Mondanom kell, mert nem titok előttem. Mért kérdi ezeket tőlem a méltóságos
                    gróf úr?</p>
				<p>- Bocsánat uram, mert e czím nem illet engem.</p>
				<p>- Nem? akkor visszaadom előbbi vígasztalását: a mi múlik, el nem marad; quod
                    differtur, non auffertur. Valóságos szerencséje volt Margittay uramnak, hogy
                    kitört a forradalom, mert közel volt hozzá, hogy bevigyék Kassára a
                    deficientiába.</p>
				<p>- Bajba keveredett?</p>
				<p>- Úgy nyilvánosan nem; de az egész falu tudta, hogy az őrülésig szerelmes volt a
                    kassai professor leányába.</p>
				<p>- Hogyan? szerelmes volt az én édes anyámba?</p>
				<p>- Nincs ebben semmi sértés, mert a kisasszony rá sem nézett az olyan udvarlóra, a
                    kinek csak úgy lehetett reménye, ha előbb elhagyja hitét, felcsap kálvinistának
                    és megszegi esküjét. Persze hogy ezzel baj is járt, mert akkor vége a
                    plebániának, e nélkül pedig nincs kenyér a feleség számára. Sine Cerere et
                    Bacho, friget Venus.</p>
				<p>- És aztán?</p>
				<p>- Akkor jött a sebesült ezredes, a szép gróf, a dicső hős és hazafi s vége volt a
                    pap regényének.</p>
				<p>- De mégis ő adta őket össze?</p>
				<p>- Kötelessége volt; nem tehetett egyebet. Hanem mikor más évben a gróf halálos
                    sebet kapott, az én szerencsétlen barátom újra remélni kezdett. Ő is hős és
                    katona akart lenni. Elment Erdélybe Bem táborába.</p>
				<p>Bizonyosan meghalt, mert huszonöt év óta senki többé hírét sem hallotta. Itt
                    hagyta a templomot, a falut, híveit, pedig közel volt a muszka s már előre
                    fenyegetőztek, hogy porrá égetik Lengyelkét.</p>
				<p>- És mért épen e falut? Kassán vagy Miskolczon nagyobb tüzet láthattak volna.</p>
				<p>- Nem történt ez ok nélkül. Volt itt egy Kardos Illés nevű igen jó puskás
                    ember.</p>
				<p>- Egyike szülőim házassága tanujának.</p>
				<p>- Úgy van. Ez az ember kijárt a mezőre s minden nap lepuffantott egy orosz
                    előörsöt. Egyszer kézrekerült és felakasztották.</p>
				<p>- A muszkák? Soha sem hallottam, hogy ezek haditörvényszéket tartottak volna a mi
                    embereink fölött.</p>
				<p>- Azt nem tették; hanem úgy, a parancsnok szavára, brevi manu, akárhányat
                    felkötöttek a legelsőbben talált útszéli fára.</p>
				<p>- Úgy hallom, hogy a másik tanu, Mosolygó Simon, még él.</p>
				<p>- Élni él, de korhely és részeges. Erre ne támaszkodjék, gróf úr. Mert Mosolygó
                    uram haszontalan fráter; hat itcze borért megesküszik, hogy szemeláttára vette
                    feleségül az egri nagyprépost a kassai apáczák fejedelemasszonyát.</p>
				<p>- És így a lengyelkei matrikulák örökre elvesztek?</p>
				<p>- Így beszélték, de ennek csak a fele igaz. A templom ugyan kívül-belül elégett;
                    de a boltozatos sekrestye épen maradt. Meg is találtuk ott később az
                    anyakönyveket, kivévén azt, melybe a házasságok voltak bejegyezve.</p>
				<p>- Egészen új dolgot hallok. És hova lett éppen ez a könyv?</p>
				<p>- Azt csak az ég tudja. Én mindig azt mondtam, elvitte magával Margittay
                    uram.</p>
				<p>- A táborba? a csatába? Csak nem hordhatott ily nagy könyvet, mint bakancsos, a
                    borjujában?</p>
				<p>- Elvitte vagy elrejtette.</p>
				<p>- De mi okból?</p>
				<p>- Ezt nem tudom, de aligha el nem találom. Az eszeveszett szerelmes csak így
                    uralkodhatott az özvegy fölött. Tán szándéka volt egyszer előtte megjelenni s
                    akkor azt mondta volna: asszonyom, legyen az enyém s akkor gyermeke törvényes
                    szülött, igazi grófi ivadék. Egyedül csak én bizonyíthatom be a megtörtént
                    házasság tényét. Különben tessék pénz, pártfogás és bizonyíték nélkül gyermeke
                    törvényességét pörrel kivívni.</p>
				<p>- Ez borzasztó lelkiismeretlenség.</p>
				<p>- Úgy van s csak őrült szerelmestől telhetik ki. Különben pedig később hallottam,
                    hogy Margittay uram nem viselte magát rosszul az özvegy irányában. Legalább
                    addig, míg remélt. Ő maga utitársaival vitte be az újonan szülöttet Tokajba a
                    keresztvízre. Ő maga mutatta elő az általa írt és kiadott házassági
                    bizonyítványt, különben a tokaji plébános nem írja be az anyakönyvbe a
                    gyermeket, mint Szabolcsy gróf és nejének törvényes magzatát.</p>
				<p>- De hiszen mindez egész revelatió rám nézve. Sokkal tisztábban látok és
                    indokolva lett, a mit eddig nem érthettem.</p>
				<p>- A mult hetekben a zempléni alispán megkeresése folytán járt is itt valami
                    vizsgáló bizottság, de csak egy pár órát időzött a faluban és olyan embereket
                    hallgatott ki, a kik a dologról semmit sem tudtak, vagy régen mindent
                    elfeledtek. A küldöttség re quasi bene gesta, három napot számított fel; ebből
                    kettőt Miskolczon töltött, iszogatván az alacskai pompás szamorodnit.</p>
				<p>- A vége a történetnek, hogy az elvitt anyakönyv örökre elveszett.</p>
				<p>- Szőrén, szálán. Margittay meghalt; erről nem kétkedem. És ha a könyvet a föld
                    színén hagyta volna, azóta megkerül s bárhonnan az országból visszaküldik ide. A
                    pap halálával a könyv hollétének titkát is sírba vitte.</p>
				<p>- Még egyet kérdek. Kit kellene még e faluban kikérdeznem?</p>
				<p>- Megnevezhetnék néhányat; de tessék elhinni, annál, mit én mondtam, más sem
                    tudhat többet.</p>
				<p>- Van még élő ember, a ki jelen volt atyám esküvőjén.</p>
				<p>- Az a szerencsétlen tanu, Mosolygó Simon; mást nem tudok. Valószínű, hogy az
                    esküvés egész csendben ment végbe s a falu csak az eredményt látta, hogy a férj
                    és nő példás egyszerűséggel, boldogan együtt él.</p>
				<p>- Miféle obscurus emberek az én mélyen tisztelt keresztapáim: Hólyag Márton és
                    Makra Tamás?</p>
				<p>- Ezek idegenek; legalább ilyen nevű lakosok nincsenek e vidéken. Azt hiszem,
                    ezek fuvarosok voltak, kiket a menekvők felfogadtak. Különben pedig e körülmény
                    nem bir fontossággal. A keresztlevél hitelessége úgy sem forog kérdésben.</p>
				<p>- Félek: nagyon elfárasztottam önt ennyi kérdésemmel.</p>
				<p>- Csak papi szent kötelességemet teljesítettem, ha felvilágosítást adhattam.
                    Azonban úgy látom, terítve van az asztal s különös szerencsémnek tartanám, ha
                    méltóságod nem vetné meg az én szerény falusi ebédemet.</p>
				<p>- Ön igen lekötelez engem.</p>
				<p>A szerény falusi ebéd igen bőven és ízletesen ütött ki. Valaki a konyhából is
                    észrevette, hogy olyan vendég van jelen, a kiért érdemes lesz a szakácsnénak
                    «kitenni magáért.»</p>
				<p>Fekete kávé után pedig az ifjú meleg szívből származó hálával köszönte meg a
                    pönögei plébános vendégszeretetét s aztán búcsút vett.</p>
			</div>
			<div type="chapter">
				<head>VIII. (Érdekes és hasznos ismeretség.)</head>
				<p>A három, négy napra terjedő szabad időből még huszonnégy óra sem telt le s az
                    osztálytanácsos elhatározá, hogy jókora kerüléssel tér vissza a fővárosba.</p>
				<p>Ezen estén Kassán tölté az éjet. Másnap Sátoralja-Újhelyen keresztül Szatmárra
                    érkezett.</p>
				<p>Mit keresett itt? Vagy ha csak útjában feküdt ezen állomás, mért kellett itt
                    kiszállnia? Valóban ön maga előtt sem merte volna bevallani, minő hiábavaló
                    képzelődések vonzották e helyre.</p>
				<p>Épen nem volt szándékában, hogy kikutassa, ki lehet az a rejtélyes egyéniség, a
                    ki egykor a tokaji keresztlevelet kezébe játszotta? később ismét névtelenül,
                    levélkiséret nélkül, a Lengyelkén végbement házasság bizonyítványát is a
                    zempléni alispán hivatalába beküldte. Eléggé tapasztalta, hogy e varázshatalom,
                    mint égi gondviselés, sűrű homály leple alatt működik és épen nem szándékozik
                    magát bemutatni, mint csontból és húsból alkotott halandó teremtés.</p>
				<p>És mégis az éjet e városban töltötte. Csak nem várhatta, hogy újabb csoda hull
                    alá a fellegekből? Nincs is a világon oly gazdag bőségszaruja, mely végre ki ne
                    merüljön.</p>
				<p>Egyébiránt érdekes volt ránézve az átutazás és tartózkodás ezen a vasúton, melyet
                    részben maga mért ki s melynek munkálatait építés közben is vezette.</p>
				<p>Itt minden régi rendjében folyt, egyetlenegy dolog kivételével. Máskor, a hol a
                    vonat több perczig megállott s a főmérnök néhány szót váltott az
                    állomásfőnökkel, a pályaház első emeletének ablakai sorra kinyíltak. A sok
                    fiatal hivatalnok felesége mellett még szép nőtestvérek és rokonok is néztek le
                    az átutazókra. A legérdekesebb szőke fejek nagyon megvárták, hogy a főmérnök
                    észre vegye őket s nyájasan fel is köszöntsön hozzájok. A jutalom sem maradt el
                    ilyenkor, többé-kevésbbé kaczér visszapillantgatások alakjában.</p>
				<p>Most már ezen hajdani diákos boldogságnak vége szakadt. Az ok világos. A szerény
                    szakasz-, később főmérnök nagyon érdekes egyéniség volt a versenyképes szépségek
                    előtt: míg most a fővárosban lakó osztálytanácsos, sőt mint hírlik, valóságos
                    gróf, oly elérhetetlen portékává változott, a kiért egy vasúti állomáson virító
                    bazsarózsa hiába lelkesült.</p>
				<p>Ez világos veszteség volt az ifjúra nézve, de más helyeken ennél értékesebb
                    kárpótlást kaphatott.</p>
				<p>Igaz, hogy eddig rövid szereplése alatt daczára minisztere hathatós
                    pártfogásának, a magyar arisztokraczia köreiben még tudomást sem vettek ily
                    embernek létezéséről; de hiszen ő e társadalomba bejutni még kisérletet sem
                    tett; sőt ha módjába is esett ott a magasban megjelenni, egy vagy más ürügy
                    alatt mindig visszavonult.</p>
				<p>Ellenben a pénzarisztokraczia, a kereskedelmi és bankár-osztály nyilt házai
                    vetélkedve tanusítottak iránta figyelmet és előzékenységet. A huszonhatéves
                    korban viselt osztálytanácsosi hivatal roppant jövőt igért. Igen világos volt,
                    hogy csak rendkívüli ügyesség és képzettség mellett kezdheti pályáját valaki,
                    egyszerre, ily kitünő fokról. Általában hitték, hogy Szabolcsy Gábor jobb keze
                    miniszterének s minden fontos ügy legelőször is az ő íróasztalára kerül. Ki ne
                    keresné az ily ragyogó jövendőnek ismeretségét és barátságát?</p>
				<p>Ezen körben tehát Szabolcsy Gábor első rangú arszlán volt. Itt ragadt rá
                    letörölhetetlen nyomokkal a grófi czím is, melyet ha százszor visszautasított,
                    ezerszer kapta vissza. Akarta vagy nem, sorsát tűrnie kellett.</p>
				<p>Szatmáron leszállván a vonatról, találkozott Nagy István állomásfőnökkel, a ki az
                    ő atyját ismerte, tehát kedves egyéniség volt előtte. Ezen ember most is a régi
                    szívességgel fogadta, ha bár az első pillanatra úgy látszott, hogy nem ismert
                    rá. De ki követelhet annyi emlékező tehetséget oly hivatalnoktól, a ki egész
                    éven át mindennap legalább hatszor új arczokat lát?</p>
				<p>Bement a városba s beszállt a vendéglőbe, a hol megvacsorált. Ez alatt épen elég
                    ideje volna egy hordárnak, hogy felkeresse őt és átadjon neki valami jó vaskos
                    csomagot, melyet felbontván, a lengyelkei elveszett matrikulát találná
                    benne!</p>
				<p>Ily ártatlan vagy inkább esetlen tréfával mulattatá magát, míg asztal mellett
                    ülve, elkeseredett harczot vívott azon kérges csizmatalp ellen, melyet Szatmáron
                    egész tisztelettel beafsteaknek czímeztek.</p>
				<p>Másnap délben a debreczeni pályaházban ebédelt. Jó étvágyú gyerek levén, itt is
                    lenyelte, a mit elébe tettek és épen az elsőt csengették az indulóra, a midőn
                    fizetett s látja, hogy egy igen tisztességes, de különben kurucz és marczona
                    képű ősz öreg telepedett le szemközt vele s ez mindjárt megszólítá:</p>
				<p>- Pestre szándékozik?</p>
				<p>- Igen, uram.</p>
				<p>- Akkor örülök, mert nagyon szeretem a fővárosi arczokat. Van már jegye?</p>
				<p>- Épen most szándékozom a pénztár elé menni.</p>
				<p>- Akkor velem nagy szívességet tehet. Az ily vén göthös és podagrás múmia, mint
                    én vagyok, több szabadságot vehet magának, mint más. Kérem önt, váltson egyúttal
                    nekem is jegyet.</p>
				<p>- Igen szívesen.</p>
				<p>- Itt van három ötös bankó. Gondolom tizenhárom forint lesz a menetdíj. Remélem
                    együtt utazunk?</p>
				<p>- Szerencsémnek fogom tartani.</p>
				<p>Ezzel az osztálytanácsos a pénztár elé állott s miután megigérte, hogy együtt fog
                    az öreg úrral utazni ő is, ezúttal kivételkép első osztályú jegyet váltott.</p>
				<p>Második csengetésre mindketten a vonat kocsisora előtt álltak s a konduktor nagy
                    előzékenységgel nyitott ajtót a waggonba.</p>
				<p>Mikor beléptek, látta az osztálytanácsos, hogy őket egy harmadik utazó is
                    követte, a kit eddig észre sem vett: nagyon rövidre szabott termetű gavallér
                    volt ez; csak testének felsőbb része látszott aránylag hosszabbnak, mert igen
                    mereven tartotta nyakát s nagyon határozott és férfias arczot mutatott
                    hozzá.</p>
				<p>- Urak, - szólt az öreg úr, - természetesen mindenki oda ül, a hová tetszik,
                    hanem ezt a középső ülést magamnak tartom. Legjobb lesz, ha szépen mellém ültök,
                    egyik jobbról, másik balról.</p>
				<p>Sajátságos kezdet volt ez: az első szóban urak, végül a legkényelmesebb
                    tegezés.</p>
				<p>Mikor a vonat megindult, az öreg úr megnyitá szivartárczáját s mindkét
                    szomszédját megkinálá, a mit ezek udvarias köszönettel fogadtak.</p>
				<p>A kis gavallér ezalatt tüzet gyujtott, az égő viaszgyufát oda adá az öreg úrnak s
                    aztán készakarva úgy ügyetlenkedett, hogy a láng kialudt. Nagyon könnyű volt e
                    szép manoevre czélját megérteni. Nem tehette, hogy előbb a maga szivarját
                    gyujtsa meg: annál kevésbbé lehetett szándékában előbb az idegen ifjúnak
                    szolgálatára lenni.</p>
				<p>Az öreg úr nem gondolt ezzel, hanem odanyújtá égő szivarát az ifjúnak s akkor
                    hozzá fordulva mondá:</p>
				<p>- Ugy-e te Szabolcsy Gábor vagy?</p>
				<p>- Igen uram.</p>
				<p>- Miniszteri tanácsos vagy épen államtitkár?</p>
				<p>- Ettől nagyon messze vagyok. Egyszerű osztálytanácsos, az is a kinevezési idő
                    tekintetében legutolsó a rang-lisztában.</p>
				<p>- Ördög vigye ezt a mai bureaukracziát. Az én időmben elég volt tudni: viczispán,
                    szolgabiró, esküdt. Tehát csakugyan Szabolcsy Gábor vagy? Hogy eltaláltam, pedig
                    soha sem láttalak! Annál jobban ismertem szépséges mákvirág apádat, a kinek
                    szakasztott képmása vagy. Mit mondasz Gida öcsém e hasonlatosságra?</p>
				<p>- Én? semmit. Nagyon kis fiú voltam, mikor Gábor bátyám még élt.</p>
				<p>- Azt én jól tudom. De ott van olajba festett arczképe teljes életnagyságban az
                    én ebédlő termemben.</p>
				<p>A véleményadásra felszólított uracs helybenhagyólag intett; de félig mormogva
                    utána veté:</p>
				<p>- Úgy kell lenni. Nagyon könnyen meglehet, hogy ez az úr csakugyan Gábor bátyám
                    fia.</p>
				<p>(Azaz: mért ne lehetne fia? ha katona embernek annyi mindenféle fajta fia
                    teremhet.)</p>
				<p>- Azonban, - folytatá az öreg úr - ha mi már ismerjük utitársunkat, illő, hogy
                    magunkat is bemutassuk. Én az a rossz hírű vén izgága Réthfalvy Miklós vagyok, a
                    ki senkinek békét nem hagy a világon. Ez pedig Nagygáthy Gedeon öcsém, a kinek
                    hosszabb lábának kell lenni, ha uradalmait egy ugrással át akarná lépni.</p>
				<p>Kölcsönös hideg hajlás. Egyik részről illendő tisztelettel, másik oldalról
                    olyformán, mintha gondolná magában: nem az én hibám, ha e találkozást ki nem
                    kerülhetem.</p>
				<p>Egy kissé veszedelmes modorban indult meg a társalgás.</p>
				<p>Az öreg úr ezt hamar észrevette. Afféle megrögzött gonosz csont levén, érdekes
                    jelenetkéket várhatott: de másrészről semmit sem gyűlölt inkább, mint a
                    bosszantó czélzásokból keletkező párbajt. Oly veszedelem, mely perczről perczre
                    fenyegetőbb közelségben mutatkozott.</p>
				<p>A helyzet is ellentétes volt; de még inkább növelé az ingerültséget a grófnak
                    igen furcsán kihivó egyénisége.</p>
				<p>Mert Nagygáthy Gedeon gróf oly kis termetű emberke volt, hogy csak egy vagy két
                    czentiméter mentette meg a világosan kifejezett törpeségtől. Nem volt épen
                    kövér, kivévén kigömbölyödött holdvilág arczát és hatalmas homlokát, mely
                    kidomborodott, mint a jól sült magyar kenyérnek a dúcza. Arczbőre finom, fehér
                    és egészséges színű; hanem a szája szokatlanul kicsi; nem érthette a világ, hogy
                    ő méltósága ily szűk beszélő orgánummal sem selypít.</p>
				<p>E mellett végtelenül meg volt elégedve saját külsejével. Gyakran lefesteté magát,
                    kitünő művészek által az utókor számára. Ha tükre jobb színt mutatott, vagy
                    nyakravalójának csokra szépen sikerült, rögtön futott a fényirodába s aztán
                    élethű fotográfiáját pazarul ajándékozá mindenfelé.</p>
				<p>E tömérdek sok arczkép szemléletére a bolondulásig beleszeretett önmagába. Az
                    arczkép nem is volt rossz: mert ha ült, igen komoly és férfias kifejezést tudott
                    adni tekintetének s a művész ecsete, valamint a nap sugara mindent híven
                    visszaadott. De ha élő alakban személyesen kellett a világ elé állnia, baj volt,
                    hogy a lábát otthon nem hagyhatta.</p>
				<p>A helyzet nevetséges voltát a két ellenfél roppant különbözősége egész a magas
                    komikum színvonalára emelte.</p>
				<p>Mert ha a gróf büszkén és dölyfösen «lenézni» akarta a magas és szoborszerű
                    osztálytanácsost, kénytelen volt nagyon is föltekinteni. Csak úgy csavarta a
                    nyakát és az állát, mint a pulyka, ha a felhők között kerengő héját lesi.
                    Ellenben Gábor úr, ha kereste, hol szólott valaki mellette? igen lefelé, amúgy
                    könyöke irányában találhatta fel.</p>
				<p>Az öreg úr tehát mint villámhárító lépett közbe s tréfára vezetve vissza a vita
                    titkos tárgyát, mondá:</p>
				<p>- Figyelmeztetlek benneteket, hogy még igen jókor lesz a medve bőre fölött
                    összeveszni. Még élek és sokáig akarok élni. Hogy már hetvenöt éves ficzkó
                    vagyok, nem változtat a dolgok állapotán, mert apám és nagyapám, mindketten
                    negyven éves koruk előtt haltak el. Tehát a hány évet még joguk lett volna élni,
                    azt igazság szerint csak rám, a méltatlan fiúra és unokára hagyhatták örökségül.
                    Ne feledjétek, sok víznek kell addig lefolyni Pesten a Dunán, Biharban a
                    Berettyón, míg forma szerint napirendre kerülhet a kérdés: kié lesz az én
                    boldogult feleségem 13,000 holdja: Szabolcsy vagy Nagygáthyé?</p>
				<p>- Oh bátyám, - felelt Gedeon gróf, - ez soha sem lehet kérdés. A végrendelet
                    meghatározta a sorrendet s az elsőség kétségtelenül a Szabolcsy ágat illeti. Ez
                    okból, mihelyt az én halandó szemem csak oly darabka Szabolcsy grófot lát, mint
                    a kis ujjam: rögtön illő komplimenttel és tartozó reverencziával félre állok az
                    útból.</p>
				<p>- Rossz logika. Az én időmben a filozófia tanára így nevezte volna: petitio
                    principii. Mert előzetes kérdés forog szőnyegen: van-e Szabolcsy gróf az
                    országban? Én azt hiszem, van; a belügyminiszter a hozzá érkezett okmányok
                    alapján hasonlókép itél. Ne legyek Réthfalvy Miklós, ha mielőtt két hét
                    eltelnék, azt a bizonyos, eddig még ismeretlen Szabolcsy Gábor grófot be nem
                    ültetjük a főrendek házába.</p>
				<p>- És aztán? - kérdé a gróf.</p>
				<p>- És aztán? Ha egyszer ő felsége nyilt levelében valakit grófnak nevez, s mint
                    ilyet a főrendek házába meghívja: gróf lesz az még a pokolban is.</p>
				<p>- Bátor vagyok tagadni.</p>
				<p>- Hogyan! tagadni! Te felségsértő, a ki az uralkodó praerogativái ellen nyiltan
                    felzendülsz.</p>
				<p>- Ezt már nem teszem, mert ő felsége az ily meghívó leveleket mindig csak azon
                    föltétel alatt írja alá, hogy minden rendben van, s a személy joga iránt semmi
                    kétség.</p>
				<p>- Micsoda? ő felsége nem nevezhet ki grófnak, a kit akar?</p>
				<p>- Azt megteheti, meg is teszi gyakran; ha akarja, akár kiből lesz báró, gróf, még
                    herczeg is. Hanem azt még sem teheti, hogy egy megholt gróf örökösének megtegyen
                    olyan embert, a kinek joga e név viselésére nincs bebizonyítva.</p>
				<p>- Ah, ah; utoljára még kész volnál pört kezdeni.</p>
				<p>- Ime Miklós bátyám maga elismeri, hogy az ily kérdések eldöntése az ország
                    rendes törvényszékeinek illetősége alá esik.</p>
				<p>- Csakugyan pörölni akarsz?</p>
				<p>- Kicsoda? Én? Isten mentsen; büszkébb vagyok, mintsem ilyesmikbe avatkozzam.
                    Azért fizetem a jurium directort, hogy ügyeljen jogaimra s tegye
                    kötelességét.</p>
				<p>- Értem. Szép szójáték. Nem te pörölsz, hanem a fiskálisod. Hanem a pör czíméhez
                    a nevedet, a költségre nézve az erszényedet még is oda kölcsönzöd.</p>
				<p>- Tudomásom sem lesz róla. Én tiszta jövedelmemből élek. A kezelési költség, az
                    adó, s más egyéb kiadás jószágigazgatóm gondja.</p>
				<p>- Nagyon jól van mondva. És ha ellenfeled a pört pénzzel nem győzné?</p>
				<p>- Mások dolgába nem avatkozom.</p>
				<p>- Igazad van. Ez az egyéni izléstől és felfogástól függ. Szerencsétlenségedre
                    nekem épen ellenkező kedvtöltéseim vannak. Bennem egy igazi értelemben vett
                    «pauperum advocatus» veszett el. Indíts pört; én ellenfeled pénzügyi aggodalmait
                    magamra vállalom. Épen most annyi pénzem van, hogy nem tudom, mit csináljak
                    vele. Ország-világ tudja, hogy ötvenöt éves koromig többet költöttem, mint
                    jövedelmem volt. Azután tíz esztendeig fizettem adósságaimat. De mikor szent
                    Ágoston bölcs mondása szerint, a vétkek hagytak el engemet és nem én a vétkeket,
                    csupa kénytelenségből olyan fösvény lettem, mint szeretett rokonom Réthfalvy
                    báróné, a ki ha leányát nevelő intézetbe küldte, maga bablevest evett otthon
                    ebédre.</p>
				<p>- Bátyám teheti, a mi tetszik.</p>
				<p>- Úgy van és én sokat tehetek. Tíz évi gyászos koplalásom után szemtelenül
                    kidomborodott a pugyillárisom.</p>
				<p>- Ez tudva van. Mindamellett a pénz csak pénz, de az igazság igazság marad.</p>
				<p>Az öreg úr látván, hogy konok gyerkőczczel gyűlt meg baja, felkelt székéből s a
                    szemközti középülésen foglalt helyet. Azután nagybátyai jó lélekkel mondá:</p>
				<p>- Nem ér ez a meddő szóharcz semmit. Üljetek egymás mellé és beszéljetek
                    ügyetekről közvetlenül. Mondja meg mindenik, mi a baja, hol szorítja lábát a
                    csizmája. Sokszor megtörtént, hogy egy okos és őszinte szó, a szív mélyéből
                    származó kifakadás száz viszálynak elejét vette. Lássuk, nem lehetne pörötöket
                    barátságos úton kiegyenlíteni?</p>
				<p>Az osztálytanácsos, a ki eddig is minden szót hallott, de úgy mutatá, mintha nem
                    is ő róla beszélnének s egyebet sem tett, mint fújta szivarja füstjét a
                    levegőbe: ezen felszólításra egy székkel közelebb ült a grófhoz.</p>
				<p>Ellenben Nagygáthy Gedeon úr ő méltósága valódi született főúr módjára fogadta a
                    kinálkozó alkalmat s feltette, hogy a magasba törekedő proletárt földig
                    lealázza.</p>
				<p>- Monsieur, - így kezdé, - igaz, hogy önt valami szegény elhagyott árvák
                    intézetében nevelték?</p>
				<p>- Úgy van, gróf úr. Ott neveltek s nagyon vigyáztak arra, nehogy ingyen egyem a
                    kenyeret.</p>
				<p>- Mondják, amolyan kurta farkú szürke frakkban parádéskodott tizennyolcz éves
                    koráig.</p>
				<p>- Mindnyájan egyenlő ruhát viseltünk. A posztó durva, de jó gyártmány volt;
                    nyáron eltűrtük, télen nem fáztunk alatta.</p>
				<p>- Aztán járta az örökös krumpli.</p>
				<p>- Bocsánat; ezt nem kell betűértelemben venni. Csak kétszer volt egy héten
                    burgonya. A többi napon árpakása, bab, lencse felváltva. Vasárnap pedig
                    hegyen-völgyön lakodalmat tartottunk, mert Salánkiné asszonyom remek
                    túróscsuszájából torkig jóllakhattunk.</p>
				<p>- Gyomor kellett hozzá ily iszonyatosságokat megemészteni.</p>
				<p>- Bizony kellett; hanem istennek hála, volt is.</p>
				<p>- Regélik, hogy ön Pesten instruktorkodott.</p>
				<p>- Megtörtént velem. Azonban, puszta hiú divatból, ezt a foglalkozást leczke-órák
                    adásának neveztük.</p>
				<p>- Még mérnök is volt.</p>
				<p>- Történetesen. Tanáraim jámborszívű emberek voltak. Fél szemüket behunyták
                    fogyatkozásaimra s kiadták a diplomát.</p>
				<p>- Hát vasutat nem csinált?</p>
				<p>- Egyszerre mindjárt nem. Előbb kimértem a pálya hosszát, lejtését és
                    emelkedéseit; azután felhánytuk a töltéseket, kiástuk a földet a bemélyedéses
                    helyeken. Mikor pedig felraktuk az aczél sineket, én is épen úgy jártam rajta,
                    mint az Eszterházy herczeg az első-, az árvamegyei tót napszámos a negyedik
                    osztályú kocsiban.</p>
				<p>- Érdekes életpálya. Most még csak huszonöt éves legény s már Sektions Rath.</p>
				<p>- Huszonöt és fél. Bizonyára nagyon gyenge szakértők lehettek konkurrenseim, hogy
                    épen engem kellett a nagy szorultságban kinevezni.</p>
				<p>- Igen kalandos kis vitae curriculam ez. Valóban nem csodálom, ha a sorsnak annyi
                    hányatása után még az is eszébe jutott önnek: jó volna amolyan igazi ősi vérből
                    származó grófocskának is felcsapni.</p>
				<p>- Ezt az egyet tudtom és akaratomon kívül hírlelik rólam.</p>
				<p>- Minden lap tele van vele.</p>
				<p>- Visszaélés a sajtószabadsággal.</p>
				<p>Most már Réthfalvy báró sem tűrhette tovább a hallgatást. Felkelt. Előbb kezének
                    mozdulatával helyet kért s aztán ismét visszaült korábban elfoglalt
                    karszékébe.</p>
				<p>- Nem így akartalak én titeket összehozni és kibékéltetni. Most már én beszélek.
                    Hozzád, Gida öcsém nincs több szavam. Kimondtad ultimátumodat. Elismerheti Gábor
                    öcsém születési jogát a király is: de ő contradikál; quand mème. Azért hozzád
                    fordulok Szabolcsy-ivadék: akarsz öcsém és gróf lenni, vagy nem?</p>
				<p>Az osztálytanácsos egykedvűleg vont vállat e határozott interpellatióra s aztán
                    felelé:</p>
				<p>- Báró úr, őszintén válaszolok. Kezdetben csak az volt czélom, hogy én is mint
                    más, törvényes szülött legyek a társadalomban. Mikor ez sikerült, kiviláglott,
                    hogy ezzel egyszersmind grófnak is kell lennem. Még el sem határoztam magam e
                    teher felvállalására, a midőn új bonyodalom támad s azt mondják: a grófság
                    mellé még 13,000 hold föld is jár; oly birtok, melyre mások már gyermekkoruk óta
                    méltán számot tarthattak. Itéljen felettem báró úr: nem szörnyű megpróbáltatás
                    ez rajtam: vagy mint korcs kidobva lenni a tisztességes családok köréből, vagy
                    kedvem és hajlamaim ellen czímet és rangot felvenni, elkerülhetlen
                    kényszerűségből. Mert a mi a vagyont illeti, mely ehhez járulna, azt ugyan
                    semmi áron el nem fogadhatom.</p>
				<p>Gedeon grófnak szikrát vetett a szeme; piczi kis szája úgy összeszorult, hogy nem
                    volt nagyobb egy mathematikai pontnál. Közel volt hozzá, hogy ezt a fiatal
                    embert még derék ficzkónak tartsa.</p>
				<p>Ámde Réthfalvy báró felemelé ujját, tagadólag intett vele és tiltakozó hangon
                    mondá:</p>
				<p>- Lassabban uram, mert nem addig van az. Én is élek még s velem is meg kell tenni
                    a számadást. Hogyan? Hol van az én kötelességem? Hol marad az én szeplőtelen
                    becsületem? Mert tudnotok kell, hogy nőm gyógyíthatlan mellbetegségben
                    szenvedvén, minden vagyonát rám akarta hagyni. Én ezt, mint igazságtalan
                    rendelkezést visszautasítottam. Így keletkezett végrendelete, melynek minden
                    betűjét az én diktálásom után írta papirra. Tehát kötelességet vállaltam és
                    becsületemet zálogba vetettem. A végrendeletnek állni kell s nincs attól
                    menekvés semmi irányban.</p>
				<p>A gróf úr megint savanyú képet mutatott; de uri szokás szerint minden dolgot
                    könnyedén vevén, ezen igen diákos megjegyzésre fakadt:</p>
				<p>- Átkozott dilemma. Aut Caesar aut Tóth Pál.</p>
				<p>- Körülbelül, - erősíté az öreg báró. - Épen csak azért jártam otthon, hogy ezen
                    okmányt elhozzam s mikor kell, érvényre emeljem. Tegnap jöttem, ma már megyek
                    vissza. Gida öcsém volt oly szíves, hogy elkísért: nehogy utközben velem valami
                    non putarem történvén, azt se tudják, hova küldjék holttestemet? Egyébiránt
                    beszéljünk másról. Könnyelműen és elhamarkodva mondtam ki e szót, megüthet a
                    guta. Oly dolog, melylyel öreg ember tréfát ne űzzön, mert ott fönn valaki
                    szaván foghatja.</p>
				<p>Mindjárt erre Gedeon gróf veleszületett észszel és elmésséggel elkezdte dicsérni
                    a mai szép napot, a jó időt s hogy mily kellemes az, ha az ember se nem izzad,
                    se nem fázik.</p>
				<p>De a báró megint visszatért a félbehagyott tárgyra.</p>
				<p>- Öcsém, mérnök.</p>
				<p>- Ah, mérnök? köszönöm uram, ez az a czím, mely legkedvesebben hangzik
                    fülemben.</p>
				<p>- Öcsém osztálytanácsos. Elhiszem, hogy nem tréfa egy elveszett grófi koronát
                    újra visszaszerezni; de meglásd, vár rád még ennél nehezebb munka is.</p>
				<p>- Remélem, nem lesz rá szükségem.</p>
				<p>- Tegyük fel, hogy lesz. Kérdem: tudnál-e magyar mágnás nyelven beszélni?</p>
				<p>- Létezik ily nyelv?</p>
				<p>- Nagyban. Hallottál már telivér grófot magyarul beszélni?</p>
				<p>- Néha.</p>
				<p>- Tehát tudnád őket utánozni? mert a magyar grófok nem a diplomáról, hanem e
                    specifikus beszédmódról ismernek egymásra.</p>
				<p>- Lehet ezt megtanulni a közönséges halandónak is?</p>
				<p>- Lehet; megfeszített szorgalommal. Különben pedig az egész dialektus két
                    szabályból áll. Először az r betűt mindig ehr-nek kell mondani, mint a zsidó, ha
                    husvétkor a barkeszt rágja.</p>
				<p>- Erre rászokhatom. És a második szabály?</p>
				<p>- Ez már több gyakorlatot kiván. Tudsz németül?</p>
				<p>- Úgy mint más ember az én helyzetemben.</p>
				<p>- Akkor birod már a mágnás nyelv megtanulásának titkos kulcsát. Beszélj német
                    hanghordozással, de magyar szavakkal s akkor készen vagy feladatoddal. Most
                    pedig megtanítlak a leggyakorlatibb methodusra. Végy kezedbe valami társalgási
                    vígjátékot. Írj le belőle nehány lapot német betűkkel, de gyorsan firkálva,
                    összevissza kuszálva, hogy magad is nehezen olvashassad. Ekkor képzeld, mintha
                    csakugyan németül deklamálnál s meglátod, a harmadik kisérlet után oly
                    tökéletesen beszélsz mágnás-magyar nyelven, mintha mamád tejével szívtad volna
                    be. Ebből áll e roppant tudomány, melyet a hatezer holdas nemes úrfi bámul,
                    irigyel és kétségbe van esve, hogy soha tőlünk el nem sajátíthatja!</p>
				<p>Ily társalgás között érkeztek meg a fővárosba.</p>
			</div>
			<div type="chapter">
				<head>IX. (A ki gyémántkövet talál.)</head>
				<p>Másnap reggel az osztálytanácsos ismét megjelent irodájában.</p>
				<p>Betekintve az asztalán heverő friss hirlapba, megütközéssel látta, hogy az ő
                    hosszú párbeszéde a pönögei plébánossal szóról-szóra ki van nyomtatva.</p>
				<p>Nem volt ebben semmi boszorkányság. A pap jó kedvvel, jó lélekkel elbeszélte
                    ismerőseinek, mily érdekes vendége volt. Fülébe ment a dolog a faluhoz
                    legközelebb lakó vidéki levelezőnek (mert ez a nemes növény minden földben
                    megterem, mint a szerb tövis). Ez rohant a paphoz; az országos közvélemény
                    felvilágosításának érdekében egyenes értesítést kért, tán követelt és kapott is.
                    Akkor megírta levelét, a szerkesztő gyönyör-élvezettel kiadta, estére a Pester
                    Lloyd németre fordította, másnap a többi magyar lap utánnyomatta.</p>
				<p>Ez épen elég volt arra, hogy három napig az egész ország egy embernek magán
                    ügyével foglalkozzék. Természetesen fajtörténelmi és nemzeti kérdést csináltak
                    belőle. Mint a hazát közvetlenül érdeklő örömhírt kürtölték, hogy a kihaltnak
                    vélt Szabolcsy grófok ősi törzsökének új csemetéje fedeztetett fel. A teljes
                    hitelességű bizonyítékoknak egész lánczolata a nagy közönség kezébe lett
                    letéve.</p>
				<p>Ez annál kellemesebb meglepetés volt rá nézve, mert így nem kényszerült
                    minisztere előtt a megtörtént dolgokat kezdettől végig újra elbeszélni.</p>
				<p>Azonban kötelességének tartotta a déli harang megkondulásakor megjelenni az
                    elnöki szobákban.</p>
				<p>Szokás szerint a miniszternek sürgős dolgai voltak s így röviden szerencsét
                    kivánván hivatalnokának az elért eredmény fölött, saját teendőihez látott.</p>
				<p>Több nap esemény nélkül folyt le.</p>
				<p>Ez alatt azonban többé hiába szabadkozott az új gróf. Most már boldog boldogtalan
                    méltóságodnak czímezte. Keresztlevele, szülőinek házassági bizonyítványa közzé
                    volt téve, a közvélemény pártolta, a nemzeti érzület felkarolta. Ily mindent
                    leverő hatalom ellenében egyes ember többé nem küzdhetett.</p>
				<p>A következő hét végén ismét nagy újság van a lapokban. Mindjárt a napi hirek
                    rovatának kezdetén ki van írva, hogy Szabolcsy Gábor gróf számára a kir. meghivó
                    levél a főrendek házába, a belügyminisztériumhoz megérkezett.</p>
				<p>Kezdett a kétely megszünni: a dolog kézzelfogható valósággá változott.</p>
				<p>Az osztálytanácsos pedig látta, hogy tudtán és akaratán kívül is, mások működnek
                    háta mögött és ugyancsak tolják az ő szekerének rúdját előre.</p>
				<p>Ismét bátorkodott tehát miniszterétől kihallgatást kérni: mert nem érthette, hogy
                    az igéret szerint félretett ügy újra napirendre került, sőt a leggyorsabb
                    elintézésre is jutott.</p>
				<p>A miniszter csak vállát vonogatá, mint a ki nem érti: hogy lehet ilyesmit tőle
                    kérdeni?</p>
				<p>- Mit akar ön kedves tanácsosom, - mondá megszokott kegyes hangján, - kollegám a
                    belügyminiszter csakugyan félre tette az ön ügyét; de csakhamar feljött ide
                    önnek rokona, a gazdag Réthfalvy Miklós báró, a ki szavát adta, hogy Nagygáthy
                    Gedeon gróf nagyon hajlandó egyezkedésre lépni. A pör kimenetelétől ugyan okos
                    ember nem félhetett; de igen is a zajtól, a bosszantástól és költségtől, mely
                    ily pörrel elválhatlanul együtt jár. S miután a báró kijelentette, hogy rokoni
                    kötelességből és szivének tiszta vonzalmából mindent elkövet, semmi áldozattól
                    vissza nem riad, a belügyminiszter tartozott kötelességét teljesíteni. Zemplén
                    felírt, hogy Szabolcsy Gábor gróf számára kir. meghivó levél küldessék; az
                    igényt teljes hitelű okmányokkal támogatta és ön most épen oly elismert tagja a
                    felsőháznak, mint akár maga Eszterházy herczeg. Részemről pedig nincs egyéb
                    hátra, mint hogy méltóságodnak soha el nem enyészett, egyedül csak bebizonyítani
                    kellett törvényes rangjának és czimének élvezetéhez szerencsét kivánjak.</p>
				<p>Ezzel ő exczellencziája az asztalon előtte heverő irományokból egy darabot
                    kezében vett, a mi minden elnöki szobában azt jelenti: készen vagyunk, vége az
                    audiencziának.</p>
				<p>Gábor gróf csakhamar kezébe is kapta a kir. meghivó levelet, de rögtön el is
                    határozta, hogy e becses kincsnek csak félig veszi hasznát. Benyújtotta a
                    felsőház elnöki irodájába; az elnök bejelentette a háznak; a ház kiadta az
                    igazoló bizottságnak, a bizottság végre mindent rendén találván, semmi sem volt
                    egyéb hátra, mint hogy Szabolcsy gróf az őt megillető széket elfoglalja és
                    szavazati jogát gyakorolja.</p>
				<p>Ezen eredménynyel az ifjú gróf teljesen meg volt elégedve. Tovább ezúttal menni
                    nem akart, sőt még feléje sem nézett azon városrésznek, melyben a múzeum
                    palotája emelkedik.</p>
				<p>Nagyon jól tudta ő, hogy még mindig sok hiányzik nála arra, hogy csak olyan gróf
                    is lehessen, mint egyik a gyengébb dongájú kollegák közül. A politikai jog már
                    megvolt. Ezt meg lehetett nyerni egy beírt és pecséttel megerősített papiros
                    által. De még mindig hátra maradt a másik, sokkal nehezebb küzdés a magas
                    társadalom terén, a hol őt bizonyára csak idegennek (esetleg betolakodónak)
                    fognák tekinteni.</p>
				<p>Ezen eredményt ő az időre bizta. Tulajdonkép azzal sem törődött, ha soha be sem
                    következik. Élt, szép állással birt; rangját nyiltan vagy zsebében hordva,
                    biztos sajátjának tekinthette. Már hogy ne lett volna boldog és elégedett
                    mostani sorsával az egykori szürke frakkos konviktor, a házról-házra járó
                    instruktor, a segéd-, szakasz- és főmérnök, végre a nagyságos czímmel
                    felruházott osztálytanácsos, életének még be nem töltött huszonhatodik
                    évében!</p>
				<p>Semmit sem változtatott életmódján. Buzgón járt hivatalába. Ott lakott a
                    bálvány-utcza egyik nagy bérházának harmadik emeletén. Egyszerű garçon-szállást
                    tartott két szobával, mely közül csak egyiknek ablaka szolgált az utczára.
                    Ebédet a házmesterné hozott a legközelebbi vendéglőből. Vacsoráját társai
                    között költé el. Inast sem tartott. Valaki a háznál vetette fel ágyát,
                    kisöpörte szobáját, kitisztította ruháit. Eszébe sem jutott, hogy a nemzeti
                    kaszinó tagja is lehetne; de még a főváros számtalan klubjaiba sem iratá
                    magát.</p>
				<p>Pedig állapotához képest holmi megtakarított pénzecskéje is volt még a régi
                    főmérnökségből. Ott sokkal jobb fizetése volt; de itt több a dísz és remény a
                    jövőre.</p>
				<p>Husvét felé fordult az idő, a midőn egy este belől fűtő kemenczéjének tűzvilága
                    mellett édesdeden szívta csibukja füstjét s hallja, hogy kívülről valaki ajtaja
                    előtt megáll, illedelmesen kopogtat s aztán udvarias «szabad?» kérés mellett
                    belép.</p>
				<p>Ah, kellemes vendég; mily örvendetes meglepetés!</p>
				<p>Ő volt: Réthfalvy Miklós báró, a ki barátságosan fogott vele kezet, de mielőtt
                    okosabbat szólott volna, a pokol örök kárhozatára küldte azt az akasztani valót,
                    a ki a végtelenbe nyúló lépcsőket és a három emeletes házakat feltalálta.</p>
				<p>- Nos öcsém, - mondá aztán, - volna-e kedved valami nagy korhelységre? Ha rám
                    bizod magad, öltözz feketébe, mert viszlek.</p>
				<p>- Ezer örömmel állok szolgálatára; hanem teljes kilencz és fél perczre van
                    szükségem, hogy tetőtől talpig új bőrbe bújjam.</p>
				<p>- Átkozott pontosan számítod idődet. Ez a rossz szokás még vasúti mérnök korodban
                    ragadt rád.</p>
				<p>A meghatározott időben még a másodperczeket is megtartva, készen, felöltözve volt
                    a fiatal ember és kérdé:</p>
				<p>- Megengedi báró úr, hogy bérkocsit hozassak?</p>
				<p>- Nem kell. Magam kocsiján jöttem, azt is visszaküldtem, mert nem messze
                    megyünk.</p>
				<p>Ezzel megindultak. Az ifjú bezárta szállása ajtaját és a kulcsot zsebébe rejté. A
                    báró érdekelve nézte és csodálkozott.</p>
				<p>- Bibliába való boldog egyszerűség. Épen így távozott Izsák patriarka, ha kiment
                    szétnézni a báránylegelőre. Hát csakugyan van Pesten ember, a ki ha sétára
                    indul, senkit sem hagy otthon?</p>
				<p>Aztán az ifjú karjára támaszkodva, lement vele a lépcsőkön, de nem a földszintig,
                    hanem csak az első emeletig, a hol a feljáráshoz legközelebb eső ajtónál
                    megállott s megnyomá azt a fehér csontból készült gombot, mely villanyos
                    összeköttetésben áll a szállás csengetyűjével.</p>
				<p>- Nem félsz, hogy rossz helyre viszlek?</p>
				<p>- Azt hiszem, itt a házbirtokos lakik: kereskedő, tőkepénzes vagy bankár.</p>
				<p>- Utálatos város! az ember azt sem tudja, ki lakik vele ugyanazon házban? Annál
                    jobb. Kellemes helyre akartalak hozni; most még meglepetésre is számíthatsz.</p>
				<p>Gyorsan váltották egymás közt e szavakat, mert már megnyilt előttük az ajtó. Nem
                    bérruhás inas, hanem szobaleány vette át tőlük felső kabátjokat s felaggatta a
                    fogasra.</p>
				<p>Belebb hatoltak s az utczára szolgáló két ablakos szobába jutottak, melyet
                    lefüggő csillár világított. Hat szép gázlámpa ragyoghatott volna, de csak a
                    fele volt meggyujtva. Feltünt, hogy e szoba hideg volt, tán egész télen sem
                    fűtötték.</p>
				<p>- Sejted már, hova megyünk?</p>
				<p>A bútorzat első tekintetre csinos, hanem a karszékek kelméi kopottak. Semmi
                    pompa, semmi drágaság. Valami antik szekrénynek hiányzott a negyedik lába.</p>
				<p>Innen jobbra más ajtó nyílott a szomszéd szobába, a hol közel a kandalló mellett
                    pamlagon és karszékeken női társaság foglalt helyet. Nem volt ez estély, hanem
                    csak a jó ismerősök fesztelen és barátságos összejövetele.</p>
				<p>Mind csupa ismeretlen arczok; többnyire dicséretesen túl a negyven éves koron.
                    Nem valami pöczköt elnyelt dámák, kik úgy néznek másra, mint a viaszbábok a
                    fodrász kirakatában. Ezek itt kényelmesen lógázták karjaikat és igen festőileg
                    hanyatlottak a karszék támlájának párnázatára.</p>
				<p>Ez alatt egyik jelenlevő észreveszi, hogy férfi látogatók érkeztek. Mindjárt arra
                    fordítja fejét s fanyar képe elmosolyodik. Úgy látszott, kifogástalan
                    szívességgel fogadja az öreg bárót, de majdnem visszahökken, a midőn
                    megpillantja kisérőjét.</p>
				<p>Csak most eszmélt fel az ifjú, hol jár? Réthfalvy báróné fogadta őket legjobb
                    barátnéinak társaságában.</p>
				<p>- Kedves húgom, - szólt az öreg úr, - engedd meg, hogy jóságodat igénybe vegyem s
                    bemutassam neked öcsémet, Szabolcsy Gábort.</p>
				<p>- Nagyon örülök.</p>
				<p>Ez volt a felelet s aztán leültek az urak oda, hol épen helyet találtak.</p>
				<p>Az öreg báró a házi asszonyt halmozzá el régi zamatú bókokkal. Gábor pedig egy
                    kövér hölgy mellé jutott, a ki erős illatszert özönlött ki magából s nagyon
                    szépen ki volt festve.</p>
				<p>- Öcsém, - szólt a báró, - figyelmeztetlek, hogy kedvező sorsod épen legkegyesebb
                    pártfogónéd oltalma alá vezetett. Cseklész grófné zászlója alatt győzni fogsz.
                    A kit ő tart keresztvízen, száraz lábbal átgázolhat a mi társaságunk vörös
                    tengerén.</p>
				<p>A fiatal ember mondani akart valamit, de a grófné megelőzé őt és csodálkozva
                    összecsapá kezét.</p>
				<p>- Hogyan? Szabolcsy Gábor? Ah, hogy végre megkönyörül valaki rajtunk és ide hozza
                    a legújabb regény titokzatos hősét! Épen jókor; még ma akartam fogadni Buxbaum
                    táborszernagygyal, hogy nem létezik ily nevű ember. Ah, üljön közelebb, hadd
                    nézzek szemébe: élő teremtés, vagy fantom? Uram, hallja parancsolatomat:
                    legfölebb három nap alatt meg kell engem látogatnia. Jogom van önhöz, mint
                    Amerikában, a ki legelőször felfedez és elfoglal valamit. Semmi áron meg nem
                    engedhetem, hogy más ragadja ki kezemből igaz jogon szerzett prédámat. Ide
                    nézzen; hajtsa le fejét; adja meg magát, mint a tetten kapott gonosztevő a
                    rendőr előtt. Fiatal ember! a törvény nevében ön foglyom.</p>
				<p>- Grófné, háladatos szívvel fogadom kegyét.</p>
				<p>- Ah, ő háladatos szívvel fogadja kegyemet! De akkor mért néz rám ugy, mintha
                    állatszeliditő volnék? Tanácslom, ne hallgasson Miklós bátyámra, mert ő engem
                    úton-útfélen rágalmaz. El fog borzadni, ha meghallja, minő rút adomát hozott
                    rólam forgalomba!</p>
				<p>- Csak a szent igazságot beszéltem, - védekezék az öreg úr.</p>
				<p>- Mindjárt megitélheti. A mult évben felhoztak ide Túróczból vagy Árvából egy kis
                    bárócskát. Mikor megláttam, azt hittem, valami drótos tót fiú. Mikor a papájától
                    megkapta az első frakkot, visszafelé húzta fel, úgy hogy hátul gombolta be, elől
                    pedig a térdét verte a fecskefark.</p>
				<p>- Nem volt ez igaz?</p>
				<p>- Eddig minden szóról-szóra így történt. De aztán rám fogta, hogy hat hét alatt
                    úgy kineveltem ezt a figurát, hogy a legkapósabb arszlán lett belőle az egész
                    társaságban.</p>
				<p>- Ez dicséret volt, nem rágalmazás. Nem hízelgés az, kihíresztelni, hogy a
                    szellemdús mesternő, Cseklész Czeczilia, fából vaskarikát csinált?</p>
				<p>A fiatal ember (az első pillanatban) oly zavarba jött, hogy nem tudta, mit
                    gondoljon? Eddig ő a grófnékat oly ætheri lényeknek képzelte, minők a társalgási
                    finom vígjátékokban fordulnak elő, a kik az urak bókján és hódolatán kívül
                    egyebet sem esznek vacsorára.</p>
				<p>Ámde csakhamar megtetszett neki az ily legbensőbb körökben uralkodó fényes
                    sajtószabadság. Megtanulta, hogy más lény a grófné otthon, más nyilvános
                    helyen. Először a pénzügyminiszter estélyén látta őket, de ott nagyon «vegyes
                    társaság» gyűlt össze. Ott betanult szerepet játszottak; itt pongyolára
                    vetkeztek.</p>
				<p>Tehát elhatározta, hogy a milyen mosdót készítettek elébe, épen ily törülközővel
                    fog viszonszolgálni.</p>
				<p>- Grófné, - mondá nekibátorodva. - Én az a kisértet vagyok, a ki fehér lepelbe
                    burkolva, éjjel ijesztgetni járok a sötét utczák sarkára. Ebben fekszik bűverőm.
                    Kérem legyen irgalommal irántam s ne rántsa le fejemről érdekes maskarámat.
                    Életem tarka regénye még mulattathat valakit, de ha a grófné kijáratja velem a
                    hátralevő iskolákat, épen olyan közönséges halandó teremtés leszek, mint a
                    többi.</p>
				<p>- És aztán baj ez?</p>
				<p>- Nagy baj, de a legérzékenyebb kárt épen úrnőm és tanító mesterem fogná vallani.
                    Mert ha a grófnénak esetleg szándékában volna engem szalonjában pénzért
                    mutogatni: meglássa, a legrosszabb üzletbe bocsátkozott.</p>
				<p>Nagyon megbravózták ezt a feleletet. Maga Cseklész grófné is helybenhagyólag
                    intett, mintha mondaná: nézd csak, ebből az emberből még lehet valami!</p>
				<p>Aztán folytatá:</p>
				<p>- Majd meglátjuk, mire használhatjuk. De legfensőbb protektorátusomnak mégis árát
                    szabom. Ne is várja az én portálásomat a nélkül, hogy nálam valami specialitást
                    képviseljen.</p>
				<p>- Erre már bátran ajánlkozom. Diplomatikus mérnök vagyok: tehát alkalmasint
                    unikum a kegyes grófné alázatos védenczeinek seregében.</p>
				<p>- Ah, mérnök? Nagyon helyes. Kár, hogy már a mult hónapban nem találkoztunk, mert
                    akkor bátor szívvel ajánlottam volna önt Sólyom bárónénak, a ki azon időben
                    roppant mathematikai feladat megfejtésében törte fejét. El kell beszélnem önnek,
                    a szakférfinak, ezt a kis históriát. Az én kedves barátnémnak nagyon megtetszett
                    egy szép selyemkelme, de nem volt elég egy öltözékre. Mit csinált? Írt Lyonba a
                    Pretre et Frumance czégnek, hogy küldjenek, vagy ha elfogyott volna, gyártsanak
                    számára ebből a kelméből harmincz métert. Ez eddig korrekt történet; de egy szép
                    reggel táviratot kap a báróné s kérdik tőle: Est ce tout de bon? madame, hogy
                    önnek a küldött mustra szerint harmincz kilométer kelmét gyártsunk? A szellemes
                    báróné méter helyet kilométert írt. Mérnök úr, rögtön számítsa ki, mennyibe
                    került volna a bárónénak ez a sajtóhiba? Húsz frank volt a kelme méterje.</p>
				<p>- Ez rövid számítás. Harmincz kilométer annyi mint ide Vácz, épen 30,000 méter.
                    Ez per húsz frank: 600,000 frank aranyban.</p>
				<p>- Ha így tud fejből számítani, akkor tán hasznát vehetjük. Hadseregem minden
                    katonájának a tudomány valamely ágában jártasnak kell lenni. A túróczi vagy
                    árvai kis báróm például elismert tekintély volt a geológiában. Ha megbotlott az
                    utczán egy kőbe, mindjárt felvette és megmondta, miféle lith vagy thit volt ez
                    fél millió év előtt s mi lett volna belőle ugyanennyi idő alatt, ha ott hagyják
                    a hegy oldalában s nem hozzák Pestre a bérkocsik kerekének rombolása alá.</p>
				<p>E közben a fiatal ember azt hitte, valami árnyék fut végig háta mögött. Az is
                    lehet, egy selyem ruha zöreje csapta meg fülét. Ki tudja? hát ha delejes erők
                    vonzó hatalma ragadta bűvös körbe? Elég az hozzá, hogy semmi különöst sem
                    sejtvén, ösztönszerűleg hátra tekintett.</p>
				<p>Igéző és férfi-szívet kimondhatlan bájjal magához csábító, szép, szelíd és boldog
                    leányka arczát pillantá meg. Mikor röpült ide? vagy a grófné csattogós
                    karicsolása között lépett e helyre, a terem szőnyegének minden neszt elfojtó
                    puhaságában?</p>
				<p>Az ifjú fölkelt és meghajtá magát a tünemény előtt. Székét félre taszította, hogy
                    azon esetre, ha a leányka itt valahol akarna helyet foglalni, kényelme és
                    tetszése szerint választhasson széket.</p>
				<p>Azonban a leányka nem mozdult. Ott maradt, mint a ki otthon volt és állhatott, a
                    hol neki tetszett; mig az ifjú elbűvölve e nem földi jelenség hatalma által, oly
                    állást vőn, hogy beszélhetett is a ház kisasszonyával, de a társaság más
                    tagjait sem hagyá figyelme körén kívül.</p>
				<p>Amazok azonban nem sokat törődtek azzal, ki hol keresi és találja legkellemesebb
                    időtöltését. Ha tetszett valakinek másfelé elandalogni: ezt egészen rá bizták. A
                    folyamatban levő csevegés tehát Cseklész grófné első violinja mellett
                    háborítlanul csapkodott egyik tárgyról a másikra, a nélkül, hogy a korábban
                    vitatott eszmét felületes megjegyzéseikkel megoldották, vagy épen kimerítették
                    volna.</p>
				<p>Így történt, hogy e körben, a hol az egyéni szabadságnak oly széles tér volt
                    engedve, a fiatal ember beszédbe eredhetett a család kincsével, az anya
                    szemefényével.</p>
				<p>- Lenke kisasszony engedje meg, hogy mint régi ismerős fejezhessem ki örömömet,
                    hogy annyi idő lefolyta után ismét üdvözölhetem.</p>
				<p>- Uram, - felelt a leányka, - én még mindig adósának tartom magamat, mert el nem
                    feledhettem, mily türelemmel és elnézéssel felelt ön egykor az éretlen gyermek
                    oly kérdéseire, melyek felfogási tehetségét messze túlhaladták.</p>
				<p>- Ön ezt nem feledte el? Én pedig minden szavára híven emlékezem. De azt is
                    tudom, hogy felvilágosító magyarázataimat jól megértette és én boldog voltam, ha
                    a tudni vágyó gyermeknek természetes kiváncsiságát kielégíthettem. A multkor, a
                    midőn végre újra láthattam önt, le nem írható meleg érzés fogott el azon
                    gondolatra, hogy a szépség országának királynéja még rá ismer az egykori prózai
                    mérnök arczvonásaira.</p>
				<p>- Oh, én önt láttam azóta egy más alkalommal is.</p>
				<p>- Engem kisasszony? a nélkül, hogy viszont üdvözölhettem volna?</p>
				<p>- Ön egyszer bejött a mi kertünkbe; imádkozott és megcsókolá az eltemetett
                    ezredes sírkövét.</p>
				<p>- Ezt látta Lenke kisasszony? Pedig akkoron semmi jogom sem lehetett azon
                    gondolatra, hogy tán épen édes atyámnak hamvai nyugodhatnak a kő alatt. Csak az
                    égből származó titkos erő ragadhatott oda, még a higgadt józan észt is
                    megsemmisítő hatalommal.</p>
				<p>- Még máskor is megjelent ön. Én kitaláltam, hogy azon ismeretlen, a ki egyszer
                    Gábor napján a szép koszorút küldte, egész világon csak ön lehetett.</p>
				<p>- Ezt kitalálta, Lenke kisasszony? Nézzen rám, mily örömkönny lopózik szemembe.
                    Önnek legyen szentelve, a ki rólam ily nemesen gondolkodott. Sokáig maradt a
                    kövön az én koszorúm?</p>
				<p>- Egész nyáron. De mikor a tél viharai kiméletlenül kezdték szétszakítani,
                    levettem maradványait; becsomagoltam egy papir-dobozba és eltettem oda, a hol
                    gyermekkori emlékeimet őrzöm.</p>
				<p>Az a könny, mely az ifjú szemében képződik, e pillanatban oly sűrű cseppé
                    növekedett, hogy saját nehézségétől aláhullani készült.</p>
				<p>De ugyanekkor a kis leány kezei is megmozdult; valószínűleg csak öltözékének
                    egyik csokrán talált igazítani valót.</p>
				<p>És történt, hogy az ifjúnak szeméből áradt sós nedv, ezen igazi, romolhatlan és
                    meghamisíthatlan folyó gyémánt, a kis leány kezére hullott.</p>
				<p>Megérzette a meleg nedvet, meg is látta annak felcsillámlását. Szokásból és
                    önkéntelen mozdulatából le is akarta onnan törleni: a midőn egyszerre óriási
                    és ellenállhatlan erő keletkezik lelkében és nem gondolt többé vele, akár érti,
                    akár félremagyarázza valaki tettét: nyájas mosolygással mondá:</p>
				<p>- Ön nekem adta e könnyet. Maradjon ott: száradjon fel kezem melegségétől.</p>
				<p>Ezt mondva tovább ment és leült édes anyja mellé, a ki gyönyörködve nézett szép
                    gyermekére és megsimogatta.</p>
				<p>De azért, a kinek a jelenlevők közül jó szeme volt, észrevette, hogy a báróné
                    szelid homlokán sötét ború fut végig s a simogató puha kéznek rejtett körme is
                    lehet.</p>
				<p>Eltelvén egy óra, az öreg úr felkelt helyéből, intett kisérőjének s két szóból
                    álló búcsú után mindketten eltávoztak.</p>
				<p>Kün az utczán a kapu előtt ott állott már a báró díszes fogata, de mielőtt felül
                    kocsijába, karon kapja a fiatal embert és néhány lépésre sétára viszi.</p>
				<p>- Nem mégy sehova?</p>
				<p>- Legjobb lesz haza mennem.</p>
				<p>- És a vacsora?</p>
				<p>- Hozatok valamit. Oh, az én gyomrom még mindig éhes főmérnöknek tart
                    engemet.</p>
				<p>- Apropos. Hogy tetszik a telivér grófnék társalgása?</p>
				<p>- El vagyok ragadtatva. Vígan lobogott fölöttünk a szabadság és fesztelenség
                    zászlója. Mindig ilyenek?</p>
				<p>- Igen ilyenek; néha még ilyenebbek is.</p>
				<p>- Képzelem; de akkor bizonyos igen tisztes báró adja a hangot.</p>
				<p>- Patvarba, már rágalmazni is tudsz? Mondhatom, dicséretes haladás mindjárt az
                    első látogatás után. El ne feledd, hogy szombaton Cseklész grófnéhoz megyünk.
                    Este háromnegyed kilenczre felöltözve légy. Csak inasomat küldöm fel, mert nagy
                    tisztelője vagyok a te harmadik emeleti lakásodnak. Még egyet.</p>
				<p>- Parancsoljon.</p>
				<p>- Nincs-e a te szobádból le a báróné boudoirjába amolyan titkos cső levezetve,
                    melyen át mindent hallhatnál, a mit ott beszélnek? Az öreg Dumas regényeiben
                    olvastam, hogy lehet ily készüléket a házakban berendezni.</p>
				<p>- Lehet a saját házában, a hol az ember fúrhat és faraghat.</p>
				<p>- Csak azt akartam mondani, hogy kár, nagy kár, ha nem hallhatod, mit beszélnek,
                    épen most ezen pillanatban oda fönn rólunk! Sokat, nagyon sokat tanulhatnál, a
                    mit most még nem tudsz. Tehát szombaton találkozunk; addig pedig szervusz, élj
                    boldogul.</p>
			</div>
			<div type="chapter">
				<head>X. (A mikor a grófnék még ilyenebbek.)</head>
				<p>Mihelyt kicsoszogott a két úrnak lába a báróné szobájából, az egész grófnéság oly
                    előkelő hahotára fakadt, hogy a közönséges «nagysám» körök sem merték volna a
                    neveletlenség vádja nélkül utánozni.</p>
				<p>A báróné látván, mily gyorsan kezd az úri hang hévmérője alásülyedni, legelőször
                    is elküldé innen leányát.</p>
				<p>- Lenkém, zongorázzál egy órát, imádkozzál és térj nyugalomra.</p>
				<p>Ezzel az utolsó gát is el volt hárítva, mely ő méltóságok nemes nyelvét féken
                    tartá. Innen túl mindnyájan megeresztett kantárszárral rohantak a szabad
                    rágalmazás országába, tüskön-bokron keresztül, minden tartózkodás, minden
                    irgalom nélkül.</p>
				<p>Legelőször Réthfalvy báróné mint sértett anya és megkínzott házinő kezdte meg a
                    rohamot azon szemrehányással, hogy leghívebb barátnéja, Cseklész grófné, oly
                    gyorsan és meggondolatlanul saját fényes termeiben elfogadni igérkezett a
                    hivatlan tolakodót.</p>
				<p>- Ah, Cecilie! Nem rettegsz, hogy balul üthet ki kisérleted? Ha nálad megjelent,
                    majd mások is eltűrik. Könnyű a kalandort bevinni házunkba, de aztán póznával is
                    nehéz lesz kiverni.</p>
				<p>- Ne légy igaztalan, édes Laurám. Mit tehetek én, ha nagy pipájú bátyád, a vén
                    hóbortos báró hozza nyakamra? Én sem kergethetem ki, miként te sem tagadhattad
                    el, hogy itthon vagy.</p>
				<p>- Apropos! - vágott közbe egy ötven éves elismert szépség, báró Würtzheim
                    tábornok gyászos özvegye. - Mit mondtok arra a keckheitra, hogy ez a világos
                    Hochstapler még a mi kis Lenkénkkel is suttogott? Eltalálnátok, miről
                    csevegtek? Oh nekem jó fülem van s mellé kitünő hanggyűjtő készülékkel vagyok
                    felfegyverkezve. Egyszerre mindketten, mint régi ismerősök találkoztak s
                    mindjárt holmi gyermekkori emlékeiket kezdték előidézni. Istenem! mi asszonyok
                    tudjuk legjobban, hogy minket is ily regényes haszontalanságokkal bódítottak el
                    a lelkiismeretlen férfiak. Laura! ha máskor el nem űzheted e kiállhatatlan bűzt
                    terjesztő idegent, igen bölcsen teszed, ha leányodat elküldöd zongorázni.</p>
				<p>- Én is veled tartok Lottykám, - szólt most Sólyom Ulrika báróné az örök ifjúság
                    üde hangján. - Nekem sem rosszabb a fülem, mint más gyarló teremtésnek: azért
                    mondhatom, hogy ez a ci-devant mérnök valami igen jól jövedelmező új vállalat
                    vonalait traszirozza. Már szopja rajzónát és számítgat. Először a 13,000 hold a
                    végkép dupirozott vén báró örökségéből. Másodszor a csinos kis Réthfalva a két
                    szomszéd falucskával. Körülbelül nem soványabb falat az előbbinél. És a mi fő:
                    mindkét birtok, legalább most már tisztán áll, egy vörös garas adósság sincs
                    rajtok! Nagyon kövér és ingerlő préda ez s megérdemli, hogy egy soi disant gróf
                    va banqueot játszik fölötte.</p>
				<p>- Nos, - felelé teljes biztonsággal a ház úrnője, - a mi Réthfalvát illeti, azt
                    hiszem, nekem is lehet egy pár szavam a dologhoz, alkalmatos időben.</p>
				<p>Cseklész Cecilie grófné azonban megnyugtatni akará barátnőit.</p>
				<p>- Ti mindnyájan kisértetet láttok. Mi van abban, ha hozzám eljárogathat? Nem
                    fogadtunk el már mindnyájan olyan álarczos csavargókat, kik most mint
                    ékszer-tolvajok vagy váltóhamisítók a börtön fenekén ülnek? Nem vagyunk
                    csalhatlanok, úgy veszszük az embereket, miként a bemutatók elénkbe állítják.
                    Én, részemről, ennek az új embernek is jó képet fogok mutatni. Ez nekem semmibe
                    sem kerül: a jövő eshetőségeire nézve pedig le nem kötelez. Ha báránybőrbe
                    bújtatott farkas lopózott házamba: a felelősség terhe kizárólag a vén báró
                    vállára nehezedik. Ő hozza hozzám, ő ismeri el grófnak, sőt a mi ennél ezerszer
                    fontosabb, kedves öcscsének és vérszerinti rokonának hirdeti széles e világon.
                    Engedjetek meg, mert ez kivételes eset. Száz évben egyszer történik meg, hogy
                    valami kóczos utczagyerek, a kit árvaházban örökös kásán neveltek, később
                    valamelyik vasútnál ingenieur vagy konduktor lesz, egyszerre lábunk elé vetődjék
                    s azt mondja, én is olyan gróf vagyok, mint a többi, én is helyet követelek azon
                    sorban, a hol születésük jogánál fogva mások is állnak. De végre mindig kérdés
                    marad: igazán gróf vagy sem?</p>
				<p>- Ezt egy lélek sem hiszi a mi társaságunkban. Kivéve a számításba nem jövő
                    excentrikus Miklós bárót, néhány minisztert s más efféle selejtes portékát.</p>
				<p>- Ne feledjétek, - szólt ismét Cecilie grófné - hogy Miklós báró üdvösségére
                    esküszik, hogy védencze szakasztott képmása az ezredesnek!</p>
				<p>- Erre nem adok semmit, - felelt büszke junói tekintettel Sólyom Ulrika báróné. -
                    Mert ha mi az arczvonások tanulmányaiba merülünk, van nekünk illetékesebb biránk
                    is. Itt van Laura barátném, a ki csak úgy, mint más közülünk, átélte,
                    átszenvedte leánykorának regényét. Tőle, egyenesen tőle kérdjük, a ki egykor
                    Szabolcsy Gábor grófot, azon időben még huszárfőhadnagyot, kegyeivel
                    megajándékozta: van-e e két férfi között oly hasonlatosság, minőt az el nem
                    korcsosodott családok utódaiban mindig feltalálunk?</p>
				<p>A báróné csak vállat vont ezen ünnepélyes interpellatióra és egykedvűleg
                    válaszolá:</p>
				<p>- De hiszen én soha egy szóval sem állítottam, hogy ez az ember egyáltalában nem
                    lehet a honvédezredes fia.</p>
				<p>Nagy nevetés, lelkesült helybenhagyó kiáltás követé ezen legértesültebb helyről
                    jött félhivatalos nyilatkozatot. Mindenki szíves örömest hozzájárult a
                    föltevéshez, hogy ily értelemben csakugyan lehet valami igaz a dologban.</p>
				<p>Erre ismét Cseklész Cecilie grófné vette fel a védőügyvéd szerepét és vitatá:</p>
				<p>- Nem lehet e kérdést pusztán csak a rokon-, vagy ellenszenv sugalma szerint
                    elütni. Félre nem vethető okmányok harczolnak az ellenkező nézet mellett.
                    Először is mindjárt itt van a legteljesebb alakban kelt keresztlevél.</p>
				<p>- Ah, keresztlevél, - felelt undorodást kifejező arczczal az özvegy tábornokné -
                    egy darab silány firka, melyet valami részeges káplán állított ki. És mikor? a
                    forradalom napjaiban, a midőn a hígvelejű nép azt hitte, vége a világ tisztes
                    rendjének: nincs és nem lesz többé sem nemesség, sem magas arisztokraczia.
                    Eszeveszettség! A tokaji parochián beírták azt, a mit a bába, vagy a fuvarosok
                    közül nyakon fogott keresztapák bediktáltak. Épen így bejött volna az
                    anyakönyvbe, ha egy csizmadiánénak eszébe jut azt állítani, hogy szurtos
                    porontya valamelyik fönséges főherczegnek törvényes örököse! Ki beszél komolyan
                    oly okmányról, mely 1849-ben kelt? Pfuj! in diesem Schandjahre!</p>
				<p>- De a házassági bizonyítványt is előmutatták.</p>
				<p>- Haszontalanság. Kriminalis törvényszék elé való csalás. És ugyan mit mutattak
                    elő? Ezt az úgynevezett hiteles kivonatot. Jóságos egek! nincs ennél könnyebb
                    mesterség; ha még a gyönyörű szép és művészi metszetű ezer forintos bankjegyet
                    is utána csinálják, mennyivel könnyebb egy falusi papnak macskakaparását utána
                    pingálni! És a pecsét! a kóborló czigány ötven krajczárért rézre metszi.
                    Különben az egész világ tudja, hogy ha egy vakmerő aventurier soha nem létezett
                    családi jogot követel, mindig olyan anyakönyvre hivatkozik, melyet a felföldön
                    a muszkák, ott alant a ráczok felperzseltek.</p>
				<p>Ebben aztán mindnyájan megnyugodtak. Most már oda van szegény Gábor, mert a
                    telivér grófnék areopagja pálczát tört fölötte.</p>
				<p>- Végre - fejezé be lelkes szónoklatát a tábornokné - találtunk egy kérdést,
                    melynek eldöntésében mindnyájan egyetértünk. Mert szent igazság marad, hogy e
                    pörben sok ugyan a bepiszkolt papir, de a fő dolog még mindig csak hiánya és
                    távolléte által tündöklik!</p>
				<p>- És ki ezen ismeretlen távollevő? - kérdik mindnyájan.</p>
				<p>- Kicsoda? Senki más, mint a ki a törvényes születéshez legszükségesebb... a
                    grófné.</p>
				<p>- Igaz, helyes: mindent látunk, csak egy grófnét nem.</p>
				<p>- Ezt mutassák meg nekem s akkor én is megadom magamat. Mert volt már eset, hogy
                    gróf nélkül lett igazi grófi örökös: de grófné nélkül még soha, mióta a világ
                    áll!</p>
				<p>Ezt a XV. Lajos idejebeli élczet a jelenlevő méltóságos asszonyok már
                    leánykorukban is ismerték és sokat nevettek rajta: de azért így felmelegítve
                    is tapssal fogadták, mert bölcs nézetük szerint, igen a maga helyén lett
                    alkalmazva.</p>
				<p>Ezalatt a szobaleány elhozta a grófnék felöltőjét. Valaki (nem lehetett megtudni,
                    minő szolgálatot viselő egyéniség) már lement a lépcsőn az utczára és sorba
                    előkiáltozá az úrnőkre váró pompás fogatokat.</p>
				<p>De még az elválás perczében is a megátalkodott Cseklész Cecilie grófné új
                    ellenvetést tudott előhozni.</p>
				<p>- Kedvesim; mind szép és igaz volt, a mit mondtatok. De mit használ bölcseségtek
                    azon egy döntő tény ellen, hogy Szabolcsy Gábor gróf királyi meghivó levelet
                    kapott a főrendek házába!</p>
				<p>A tábornokné szánakozó mosolylyal fogadá az értéktelen észrevételt.</p>
				<p>- Meghivást kapott a főrendek házába? Uram Istenem, kit nem hínak meg már oda! Az
                    elnök maga is csak közönséges nemes. Az érsekek és püspökök között van, a kinek
                    apja kaptafával kereste kenyerét. Hát az a sok főispán! Minő gyülevész had!
                    Ismerek egyet közülök, a ki hat év előtt még Cecilie barátném egyik uradalmának
                    árendása volt. Mi lesz még ezután e hajdan dicső testületből! Maholnap behozzák
                    oda a lutheránus és kálvinista superintendenst; be még a zsidó rabbit, s ha így
                    sülyedünk a demokráczia posványában, még vagy egy tuczat saktert is. - Ezt
                    akartam mondani: most pedig: mesdames, bon soir.</p>
				<p>- Au revoir, madame la baronne.</p>
				<p>Így végződött e csendes kis conventiculum, melyben az asszonyi logikának
                    furfangjai a legragyogóbban uralkodhattak. A nemes grófnék úgy önthették ki
                    szívük legközvetlenebb gondolatit, miként a lelkük műhelyében keletkezett
                    eszmék, a megfontolásnak közbeeső állomásait kikerülve, egyenesen a nyelvre
                    érkeztek és onnan szabadon a szél mentében a levegőbe röpültek.</p>
				<p>Nem az van itt mondva, hogy a főrangú hölgyek, a hányszor intim körben együtt
                    vannak, mindig ily vaskos stylusban csevegnek. De épen a legrátartósabbak, a kik
                    egy alkalmat sem mulasztanak el souverain megvetésüket a közönséges és polgári
                    modor ellen kifejezni: ha valakire nagyon megharagszanak (nem ritkán történik
                    ez), így, sőt ígyebben is szokták felebarátukat megszapulni.</p>
				<p>A báróné, mihelyt becsukódott az ajtó a legutoljára távozó után, parancsolá
                    szobalányának, hogy a három még égő gázlámpát kioltsa.</p>
				<p>Gondosan végignézte ezen operatiót, mialatt kissé megfázott a fűtetlen külső
                    szobában, úgy hogy nagyon szívesen megölelgeté a társalgó teremben meleget adó
                    kandallónak porczellánját.</p>
				<p>Ekkor meg egy óráig olvasott; ugyanennyi ideig párnátlan térdeplőjére
                    leereszkedve, buzgón hálálkodott Istennek az ártatlanságban eltöltött napért.
                    Végre azon szándékkal, hogy leányát másnap a reggeli után jól megleczkézteti,
                    egész csendben levetkezett és ágyába feküdt.</p>
			</div>
			<div type="chapter">
				<head>XI. (Az első szereplés a nagy világban dicsőségesen kezdődik, de egy szörnyű
                    katasztrófa által sötét fellegek vonulnak a láthatárra.)</head>
				<p>A három nap elmult. A szombat estének válságos órája megérkezett. Hogy fog
                    elmulni?</p>
				<p>Ezalatt Gábor gróf kezdé már beélni magát új helyzetébe. És ha visszanyert rangja
                    eleinte közönyös volt is előtte: egyszerre és rögtön elkerülhetlen
                    életszükségévé változott, mióta tudta, hogy ama fensőbb körök legszebb gyermeke
                    oly meleg részvétet, oly reményt igérő vonzalmat mutatott iránta!</p>
				<p>Három nap alatt ő is olyan lett, mint többi sorsosai, kik azt mondják: vagy gróf
                    legyen az ember, vagy haljon meg. A multkori látogatás előtt képtelenségnek
                    tartotta volna az ily szélsőséget.</p>
				<p>Hogyan? ha valaki nem tartozhatik a néhány száz egyénből álló főurak közé: már
                    helyet se találhasson az ország tizenöt milliónyi lakossága között? Mintha e
                    roppant többségnek mind boldogtalan számüzötteknek kellene lennie.</p>
				<p>Őrültség, eszeveszettség ilyet gondolni. S valóban a fejlődő szerelem bimbója
                    nélkül Gábor gróf megtartja gyermekkorától beszívott demokratikus hajlamait és
                    tovább is büszkeségének tartja, hogy saját szorgalmából mérnök, később
                    osztálytanácsos lett. De rettenetes megpróbáltatás volt az rajta, szeretni egy
                    földi angyalt, a kit csak mint gróf nyerhet el!</p>
				<p>És mért nem másként is? Ily erélylyel és szerencsével kezdve meg pályáját, tovább
                    is küzdhet és felemelkedhetik. Mért ne érdemelhetné meg ő is, hogy karjai közé
                    zárhassa a legédesebb jutalmat?</p>
				<p>Csakhogy az ily rendkívüli esemény a regények képzelt világán kívül ismeretlen. A
                    ki nem gróf, nem báró, még közelébe sem juthat e leánykának.</p>
				<p>Ellenben a folytonos távollét, az elszigeteltség, az áthidalhatlan űr, a kezdő
                    szerelmesek közt előbb kétségbeesést, később gyógyulást, végre tán feledést is
                    idéz elő. Ilyenkor lép fel az anya is a természettől vett hatalmával. Hozzá jő a
                    rábeszélés, néha a kényszerítés is, s akkor a lesben álló vetélytárs, mint kész
                    zsákmányt, mint vadászatban elejtett prédát, győzelmi röhögéssel viszi
                    áldozatát kastélyába.</p>
				<p>Épen kész lett öltözékével a fiatal ember, a mint a báró inasa belépett hozzá és
                    jelenti, hogy ő méltósága a kapu előtt a kocsiban várakozik.</p>
				<p>Késedelem nélkül felölté felső kabátját, oly diákos sietséggel, hogy az inasnak
                    ideje sem volt segítségére előteremni. Ez az ember, mióta szolgál, még nem
                    látott grófot, a ki inas, vagy komornyik nélkül fel tud húzni egy kabátot!</p>
				<p>Leérve az utczára, látta, hogy a báró kocsijának ajtaja nyitva áll s akkor az
                    öreg úr öcscsét maga mellé ülteté.</p>
				<p>A kocsisnak pedig parancsolá, hogy hajtson végig a sugáruton egész a
                    városligetig, onnan vissza Cseklész grófné palotája elé.</p>
				<p>- Öcsém, - mikor sebes ügetve végig zörögtek a kövezeten, - semmi okunk sietni.
                    Mentül több embert találunk a grófné termeiben, annál biztosabban választhatjuk
                    ki a legkedvezőbb stratégiai pozicziót. Úgy gondold meg, hogy mi most egy jól
                    őrzött erős vár ostromára indulunk. Lehet, hogy rohammal, csellel, vagy hirtelen
                    meglepetés által győzünk; de megtörténhetik, hogy véres fővel kell visszavonulót
                    fuvatnunk. Mindez a pillanat véletlenétől függ. Egy jó ötlet tőlünk és trónt
                    foglalunk; de elég lesz megveretésünkre, ha valamelyik hangadó hölgy épen rossz
                    kedvében lesz, ügyetlenségből vagy szeszélyből elejt ellenünk egy malicziózus
                    észrevételt, s akkor az egész tábor ellenünk zúdul. Tehát halld tanácsomat.</p>
				<p>- Parancsolatnak veszem minden szavát.</p>
				<p>- Azt terveztem. Mai napon, mint a katonák mondják, csak kényszerített
                    hadiszemlére indulunk. Lássuk, mily számos az ellenség? hova, melyik terembe
                    állította fel gyalogait, lovasait és ágyú-ütegeit? Ha kiderül, hogy gyenge és
                    hiányosan szervezett tábor áll ellenünk, rögtön komoly és elhatározó csatába
                    avatkozunk; ellenkező esetben megtartjuk védelmi állásunkat. Értesz engem?</p>
				<p>- Tökéletesen.</p>
				<p>- Ez a programm mára.</p>
				<p>- És holnap?</p>
				<p>- Megkezdjük hadállásunkat erősíteni. S miután szegény gróf vagy, hivatalodat
                    megtartod?</p>
				<p>- Ezt minden áron.</p>
				<p>- Helyesen. De ebből nem következik, hogy úri módon ne élj. Nem akarlak azzal
                    megsérteni, hogy jól megbélelt tárczát csúsztassak kabátod zsebébe, hanem annyi
                    bizonyos, hogy mostani bagolynak való zugodban nem maradhatsz. Patvarba! ha
                    barátid lesznek, ott a harmadik emeleten, nem hogy vacsorát vagy champagneadot
                    adhatnál, de még tisztességes ülő helyet sem.</p>
				<p>- Én pedig azt hittem, oly kényelemben élek, mint a bokharai szultán.</p>
				<p>- Boldog és megelégedett lehet valaki a szalmás kunyhóban is; de a grófsághoz
                    egyéb kell. Ha visszanyerted helyedet, melyre születtél, el kell fogadnod a vele
                    járó föltételeket is. A mi társaságunkban a legelső és legsarkalatosabb törvény,
                    hogy noblesse oblige. Ezen szabály hatalma alól sem élve, sem halva ki nem
                    bújhatunk. Halld hát, mit terveztem.</p>
				<p>- Ön eláraszt jóságával.</p>
				<p>- Öcsém vagy és nőm vagyonának örököse. Én pedig életemben soha semmit sem tettem
                    félig. Vagy egészen, vagy sehogy: a fél-barátság, a fél-rokonság ismeretlen
                    viszony előttem. Tehát mindjárt holnap felmondod mostani lakásodat, ha másként
                    nem lehet, fizess még egy évnegyedet előre. Aztán pedig összecsomagolod
                    holmidat és végkép átköltözöl hozzám.</p>
				<p>- Oh, uram...</p>
				<p>- Semmi mentegetőzés. Én az üllői úton saját házamban egyedül lakom.
                    Rendelkeztem, hogy néhány szoba kész legyen elfogadásodra. Addig míg ki nem vész
                    belőled a volt mérnök legutolsó maradványa, nem követelem, hogy külön cselédség
                    álljon szolgálatodra. Egyelőre az enyéim is teljesíthetik kötelességüket. Ezután
                    mindennap együtt ebédelünk, a vacsora szabad időnek tekintetik. Akarom, hogy
                    holnap a régi jó világbeli szent Mihályt, a költözés napját tartsd, mielőtt
                    engem is elvisz a szent Mihály lova.</p>
				<p>- Mily sötét képzelődés.</p>
				<p>- Senki sem ismeri a maga óráját. Azután van otthon két kocsim; az egyik tied:
                    mert nincs illetlenebb, mint a város egyik végétől a másikig gyalogolni.
                    Bérkocsi csak szükséges rossz. Lóvonatú vasút vagy épen omnibusz alábbvaló a
                    hibánál, mert világos rossz izlés.</p>
				<p>- Hogy szokhatom én ily uraságra?</p>
				<p>- Meg kell tanulni s aztán eltűrni. Most pedig Cseklész Czeczilia grófnéról
                    néhány szót. Tudd meg, a grófné háza amolyan neutrális tér. Szép ott megjelenni,
                    de nem ad jogot mindenütt otthon lenni. Különben igen alkalmas ház
                    ismeretségeket kötni: ha okos az ember és nem erőszakolja a barátságok
                    szerzését. Tanácslom, várj, tűrj és engedj időt másoknak, hogy közeledhessenek
                    hozzád. Ha te indulsz felfedezésekre, a leghasznosabbakat riasztod el magadtól.
                    Ezen út hosszabb, de biztosabb, mig a koczkáztatott előnyomulás csak
                    csalódásokra és megaláztatásokra vezet.</p>
				<p>- Köszönöm; ezt nagyon jó lesz tudnom.</p>
				<p>- A mi Cseklész grófnét illeti, úgy nagyjából derék asszony, sőt kivétes
                    esetekben még szíve is van. Mondhatom, nem örömest követ el igazságtalanságot.
                    Dicséretet érdemel, hogy tisztességes házasságban él férjével. A nő az első, a
                    férj a második emeleten lakik s volt már eset az utóbbi időkben is, hogy együtt
                    ebédeltek. A gróf soha sem mulasztja el nejének estélyeit meglátogatni, ha csak
                    valahol kellemesebb mulatság nem várja. Hogy a grófné festi magát, arra joga
                    van, mert közelebb áll az ötvenhez, mint a negyvenhez. Nem is azért teszi, hogy
                    elcsábítson valakit rózsa és liliom vegyítékével, hanem hogy édes megelégedést
                    érezzen, ha a tükre előtt ül, komornája fodrozza haját és el van ragadtatva
                    úrnője bájai fölött.</p>
				<p>Néhány percz mulva megérkeztek.</p>
				<p>Cseklész grófné palotája a belváros egyik nem igen népes utczájában épült. Két
                    emeletes régi ház (Pesten régi épület, a mit az 1838-iki árvíz el nem rombolt).
                    Nem sokat különbözik szomszédjától, csakhogy nem látunk a homlokzaton
                    czégtáblákat. A kapu alatt azonban bozontos szakállú portás fenyegetőzik,
                    értésül adván a járókelőknek, hogy tilalmas a bejárás.</p>
				<p>A jól fűtött és élő virágokkal ékesített lépcsőn felhaladva, csak két bérruhás
                    ajánlkozik az érkezők szolgálatára. Itt fel van téve, hogy a látogatók
                    felöltőjüket saját kocsijokban hagyják.</p>
				<p>Az előteremben nincs más bútor, mint körül a falak mögött egy-egy sor szék
                    tölgyfából, magas támlával, párnázat nélkül.</p>
				<p>Innen van az egyenes bejárás a szentek szentélyébe.</p>
				<p>Gábor gróf valami szemvakító pompát, gazdagságot, pazarlást és eszményi izlést
                    várt. Nyoma sem volt ennek. A hova tért, pamlag állott a falak mögött, előtte
                    selyem szőnyeggel terített asztal, rajta virágcsokor porczellán-vázában s
                    körötte roppant sokasága a karszékeknek. Tükrök sem hiányzottak az ablakok
                    közötti falakon, szemközt pedig hollandi festészek tájképei. Egyéb fényűzés nem
                    volt itt, mint az égő gyertyáknak megszámlálhatlan sokasága.</p>
				<p>A legelső szokatlan benyomást a különböző és választékosan divatos illatszerek
                    áradása idézte elő. Hanem mikor ez a sok válogatott æther valami csodálatos
                    egészszé képződött: oly sajátszerű dolog lett belőle, melyet az idegen barbár
                    még szagnak is nevezhetett volna.</p>
				<p>Végig nézve az egymás ellenében nyíló ajtók során, úgy látszott, hogy öt vagy hat
                    szoba van itt a látogatók rendelkezése alá bocsátva. Szokás szerint, előre ki
                    nem számított rendezés nélkül, mindenütt egy trón alakult meg s benne a
                    királyné, a ki udvart tartott és osztogatta kegyeit.</p>
				<p>A grófné, a ház korlátlan hatalmú úrnője a középső terem mélyében ragyogott
                    teljes dicsőségében, épen szemközt a három nagy ablakkal. Itt minden érkezőnek
                    mulhatlanul át kellett hatolni. Épen mint midőn egy ország határához érünk, a
                    vámjövedéket kezelő financzok nyájas üdvözletét ki nem kerülhetjük.</p>
				<p>A kit a grófné szívesen fogadott: az aztán bátran mehetett tovább. Kezében
                    tarthatá jó rendben levő és láttamozott útlevelét, otthon volt minden pamlag,
                    minden kandalló előtt.</p>
				<p>Itt ezen szigorú besorozó bizottmány előtt jelent meg az öreg Réthfalvy báró és
                    kisérője Szabolcsy gróf.</p>
				<p>Hah! győzelem.</p>
				<p>A grófné leírhatlanul kegyes. Egész az önmegtagadás határáig kitünteti a fiatal
                    embert. Nemcsak végig hallgatja a hozzá intézett bókot és hódolati
                    nyilatkozatot: hanem e fölött még kétkedés nélkül mindjárt ráismer, sőt
                    egyenesen, mint régi jó barátját nevén szólítja! Istenem, mit kivánhat még
                    egyebet halandó teremtmény e világon?</p>
				<p>Még ez sem volt elég. Roppant esemény ment végbe. Mikor mindenki hitte, hogy a
                    pártfogolás bőségszarujából minden kifogyott, a grófné úgy bocsátotta tovább az
                    ifjat, hogy egyszerűen csak kedves Szabolcsym-nak nevezte. Ez már nyilt
                    demonstratió volt. Mert ha grófnak sem czímezte, világosan kijelentette, hogy
                    köztük az idegenségnek legutolsó maradványa is elenyészett: az új gróf forma
                    szerint be van véve a társaságba; ezután épen úgy itthon lesz a palotában, mint
                    saját édes anyjánál.</p>
				<p>Réthfalvy báró háladatos arczkifejezéssel köszönte meg a grófné kegyét s midőn
                    meghajlott, régi divat szerint bokáját is összeüté. Valósággal a vén ember
                    egyszerre húsz évvel fiatalabb lett.</p>
				<p>A szobák között nincs távirdai összeköttetés, mégis minden grófné ugyanazon napon
                    egy húrt szokott pengetni. Csodálatos és érthetetlen közös ösztön vezetheti
                    őket.</p>
				<p>Mikor az ifjú egy szobával tovább ment, még szét sem nézett eléggé s már hallja,
                    hogy egy nőnek ezüst hangú csengetyűje néven szólítja őt.</p>
				<p>- Ah, - szólt Würzheim báró és tábornok özvegye, - itt jő a mi lovagias
                    ellenségünk. Jőjjön csak közelebb, kedves Szabolcsy, és kössünk békét.</p>
				<p>- Békét, báróné? tehát mi már háborút is viseltünk egymás ellen?</p>
				<p>- Pardon, nem mi, hanem őseink és elődeink. Az ön atyja honvédezredes volt, az én
                    férjem pedig vitézül vezette dandárát a magyar hadsereg ellen a temesvári
                    csatában. Meg is kapta jutalmát. Ezen egy napi dicsősége egyszerre két keresztet
                    szerzett számára.</p>
				<p>- Kettőt?</p>
				<p>- Kettőt. Az egyik Mária Terézia katonai rendjének keresztje. Ezt mellén hordta
                    haláláig.</p>
				<p>- Ez még csak egy.</p>
				<p>- A másik kereszt az oldala mellé került; tudniillik csekély magam.</p>
				<p>Roppant lelkesedéssel fogadták a bárónénak ezen élczeit. A körülállók egészen
                    odavoltak: nagyszerűi szellemdús! ez volt a kritikában a legcsekélyebb frázis.
                    Rohantak is teremről teremre, s boldog volt, a ki Würzheim báróné utolérhetlen
                    elmésségét, mint legfrissebb eseményt tovább hordhatta.</p>
				<p>Ezalatt az öreg úr és kisérője végig hatoltak a termeken. Úgy látszott, hogy
                    Gábor gróf nagyon keres valakit, de nem találja.</p>
				<p>- Uram, - mondá pártfogójához, - feltünik, hogy Réthfalvy báróné nincs jelen.</p>
				<p>- Oh annak oka van. Laura húgom sehova sem jár leánya nélkül, ez pedig most
                    keservesen bűnhődik elkövetett vétkeiért. Anyja kegyetlenül elitélte kemény
                    bőjtre és vaslánczokban eltöltendő fogságra a bálvány-utczai ólomkamarákban.</p>
				<p>- És mennyi időre?</p>
				<p>- Két hétre, de egyet a mi könyörgésünkre kegyelemből el fog engedni. Öcsém! tudd
                    meg, hogy komolyan beszélek. Mert nem tréfa az, az én szeretetre méltó húgom
                    asztalánál bőjtölni, mikor még az ottani lakomáknak is nagyon furcsa hirök
                    járja. Most aztán szenved a leányka, míg szívtelen bűntársa valahol vígan
                    bálozik a nagy világban.</p>
				<p>- Még bűntársa is van? Érdekes volna meg tudni, hogy ez a mennyből leszállott
                    angyal a büntető törvénykönyvnek melyik főbenjáró paragrafusát törte meg?</p>
				<p>- Azt mondják, annyira megfeledkezett magáról, hogy egy roppant értékű gyémántot
                    fogadott el ajándékban valamelyik fiatal udvarlójától.</p>
				<p>- És megtudták?</p>
				<p>- Egy sasszem meglátta, a mikor a borsó nagyságú brillantkő felragyogott a kis
                    leány kezén. Egy másik vakondok fülű dáma pedig hallotta, mit beszéltek együtt a
                    bűnösök a merénylet végbevitele alatt. Itt nálunk, ennyi épen elég arra, hogy a
                    történetkét az egész nagy társaság előtt dobra üssék, természetesen
                    titokban.</p>
				<p>Ezzel az öreg úr visszaküldé öcscsét a hölgyek körébe: maga pedig egy épen ott
                    állongó és unatkozó belső titkos tanácsost kapott elő, a kivel szakértő vitába
                    bocsátkozott a juhkeringés ellen legújabban feltalált gyógymód gyakorlati értéke
                    fölött.</p>
				<p>Gábor gróf elhalaványodva lépett tovább. Elrémült a gondolatra, hogy szívének
                    legmélyebben őrzött titka a hiú és üres nagy világ vásári czikkévé lehetett.</p>
				<p>Mint tetten kapott bűnös sokkal melancholikusabb arczot mutatott, mint sem ily
                    bensővel merészkedett volna a nők társaságának csupa szószikrát szóró csevegései
                    közé vegyülni.</p>
				<p>- Kissé nagyon is gyorsan haladok előre. Soha sem volt jó, a szerencse keréknek
                    legfelső pontjába fogózkodni, a honnan a mozgás csak lefelé veheti
                    folytatását.</p>
				<p>Szétnézett s talált ott egy búslakodó s magában tünődő államtitkárt, a kivel
                    elbeszélgethetett a mai politikai helyzet aggasztó jelenségeiről. Ő méltósága
                    nagyon édesdeden élvezte a hatezer forint fizetést; semmi kedve sem lehetett
                    valami változás folytán arról lemondani.</p>
				<p>Mint igen komoly tárgy, legalább egy jó félórába került, míg tisztába jöhettek
                    vele.</p>
				<p>Egyszerre úgy látszott, mintha a legközelebbi teremben zaj keletkeznék. Oda
                    léptek az ajtó elé és úgy tapasztalták, mintha a távolabbi termekben még sűrűbb
                    tolongás, futkosás, ijedtség és összebonyolódás venné kezdetét.</p>
				<p>Szerencsére jöttek onnan többen, kik az ok nélkül aggodalmaskodókat
                    lecsendesíteni igyekeztek.</p>
				<p>- Semmi baj, - mondák - a fényes világítás, a sok ember, a nagy forróság...</p>
				<p>Aztán mindenfelé beszélték, hogy valaki az urak közül rosszul lett. Meglocsolták
                    halántékait friss vízzel s azóta bizonyosan jobban kell lennie.</p>
				<p>Gábor gróf az államtitkár társaságában végig hatolt a termeken és eljutott a
                    bejárathoz legközelebb eső szobáig, a hol most is többnyire csak férfiak
                    állongtak.</p>
				<p>- Mi történt? - kérdé.</p>
				<p>- Semmi különösen aggodalmas, - felelé egy igen közlékeny természetű uracska. -
                    Az öreg Réthfalvy Miklós báró beszélgetett, mint más, az ifjú Nagygáthy Gedeon
                    gróffal. Úgy látszott, nem voltak egy véleményen, mert a gróf valamit nagy
                    hévvel erősített, a báró pedig annál tüzesebben ellenmondott. Egyszerre az öreg
                    úr fejéhez kapott és eltántorodott; tán a földre is zuhan, ha mi nem vagyunk itt
                    és rá nem ültetjük épen ezen székre, mely most is itt áll.</p>
				<p>- És aztán?</p>
				<p>- Mindjárt locsolni kezdtük az öreg úr halántékait és arra szemlátomást jobban is
                    lett, csak nagy gyöngeségről panaszkodott. Ez alatt a cselédség a kapu alá
                    állítá a báró kocsiját és mi négyen vagy öten székestől együtt levittük ő
                    méltóságát a lépcsőn és beültettük kocsijába. Mások orvosi segély után küldtek s
                    bizonyosak lehetünk benne, hogy mire a báró úr haza ér, a doktor úr sem lesz
                    messze tőle.</p>
				<p>Rögtön szájról-szájra ment e valóban megnyugtató tudósítás és minden teremben
                    ismétlék.</p>
				<p>- Semmi baj. A sok gyertya, a sok vendég, a teremben uralkodó roppant
                    forróság.</p>
				<p>És a lágy és érzékeny szívű hölgyek egészen megkönnyebbülve foglalták el előbbi
                    helyüket. Mert ki követelhetné tőlük józan észszel, hogy valamely jelentéktelen
                    és gyakran előforduló eset miatt a kellemes estének hátralevő óráit elveszítsék?
                    Nem azért öltöztek fel ily kitünő gonddal, hogy még az éjfél órája előtt
                    szétoszoljanak.</p>
				<p>Semmi baj; a sok gyertya, a sok ember, meg a nagy forróság!</p>
				<p>Térjünk napirendre.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - -</p>
				<p>Gábor gróf nem nyugodhatott meg. Lelkéből és szívének legmélyebb gyökeréből
                    szeretnie kellett ezen öreg embert, a ki minden kétkedés, utógondolat és
                    tartózkodás nélkül oly melegen fogadta őt, és a legelső találkozáskor mindjárt
                    öcscsének és vérszerinti rokonának ismerte el.</p>
				<p>Nem a félelem és az önzés szava emelkedék fel lelkéből. Nem arra gondolt, hogy
                    nemes pártfogójának elvesztésével kétes és sikamlós pályáján a legbiztosabb
                    barátját, vezetőjét és tanácsadóját veszítheti el: hanem elrettent a
                    gondolattól, hogy veszedelem fenyegeti azon embert, a ki őt szerette és a kit ő
                    szeretett.</p>
				<p>Ott hagyá tehát a fényben ragyogó «hiúság vásárát» s felöltvén téli kabátját,
                    lejött az utczára.</p>
				<p>Innen gyalog sietett a rózsatérre, a hol legközelebb találhatott bérkocsit. Most
                    jutott először eszébe, hogy jótevőjének vendégszeretettel kinálkozó házát nem
                    ismeri; még számát sem tudja.</p>
				<p>A bérkocsisnak azonban elég volt annyi utasítás, hogy Réthfalvy Miklós báró háza
                    elé hajtson: rögtön felpokróczozá lovait s hajtott oly gyorsan, mint városunkban
                    csak akkor van megengedve, ha az urak egyik grófnak estélyéből a másikba átmenni
                    szándékoznak.</p>
				<p>Az üllői-úti ház szigorú építészetű homlokzatával visszariasztólag meredezett az
                    utczára. Az első emeleten két ablak volt megvilágítva, a kaput tárva-nyitva
                    feledték.</p>
				<p>Lélekzetét is visszatartva, rohant fel az ifjú a tágas és díszes lépcsőn s midőn
                    belépett az előszobába, már ott találta a ház urának vele együtt megvénült
                    komornyikját.</p>
				<p>- Én a báró úrral kivánnék egy szót váltani.</p>
				<p>A komornyik mélyen meghajtá fejét s akkor oly ünnepélyességgel, mintha a
                    temetkezési vállalatnak egyik feketébe bújtatott gyászvitéze volna, elrettentő
                    szertartásos hangon felelé:</p>
				<p>- Ő méltósága ma este senkit sem fogad el, mert épen most meghalt!</p>
			</div>
			<div type="chapter">
				<head>XII. (Az első leverettséget még indokoltabb kétségbeesés követi: honnan
                    jöhetne vigasztalás?)</head>
				<p>Az álmatlanul töltött végtelen hosszú éj után felöltözködék az ifjú és elment
                    irodájába. Vasárnap volt, de sürgős teendők várták. Oly kérlelhetlen kötelesség,
                    mely alól egy elvesztett jó barátnak, pártfogónak vagy közel rokonnak halála sem
                    menthet fel.</p>
				<p>Szívét szétmarczangoló fájdalmában egyedül a munka adhatott enyhet és
                    szórakozást. De már ma, a gyász első rohama alatt elhatározá, hogy megkezdett
                    útjáról visszatér; búcsút mond a nagy világnak s lesz szegény gróf, a ki azonban
                    saját emberségéből tisztességesen megél.</p>
				<p>Mi lesz lángra lobbant szerelméből? Mi lesz a zálogba adott tiszta könnyből,
                    melyet az a kis leány oly végtelenül nagyra becsült? Erről is lemondjon, pusztán
                    hideg megfontolásból? Ez lehetetlennek látszott; de mégis jól tudta, hogy a
                    teljes reménytelenség és lemondás csak különböző szó: eredményében pedig
                    ugyanazon értelmet fejezi ki.</p>
				<p>Belépvén irodájába, azt cselekedte, a mit máskor; csak elfeledett szivarra
                    gyujtani.</p>
				<p>Szokása szerint legelőször is az asztalán heverő reggeli lapot vette kezébe.
                    Mindjárt az első hasáb kitünő helyén fekete keretbe zárva Réthfalvy Miklós báró
                    elhunytának hírét olvasá.</p>
				<p>A közönyös és érzéketlen journalista, a kinek rendes szakmájához tartozott a
                    halálozási eseteket ékes tollal megírni: most is egybe halmozá összes megszokott
                    frázisait. Ott volt a tántoríthatlan hazafiság, az áldozatkészség, a
                    nemeslelkesültség minden szép és hasznos iránt, végre az ország összes
                    lakosságának osztatlan szeretete és nagyrabecsülése.</p>
				<p>Ez mind igaz is volt, ha bár hasonló dicséretet néha olyan is kapott, a ki meg
                    nem érdemlette. Gábor gróf mindezt igaz hivő lélekkel olvasta végig és
                    vigasztalására szolgált, hogy a férfi, a kit ő oly őszintén szeretett, másoknak
                    elismerésével is találkozott.</p>
				<p>Egyszerre szeme alább tekint a lap hasábjain és egy kisebb betűkkel nyomatott
                    czikkben saját nevét pillantja meg.</p>
				<p>- Mi lehet ez?</p>
				<p>És olvasá, mint következik.</p>
				<p>«Nehány nap óta kellemetlen benyomást okozó hirek szárnyalnak, bizonyos magasabb
                    körökben.</p>
				<p>Mint mindenütt az országban, úgy a budapesti aranyozott fiatalság
                    összejöveteleiben is, gyakran beszélnek azon fölöttébb ritkán előforduló
                    eseményről, hogy egy régen kihaltnak vélt grófi családnak egyszerre örököse
                    támad.</p>
				<p>Némelyek, társalgás közben, feltünő körülménynek találják, hogy Szabolcsy gróf a
                    midőn születési jogainak elismerését követelte, a szükséges okmányokat nem
                    egyszerre, hanem egyenként és darabonként hozta nyilvánosságra.</p>
				<p>De a legfeltünőbb eljárási módot, a házassági bizonyítványnak csodálatos
                    rejtélyességgel történt napfényre kerülése képezi.</p>
				<p>Egy szép reggel ezen eddig soha senkitől nem látott, senkitől nem ismert okmány
                    eléterem; de nem Szabolcsy Gábor mutatja be, hanem valami ki nem puhatolható
                    egyéniség, a ki e becses okiratot borítékba takarja és bedobja a szatmári
                    postának levélgyűjtő szekrényébe s így érkezik meg Zemplén megyének alispáni
                    hivatalába!</p>
				<p>Mire való ezen megfoghatlan titkolózás? Vajjon nem minden gondolkodó ember azt
                    kezdi gyanítani, hogy a rejtélyes ember csak óvakodásból marad a sötétben? Hát
                    ha küldeménye nem állná ki a vizsga szemek tűzpróbáját? Úgy látszik, hogy a
                    beküldő ezen lehetőséget is feltette s azért gondoskodott arról, hogy ha
                    keresik, fel ne találják.»</p>
				<p>- Istenem! istenem! - kiáltott fel az ifjú - mi lesz ebből?</p>
				<p>Mert érzette, hogy ha e czikkben csak ellenségei, vagy irigyei szólalnak is fel,
                    az okoskodásban az indokolás és a helyes logika nem hiányzik. Olvasta
                    tovább.</p>
				<p>«Ily helyzetben az érintett körök kisérletet tettek a kérdésbe vett okmánynak
                    újabb átvizsgálását szorgalmazni. S miután az ez ügyre vonatkozó irományok a
                    belügyminisztérium kiadó hivatalában hevertek, a kivánt betekintés nehézséggel
                    nem járt.</p>
				<p>Hárman jöttek a belügyi irodába. N....thy Gedeon gróf, V.... báró és egy vegyész,
                    a ki a magyar tudományos világban, mint elsőrangú tekintély, mint a közbámulat
                    tárgya, országszerte el van ismerve.</p>
				<p>A tudós vegytanár kezébe vette a lengyelkei házasságról szóló anyakönyvi
                    kivonatot, sokáig nézte, szakértőleg jobbra-balra forgatta, végre a legújabb és
                    legerősebb górcsövek használatával átkutatta.»</p>
				<p>- Istenem! Istenem! - kiáltott rettentő izgatottsággal az ifjú - mit fogok
                    hallani? Mindent vegyenek el tőlem; legelőször is életemet; csak szeplőtelen
                    becsületem maradjon épen. Tovább olvasott.</p>
				<p>«A jeles vegyésznek irásban kiadott nyilatkozata így hangzik: Ezen okmány, mely
                    1848 szeptember 2-áról kelt igen erős kézvonásokkal és vastagon metszett
                    lúdtollal van írva. A betűk ma is olyan koromfeketék, mintha nem régiben lettek
                    volna papirra vetve: de a légmentesen elzárva tartott irományok a betűk
                    szinének frissességét sokáig megtarthatják.</p>
				<p>Ámde a górcsővel eszközlött vizsgálat kétségtelenül bizonyítja, hogy ezen okmány
                    az úgynevezett «levéltári tentá»-val van írva. Az ily gyártmány csak egy újabb
                    czég által jött a kereskedésbe. A górcső csalhatatlan kimutatja, hogy a tenta,
                    melylyel ezen okmány írva van, épen azon alkatrészeket foglalja magában, melyek
                    az említett újabb korú gyártmányban előfordulnak.»</p>
				<p>Most már telve volt a kétségbeesés pohara. A fiatal ember, mindeddig még valahogy
                    megtartott higgadtságát és megfontolási tehetségét félre vetve, a végső
                    kétségbeesés martaléka lett.</p>
				<p>- Meg vagyok semmisítve! Oda életem, oda becsületem. Az épület, melyet ifjú
                    koromban munkámmal, szorgalmammal és kitartásommal emeltem, földszinéig le van
                    rombolva. Istenem! istenem! őrizz meg az őrülettől! Oh én esztelen, a ki azt
                    hittem, jóakaró barátaim működnek érdekemben! most pedig hályog esik le
                    szememről s látom, hogy ellenségeim álnok lélekkel vesztemre törtek és én a
                    csalók kelepczéjébe kerültem.</p>
				<p>De még tovább tartott a hirlapi czikk s a vegyészi nagy tekintélynek dönthetlen
                    érvekkel körülsánczolt nyilatkozata így végződött:</p>
				<p>«Miután azonban a tenta, köztudomás szerint századok lefolyta óta, minden korban
                    használatban volt: önként folyik, hogy ezen keveréket ezer és ezer reczept
                    utasítása szerint úgy magánhasználatra, mint tömeges fogyasztásra, egyesek,
                    fűszeresek, gyógyszerészek, megyék, városok, sőt országos dikaszteriumok
                    mindig és számtalan módon készítették. Igen könnyen megtörténhetett, hogy az
                    ezen okmány írásában használt tentának készítési módja már 1848-ban, sőt
                    azelőtt is, ismeretes lehetett. Következőleg az ezen okmányban használt tentának
                    alkatrészeiből egyáltalában be nem lehet azt bizonyítani, hogy a kérdésben
                    forgó házassági bizonyítvány csak újabb keletű lehet, s így föltétlenül, csak a
                    meghamisított iratok sorozatába tartozhatnék.»</p>
				<p>Ez volt a külön e czélra meghivott vegyésznek hivatalos nyilatkozata. Nagyon
                    fenyegetőleg kezdődött, de végül, mint a szikláról lezuhanó áradat a puszták
                    forró fövényében, nyomtalanul elenyészett.</p>
				<p>Igen, elenyészett; de azért a mit a könnyű ár útközben, mint parti virágot
                    elsodort, épen elég volt arra, hogy egy embernek jelenét és jövőjét kiméletlenül
                    elmossa és elpusztítsa!</p>
				<p>Mikor az ifjú készen volt az olvasással, keserűen mosolygott. Látta, hogy itt egy
                    tehetetlen ellenség csonka fegyverével lett megtámadva. A jól megtöltött
                    pisztoly ugyan golyó nélkül sült el, de kénkő szagú füstjével a tiszta levegőt
                    megfertőztette.</p>
				<p>- Értem! - mondá. - Értem. Nem tudták igaz jogaimat lerombolni, de elég czéljok
                    elérésére, ha engem a gyanú dögleletes gőzköre alá merítettek. Nagyon jól
                    tudták, hogy a kivívott czímet és rangot csak minden kétséget kizáró
                    bizonyossággal lehet viselni; és ha jogom nem ragyoghat oly fényesen, mint a
                    felkelő nap sugara: annyi a közvélemény itélőszéke előtt, mintha bepörölt csaló
                    volnék, a kit csak a bizonyítékok elégtelenségének czímén mentettek fel a vád
                    alól!</p>
				<p>Aztán elsötétülve, homlokát kezére támasztá s mereven nézdelt határozatlan pontok
                    felé. Majd kitört belőle a lefojtott indulat s felkelve székéről gondolá:</p>
				<p>- Most már mindegy. A méreg megtette hatását. Nem oltotta ki életemet, de
                    megbénított minden időre. Elismerem, hogy agyon vagyok verve; mert kérdésbe sem
                    jöhet többé: igazam van, vagy rágalmak áldozata lettem? Maga a puszta gyanú elég
                    végső megsemmisülésemre. Dícsérem eszöket, mert jól számítottak. Tudták, hogy a
                    rám kent foltot el nem viselhetem, s kénytelen leszek oly szépen kezdődött
                    életpályámról lemondani!</p>
				<p>És valóban, úgy élére volt ügye állítva, hogy becsülete azon hanyagon odavetett
                    kérdés eldöntésétől függött: vajjon 1848-ban a lengyelkei papnak volt-e oly jó
                    fekete tentája, s történetesen e tentát oly alkatrészekből készítette-e, mint
                    napjainkban bizonyos czég, mely a régi találmányt újra fölfedezi, s abból pompás
                    üzletet csinál?</p>
				<p>E közben az ifjúnak lelkében erős és visszavonhatlan határozatok keletkeztek.</p>
				<p>De az öngyilkosság eszméjére, még az első roham perczében sem gondolt. Majdnem
                    csoda ez napjainkban, a midőn a legcsekélyebb indok fegyvert ád a boldogtalanok
                    kezébe. Ma már megöli az életunt embert az is, ha kedvencz pipaszára nem akar
                    többé jól szelelni.</p>
				<p>Nagyon jól tudta, hogy ha főbe lövi magát, csak alattomos ellenségeinek tenne
                    kellemes szolgálatot. Aztán az öngyilkosság soha sem lehet czáfolat a
                    felmerült vád ellen. Ellenkezőleg világos vallomás és a rossz öntudatnak
                    megpecsételése.</p>
				<p>A rang, czím, a szerep a nagy világban oda volt. Utána mint ráadás a hivatalnak
                    is el kellett veszni.</p>
				<p>Rögtön tehát tollat ragadott s miniszteréhez czímzett iratában, minden bővebb
                    indokolás nélkül, hivataláról lemondott.</p>
				<p>Mikor készen volt írásával, borítékba tette, czímezte és lepecsételte.
                    Becsengette a hivatali szolgát s parancsolá, hogy ezen levelet rögtön vigye át
                    az elnöki osztályba, hogy ő exczellencziája a miniszter, mentől előbb kezébe
                    kaphassa.</p>
				<p>Mit tegyen most? Elbucsuzzék hivatali társaitól és alárendeltjeitől? Mentegesse
                    magát azok előtt, kik a mai lapban megjelent czikket olvasták s most fejöket
                    összedugva a szomszéd szobában, sápitoznak?</p>
				<p>Mit mondjon nekik? Amolyan elcsépelt közhelylyel védje magát, hogy ellenségei
                    rágalmazzák? Istenem! hiszen a világos és tetten kapott gonosztevő és
                    okmányhamisító is csak azt cselekedné!</p>
				<p>Szép csendesen tehát rendbe szedte és csomagokba rakta irományait s aztán
                    eltávozott.</p>
				<p>Egyenesen haza tért.</p>
				<p>Felment a lépcsőn. Az első emeleten ott fehérlett szeme előtt a kettős szárnyú
                    ajtó, mely Réthfalvy báróné szobáiba vezetett. Csak egy futó pillantást vetett
                    azon küszöbre, melyet ez életben többé átlépnie, soha meg nem lesz engedve.</p>
				<p>Végre otthon volt saját szállásán, mely egyedüli menhelye lehetett, addig míg a
                    házbért fizetheti, vagy fel nem mondanak neki.</p>
				<p>De lelki ereje nem tört meg. Olyan volt mint a jeles hadvezér, a kit egy
                    elhatározó ütközetben, mégis tönkre vertek. Ezt nem tagadhatta: az eredmény
                    ellene szólott; a legjobb mentség is csak elkésett és hiábavaló
                    szószaporítás.</p>
				<p>Lássuk, mit határozott.</p>
				<p>Még volt körülbelül 3000 forintja, melyet még mint vasuti főmérnök, dús
                    fizetéséből és gyakori kiküldetésének díjaiból megtakarított.</p>
				<p>Elhatározta, hogy szállását rögtön felmondja s aztán május első napjáig szobájába
                    zárkózik. Itt fog ebédelni és a szolgálatot végző házmesterén kívül senkit be
                    nem bocsát.</p>
				<p>Volt elég teendője. Elhatározta, hogy mihelyt fellázadt vére kissé lecsillapodik,
                    kezébe veszi az angol nyelvtant, és tanulni fog. Szüksége volt rá, hogy magát e
                    világnyelvben tökéletesítse, mert virányos tavasz nyiltán át fog hajózni az új
                    világba, Amerikába!</p>
				<p>Nem kell oda több, mint bátorság, vas akarat, egy kis kitartás, s hogy a kezdő ne
                    válogasson a legelébb kinálkozó munka megkezdésében. A többi önként jő s a jó
                    mérnök a jég hátán is, annál inkább az Ohio partján, megkeresheti kenyerét.</p>
				<p>És ha valamit elhatározott, annak foganatba vételét soha nem halogatta. Egy óra
                    mulva már el volt mélyedve az angol nyelv szabályainak tömkelegében. Egyik lapot
                    a másik után írta tele gyakorlatokkal. Mindjárt megérzette a régi jó tanács
                    igazságát, hogy a munka, vigasztalás, a foglalkozás maga a szabadság.</p>
				<p>Így töltötte idejét. A szokott órában felhozott ebédjét ugyan meg sem izlelte, de
                    estére annál nagyobb étvágygyal vacsorált meg belőle.</p>
				<p>És csak most, evés közben talált egy kis időt, hogy a lefolyt rettenetes nap
                    eseményeiből világos képet alkothasson.</p>
				<p>Mint valami régen hallott történetre, tán csak mint homályos álomlátásra
                    emlékezett vissza azon pillanatra, hogy a midőn egyedüli igaz barátját a grófné
                    estélyéről hazavitték, valaki a jelenlevők közől azt beszélte, hogy Nagygáthy
                    gróf valamit igen nagy hévvel állított az öreg úr előtt, de ez a legerélyesebben
                    ellentmondott.</p>
				<p>Édes vigasz volt ez, jelen helyzetében, hogy egy derék ember nem tudott, nem
                    akart róla aljasságot feltenni!</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - -</p>
				<p>E nap alkonyán Réthfalvy bárónénál igen szívesen fogadott látogató
                    jelentkezett.</p>
				<p>Ő méltósága Nagygáthy Gedeon gróf, a ki el nem rejthető kárörömmel köszöntött be
                    s mindjárt az első szó után szerencsét kivánt előbb magának, másod rendben az
                    egész főúri társaságnak, hogy egy hivatlan tolakodónak jelenlététől egy csapásra
                    megszabadulhatott.</p>
				<p>- Úgy van - mondá. - Bevágtuk az útját. Más ügyesebb az egész saison alatt
                    dulakodhatott volna köztünk. Ezt azonban csak megpillantottuk s rögtön
                    lerántottuk álarczát. Remélem, hogy ezzel mások elrettentő példájára, jól
                    meggondolni való példát adhattunk.</p>
				<p>A báróné maga is oda volt a gyönyörtől és boldogságtól s hogy leánykája mindent a
                    legegyenesebb forrásból újra hallhasson (mert bizonyos lapot már reggel
                    meghozatott a trafikból), kérte a grófot, beszélné el ezen érdekes történetkét
                    elejétől végig.</p>
				<p>Nagygáthy gróf, mint vízbe visszadobott apró halacska, újra elemében volt.
                    Betelepedett a legkényelmesebb karszékbe és le nem írható élvezettel (a hol
                    kellett merész toldásokkal is) eldicsekedett vele, mily furfangos észszel törte
                    nyakát a befurakodó kalandornak.</p>
				<p>Lenke kisasszony mindent figyelmesen végighallgatott s aztán hidegen felelé:</p>
				<p>- Úgy látom, hogy az önök híres vegyésze, daczára a szép tiszteletdíjnak, melyet
                    kapott, az utolsó sorokban maga rombolta le állításainak összes eredményét.
                    Legalább elismerte, hogy semmit sem tud bebizonyítani.</p>
				<p>- Hogyan? - felelt a gróf - az én szép hugocskám csak nem akarná védeni a
                    társaság közös ellenségét?</p>
				<p>- Én? Erre nincs szükségem. Megvédte őt megtámadóinak tehetetlensége. A tudós
                    vegyész addig forgatta kezében a górcsövet, míg valami tenta-keverékbe került.
                    Nagyon természetes, hogy ily mártásból ujjait tisztán ki nem húzhatta.</p>
				<p>- Mit hallok! - felelt a gróf felugorva székéből. - Ne legyek Nagygáthy ivadék,
                    ha az én kedves kis Lenkém nem a legszellemdúsabb szójátékot vágta szemembe!
                    Csak hogy bizonyos dologról soha sem szabad elfeledkeznünk. Mi született urak
                    élve-halva engedelmeskedni tartozunk a régi szabálynak: Fortiter in re, suaviter
                    in modo: magyarul....</p>
				<p>- Oh kérem: nagyon jól tudom mit tesz az: erélyesen a dologban, gyöngéden a
                    szavakban.</p>
				<p>- Megöl a csodálkozás. Az apáczazárdákban nevelt kisasszonyok úgy tudnak latinul,
                    mint maga Marcus Tullius Cicero!</p>
				<p>- Nem, uram; én nem értem e nyelvet: de ezen mondat gyakran előfordul a
                    könyvekben. És az írók, nekünk tudatlan asszonyoknak, zárjel között meg is
                    magyarázzák.</p>
				<p>- Nagyon helyesen. Annál könnyebb lesz megérteni, hogy úri ember így szokta
                    ügyeit elintézni. Keveset mondunk, sokat értünk alatta. Ez a valódi előkelő
                    világ megszokott politikája. A tudományos világ arisztokratái csak minket
                    utánoznak, ha gyöngéden és kimélettel nyilatkoznak: de a következtetést
                    egyszerűen az olvasókra, vagy a hallgatókra bizzák. A mi tanárunk csakugyan
                    tiszta fehér keztyűvel símogatta meg emberét; de mégis értésül adta a világnak,
                    hogy nemzetes Szabolcsy Gábor mérnök uram kénytelen lesz még ez éjjel
                    pisztolylövéssel véget vetni életének.</p>
				<p>- Pisztolylövéssel?</p>
				<p>- Ez csak olyan forgó pénz értelmében vett kifejezés. Mert épen ily
                    valószínűséggel mérget is vehet be, vagy felakasztja magát az ajtófélfára.</p>
				<p>- Ily hidegvérrel beszél ön embertársának sorsáról?</p>
				<p>- Mit akar ön, Lenke kisasszony? Ez a vakmerő ficzkó nagyban játszott; életét
                    tette fel egy kártyára. Tehát ha vesztett, meg kell tartozását fizetnie. Más
                    menedéke nem is lehet, mert ezentúl helyet nem talál a világon. Mi kizárjuk, oda
                    pedig, kiket elhagyott, vissza nem térhet. Hova fusson tehát, ha nem egyenesen a
                    föld alá?</p>
				<p>- Ez szörnyű szívtelenség.</p>
				<p>- Mondja inkább, rendes igazságszolgáltatás, vagy megérdemlett bűnhődés. Különben
                    pedig csak azért szóltam, hogy ha ma éjjel az én imádott hugocskám, onnan
                    felülről, a harmadik emeletről egy puska eldurranását hallaná, ne engedje boldog
                    álmát e miatt megzavartatni. Forduljon csak nyugodtan szép patyolatfehér
                    vánkosán a másik oldalára; nyugodjék tovább édesem, s ne törődjék azzal, hogy
                    egy vagy több arczátlannal kevesebb van a világon.</p>
				<p>A kis leány nem felelt. Csendesen felkelt helyéből és édes anyjához fordulva
                    mondá:</p>
				<p>- Mamám, megengeded, hogy szobámba vonuljak.</p>
				<p>A báróné igenlőleg felelt.</p>
				<p>- Mindenesetre, gyermekem. Tudod régen, hogy az én nevelési rendszeremnek, mindig
                    a te akaratod szabadságának elismerése képezte alapelvét. Csak azt kell még
                    tudtodra adnom, hogy Gedeon öcsém már több ízben megkérte tőlem kezedet és én
                    csak alkalmas perczre vártam, hogy itt, az ő jelenlétében értesülj, mily
                    megtisztelés érte házunkat.</p>
				<p>A kis leány semmi meglepetést sem árult el. Udvariasan meghajlott a gróf előtt,
                    de aztán anyja felé fordulva, mondá:</p>
				<p>- Édes mamám, hogy nevezheted te épen a mai napot alkalmas pillanatnak, a midőn
                    Miklós bátyánk halva fekszik?</p>
				<p>- Ah - felelé Gedeon gróf - ez igen távoli rokonság. A Réthfalvy család már a
                    mult század végén mellékágakra oszlott. Igaz, hogy minden Réthfalvy egy törzset,
                    egy nevet és nemességet képez; de az elszármazás folytán a vér annyira
                    különböző, hogy a mai közbejött eset, az egymást szerető sziveknek boldogságát
                    legfölebb nehány hónappal késleltetheti.</p>
				<p>- Gedeon öcsémnek igaza van - erősíté a báróné. - Az öreg úr, velem legalább,
                    mindig csak félrokonságot tartott. Ebből nem következik, hogy rögtön a temetés
                    után ünnepélyes eljegyzést tartsunk; egyelőre legyen elég tudnod azt, ki szeret
                    téged, hiven és legnemesebb érzelemből.</p>
				<p>- Köszönöm mamám, hozzám való anyai indulatodat. Gedeon bátyám már ezelőtt is
                    sokszor nyilatkozott előttem ily értelemben. Engedd meg tehát, hogy ezen engem
                    megtisztelő ajánlatra, majd csak egy év multán válaszoljak, ha mai nap felvett
                    gyászunkat letehettük.</p>
				<p>Ezzel élve a nyert engedélylyel a szobát elhagyta.</p>
				<p>A gróf és a báróné vállvonogatva néztek egymásra. Egyik sem tagadhatta, hogy a
                    kis leány felelete felért azzal, a mit polgári nyelven világos kosárnak
                    neveznek.</p>
				<p>- Nénikém - szólt a gróf, megpödörve gyér bajuszát - őszinte ember vagyok s azért
                    el kell ismernem, hogy ez a kis leány megleczkéztetett engem.</p>
				<p>- És miért?</p>
				<p>- Mert... hogy is mondjam? az a vén hóbortos Miklós bácsi, valóban még élhetett
                    volna nehány hetet.</p>
				<p>- A mint gondolod, - felelé a báróné jól megértve a megjegyzés rejtett fulánkját;
                    - hanem ismerd el egyszersmind azt is, hogy egy anya is tudja, mit cselekszik?
                    és azt is, mikor kell valamit cselekednie. Értettél?</p>
				<p>- Tökéletesen. Meg is adom magamat föltétlenül. Íme kezet csókolok, hálás szívvel
                    köszönetet mondok és egy más kedvezőbb órára számítva, van szerencsém kedves
                    nénikémnek nyugalmas éjet kivánni.</p>
				<p>- Isten áldjon.</p>
				<p>A gróf elment. Nem olyan fából faragott legény volt, hogy egy éretlen gyermeknek
                    legelső kitérő szavára sokat adott volna. Egészen megnyugtatva távozott a
                    háztól, a hol a bárónét bátran leghívebb szövetségesének tekinthette.</p>
				<p>De mégis, a midőn alá lejtett a lépcsőn, megcsóválá fejét.</p>
				<p>- Ki hitte volna? - gondolá - ez az ártatlan fehér galamb még csípni is tud! No
                    de se baj; másként lesz ezután. Majd vissza csiplek én, szép virágszálam, ha
                    három kis falucskáddal együtt tíz körmöm közé kaparítlak. Fogadom, három nap
                    alatt más mórest fogsz tőlem tanulni.</p>
				<p>A báróné pedig dühös volt. Érzette, hogy az illem, sőt a jó ízlés ellen követte
                    el azon hibát, hogy a bár távoli rokona ravatala fölött szólt először leányának
                    eljegyzéséről. Igaz, hogy e nyilatkozat nem a nagy világ tudomására volt szánva:
                    de a főrangú hölgyek a társadalmat illető kérdésekben igen érzékeny
                    lelkiismerettel birnak. Négy fal között sem tesznek örömest oly lépést, mely
                    kedvezőtlen magyarázatokra szolgáltathatna alkalmat.</p>
				<p>De leginkább bosszantotta, hogy ez a piczi termetű Nagygáthy gróf épen nem
                    értette el: miért nevezte a báróné e napot a legkedvezőbb percznek?</p>
				<p>Pedig a gróf eltalálhatta volna, ha élesebb szeme van, s ha a veleszületett
                    büszkeség és önteltség el nem homályosítja látását. Kérdjük: mikor lehetett
                    volna ezt az elfogult kis leányt biztosabban valamely elhamarkodott határozásra
                    birni, mint most, a midőn ama másik ember tönkre volt téve s a pisztolylövésnél
                    más menedék nem maradt fenn számára?</p>
				<p>És ezt Nagygáthy gróf még sem értette meg. A leányka pedig az összetoruló habok
                    alá temetett üldözöttet védelme alá vette. Oh szörnyű elvakultsága a
                    szerelemnek, hogy gyermeksége eszményképétől még most sem akart elszakadni!</p>
				<p>Mi kellett tehát egy főrangú hölgy kétségbeejtésére még több? Azért
                    fösvénykedett? azért fizetgette éveken át férje adósságait, hogy egyetlenegy
                    leánya visszautasítson egy oly kérőt, a kinek legalább hétszer annyi birtoka
                    van, mint egykor nejének lesz?</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Elverte már a torony harangja az esti tíz órát, midőn a (külszin szerint) gyászt
                    öltött báróné házában, mindenki éji nyugalomra készült.</p>
				<p>A keserűséggel telt úrnő ma is megtartotta szokott napirendjét, egy óra hosszáig
                    olvasgatott, azután leereszkedett térdeplőjére és sűrű fohászok között emelé
                    szavát a madonnaképhez, hogy: tekintene alá, lágyítaná meg szívét az ő
                    leánykájának, és világosítaná fel elméjét, mily nagy előny az, férjhez menni egy
                    grófhoz, a ki törpe legény ugyan, de jól megmérve 70,000 hold földbirtokot
                    magáénak mondhat.</p>
				<p>A báróné, kétkedés nélkül, teljes bizalommal veté magát a szent szűz
                    pártfogásába. Meg volt győződve, hogy ily hathatós érv ott a magasban is kellő
                    méltánylásra találhat. Íme itt a földön (mely siralom völgyének neveztetik) a
                    szent életű püspök maga is kellő respectussal viseltetik a nagy uradalmak iránt:
                    tehát igen kompetál, hogy a szivének tisztaságából imádkozó főrangú anya
                    megkapja, a mit óhajt!</p>
				<p>(Ha e könyv a véletlen játéka folytán valamely ájtatos kávénéni mocsoktalan
                    kezébe kerülne: mély alázattal kérem a jeles hölgyet annak meggondolására, hogy
                    a fönnebbi sorokban nem az imádság haszna, hanem a báróné gyarló theologiája van
                    kérdésbe téve.)</p>
				<p>A kis leány a szobájába vonult és szakadatlanul sirt. Mit tehet egyebet a magára
                    hagyott gyermek? Sir és mindig csak sir; pedig élete rövid tartama alatt is
                    eléggé tapasztalhatta, hogy a szoba magányában kiöntött könnyek özöne a dolgok
                    állásában még soha semmit meg nem változtatott.</p>
				<p>Azonban belépett hozzá Jetty, a szobaleány, hogy rendbe hozza a hálószobát. És
                    míg szakértő ügyességgel puffogtatná a párnákat, oly érdekesen mosolygott, hogy
                    a ki látta, ellenállhatlan kiváncsisággal megkérdeni kényszerűlt, mi lehet e
                    vidámságnak, úgyszólván, szilaj jó kedvnek az oka?</p>
				<p>- Te nevetsz, Jetty?</p>
				<p>- Oh, Lenke kisasszony, hogy ne nevetnék, mikor egyedül én tudok valami igen
                    mulatságos históriát ebben a szomorú házban.</p>
				<p>- Micsoda históriát?</p>
				<p>- Nagyon vígat. Ezelőtt két órával itt volt Nagygáthy gróf és erőnek erejével
                    megjövendölt valamit, a mi semmi esetre sem fog beteljesedni.</p>
				<p>- Honnan tudod ezt?</p>
				<p>- Oh, kisasszony, én nem szoktam hallgatózni, hanem a gróf úgy kiabált, hogy a ki
                    nem süket, a harmadik szobában is meghallhatta.</p>
				<p>- Tehát mi nem fog beteljesedni.</p>
				<p>- A mit a gróf mondott: hogy az a másik fiatal gróf, a ki a harmadik emeleten
                    lakik, ma éjjel okvetlenül agyonlövi magát.</p>
				<p>- Ugy-e nem lövi?</p>
				<p>- Esze ágában sincs. Csak a más világra készül.</p>
				<p>- A más világra! És te ily iszonyú szerencsétlenség fölött nevetgélni tudsz?</p>
				<p>- Ha azt mondtam a más világba, azt értettem alatta, az új világba,
                    Amerikába.</p>
				<p>- Ki mondta?</p>
				<p>- Ezt igen könnyű kitalálni, ha az ember déltől estig az angol nyelvtant forgatja
                    kezében. A házmester, a ki felvitte az ebédet, látta a könyv czímét a borítékon.
                    Aztán meg mr. John Brown, az angol nyelvmester, délután hat órától nyolczig
                    időzött nála s ketten együtt ugyancsak deklamáltak néhány jelenetet valami
                    angol vígjátékból. Lássa kisasszony, ha a fiatal Szabolcsy gróf abba a másik
                    világba menni szándékoznék, a hova Nagygáthy úr küldi: ott ugyan semmi szüksége
                    sem lehet arra, hogy egy nyelvvel többet vagy kevesebbet beszéljen.</p>
				<p>A kis leány arcza felvidult. Ha szíve vonzalmát követheti, nyakába borul a
                    szobaleánynak. Nagyon tiltva volt ugyan anyjától a bizalmaskodás minden
                    idegennel, de a mit hallott, úgy megörvendezteté lelkét, hogy legalább ez
                    esetben kivételt tehetett.</p>
				<p>- Amerikába akar kivándorolni? Mi baj van ebben? Két hét alatt oda mehet az
                    ember; és ha visszatér, akkor sincs több időre szüksége.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Éjfél után két óra.</p>
				<p>Elvégre, elég volt már a szorgalom és az ifjú, kimerülve a munkában, nyugalomra
                    tért. Egy ideig még forgolódott ágyában; lázas kételyei ide is követék, míg
                    végre elszenderedett.</p>
				<p>Egyszerre valami élesen sivító hang ijeszti fel álmából. Mint kitört veszedelem
                    jelére kiugrik ágyából és gyertyát gyújt.</p>
				<p>Nem tudta, mi történt, de rögtön, nehány másodpercz mulva, megint megrántá valaki
                    kívülről a lakás csengetyűjét.</p>
				<p>- Ki az?</p>
				<p>- Én vagyok - felelt egy ismerős hang - a házmester; meg egy hordár, a ki
                    méltóságod számára távirati sürgönyt hoz.</p>
				<p>- Mindjárt.</p>
				<p>Ezzel, hirtelenében magára hányta éjjeli pongyoláját; kinyitotta az ajtót s a
                    jelentkezőket bebocsátotta.</p>
				<p>A hordár, mint küldöncz, hosszú lélegzetet vett; úgy mutatta, mintha végkép ki
                    volna merülve a fáradságtól és mondá:</p>
				<p>- Valahára feltalálhattam a méltóságos gróf szállását. Három miniszter palotáját
                    vertem fel, míg a negyedikben a kapus ide utasíthatott. Kérem, tessék az
                    elismervényt aláírni.</p>
				<p>Az ily bevezető beszéd csak annyi: hogy ha a sürgöny elküldéseért díj nem jár is,
                    a nagylelkű uraságoknak nem lehet megtiltani, hogy a buzgó szolgálatot a
                    fáradsághoz mért borravalóval jutalmazzák meg.</p>
				<p>A fiatal ember kitöltötte az átvételről szóló rovatot. A borravalóról sem
                    feledkezett meg, ha bár meg volt győződve, hogy e rettenetes napon csak újabb
                    gonosz hírt hallhat.</p>
				<p>Mikor egyedül volt, feltörte a pecsétet és olvasá a tartalmat, mint
                    következik:</p>
				<p>«Szatmár, vasárnap este 11 órakor.</p>
				<p>Ide este tíz órakor érkezik a pesti posta a levelekkel és hírlapokkal. Olvastam a
                    czikket és megborzadtam.</p>
				<p>Gróf úr! azt izenem: bátorság és semmi elhamarkodás. Holnap a reggel hat órai
                    vonattal indulok és este nyolczkor Pesten vagyok. Még egyszer: semmi
                    elhamarkodott határozat, mert hozom eredetiben azt az okmányt, melynél teljesebb
                    és tökéletesebb, sehol, senki számára, nem létezhetik e világon! N. I.»</p>
				<p>Az ifjú semmi jót sem várt s mégis, mintha csalatkozást érezne lelkében.
                    Különösen pedig az úgynevezett teljes hitelű okmányok kimondhatlan undort és
                    émelygést terjesztettek bensejében. Elégedetlenségét a beküldőnek névtelensége
                    még inkább nevelte.</p>
				<p>Boszúsan veté félre a haszontalan firkát s aztán újra lefeküdt.</p>
				<p>Mindamellett, innen túl szép csendesen aludt egész világos viradtig.</p>
			</div>
			<div type="chapter">
				<head>XIII. (Előre megállapított napirend, mely sok változást szenved.)</head>
				<p>A fiatal ember felöltözött és megkészíté napirendjét reggeltől estig.</p>
				<p>Először a mindennapi kávé s egy pár meghozatott lapnak futólagos átolvasása.
                    Azután jő valaki, a ki felveti ágyát, kisöpri, kiszellőzteti szobáját és letörli
                    a port a bútorokról. Erre következik az elméleti tanulmány az angol
                    grammatikából. Délután két órakor ebéd, utána nyugalom egész esti öt óráig, a
                    midőn jön az angol nyelvmester s folyni fog a felolvasás, magyarázat, társalgás,
                    mint gyakorlati leczke. Este kilencz órakor vacsora; szivar és csibuk, végre
                    tizenegy után lefekvés. Ha csakugyan eljőne, a ki távirati úton megérkezését
                    jelenté, rá nézve fontossággal nem birt. Ha jő, itt lesz, beszélhet a mit akar;
                    ha otthon marad, még bölcsebben teszi. Szóval: a ki Amerikába készül, annak
                    tökéletesen mindegy, mi történik vele a még itthon töltendő négy vagy öt hét
                    alatt?</p>
				<p>Ez határozott programm volt, de már reggeli tizenegy óra felé fel volt
                    háborítva.</p>
				<p>Valaki erősen és kiméletlenül megrángatá a szállás csengetyűjét s a midőn az ifjú
                    boszús arczczal kinyitá ajtaját, hogy elkergethesse az alkalmatlankodót,
                    meglepetve hökkent vissza, mert ő exczellencziája, a közlekedésügyi miniszter
                    állott a küszöb előtt.</p>
				<p>Könnyedén és mindennapi megszokottsággal kivánt jó reggelt s aztán belépvén a
                    szobába, leült a legközelebb talált karszékre és mellőzve más bevezetést
                    mondá:</p>
				<p>- Itt pompás török-dohány illat van. Világos jel, hogy e házban tökéletes
                    pipa-szabadság uralkodik és én dohányzók számára berendezett coupéba
                    jutottam.</p>
				<p>Derék táblabiró volt ő exczellencziája; mint miniszter pedig minden áron meg
                    akará tartani a szakértő hivatalnokot. Rágyújtott egy szivarra.</p>
				<p>- Kedves tanácsosom! Tegnap oly későn került kezembe lemondó levele, hogy csak ma
                    jöhetek ide egy okos szóra. Hallgassa meg a tapasztalt öreg embert.</p>
				<p>- Méltóztassék parancsolni.</p>
				<p>- Jelentem, hogy lemondó levelét felvagdaltam fidibusznak, ön diplomatikus
                    mérnök; mestersége a mérés és számítás. Kérdem: hogy lehet exact tudományt
                    mívelő ember oly érzékeny, mint valami vidéki költő, a ki megfaragta balladáját
                    s aztán a «szerkesztői posta» útján olvassa, hogy verseményét a papirkosárba
                    dobták.</p>
				<p>- Becsületem van megtámadva, kegyelmes uram.</p>
				<p>- Becsülete? Ugyan, hogy és mikép? Tán a nyomdai festékkel bekent betűk által?
                    Istenem! ha mi politikusok és miniszterek ilyesmikre még hederítenénk, három
                    napig nem tarthatnánk meg tárczánkat. Ismertem egy minisztert. Ez is poéta volt
                    kezdetben és igen érzékeny kebel. Oda volt minden otromba megtámadásra. Végre
                    úgy megedzette lelkét, hogy a mit élő szóval mondtak neki, magán körben, vagy a
                    képviselőházban, arra lelkiismeretesen felelt, de ha ugyanezt nyomtatásban
                    vágták szemébe, minden vádat egyszerűen csak bepiszkolt papirnak tekintett.</p>
				<p>- Személyét nem bántotta senki.</p>
				<p>- Beszéljünk magunkról; ha tetszik rólam. Ötven lap ismétli az országban
                    mindennap, hogy a kormány elárulja a hazát, megnyomorítja a jelen nemzedéket,
                    megsemmisíti a jövőt. Fel sem veszszük. Ki tudja? igazuk lehet, mert nem tartjuk
                    magunkat csalhatatlanoknak. Mikor én a közlekedési ügyek vezetését átvettem s az
                    első háromszáz kilométernyi vasútat indítványoztam, egy lap, nem is nagyon
                    virág-nyelven azt írta: bizonyosan az építési költségek felét el akarom lopni. A
                    mennyi omnibusz-kocsis és kalarábé-áruló kofa van Pesten, csak azt várta, mikor
                    akasztanak fel? Én bizony még sem jöttem dühbe, mert tudtam, hogy a
                    szerkesztőnek nincs más czélja, mint azon napon vagy kétszáz példánynyal többet
                    eladni a piaczon.</p>
				<p>- Engem komoly lap vádolt, hamis okmánycsinálással.</p>
				<p>- Ezt már nem cselekedte. Különben pedig mit nevez ön komoly lapnak? Egyik sem
                    oly komoly, hogy néha valami pikánt mártást fel ne tálaljon olvasóinak. Ez a
                    bizonyos lap is felvett hasábjai közé egy czikket, melylyel a beküldőnek nagy
                    örömet csinált, önnek pedig semmit sem ártott, mert a közlemény önmagát czáfolta
                    meg. A híres vegyész zsebre rakta a kövér honoráriumot, ön pedig ma is az, a ki
                    tegnap volt: osztálytanácsos, Szabolcsy gróf, s a felsőház tagja. Mit akar ön?
                    ha minden kétértelmű czikkecskével agyon lehetne egy becsületes embert verni,
                    ezóta a miniszterelnöktől kezdve az utolsó kanczellistáig, minden hivatalnoknak
                    ki kellett volna pusztulni az országból. Okos ember, a kinek tiszta
                    lelkiismerete van, megveti a varjak károgását. Ha mellé még meg is harapják, fáj
                    a seb egy napig, aztán vagy elfeledi, vagy hozzászokik.</p>
				<p>- Uram! önnek igaza van. De az én helyzetemben, vagy minden kifogáson felül kell
                    állnom, vagy visszamegyek oda, a hol oly boldog voltam.</p>
				<p>- Ez szép elmélet, de a gyakorlatban értelemmel nem bir. Beszéljünk világosan. Az
                    a kurta lábú Nagygáthy gróf ön miatt elveszt 13,000 holdnyi örökséget. Hogy
                    követelheti ön gyarló embertől, hogy ily sajgó érvágást, mint valami
                    szúnyogcsípést, egy mukkanás nélkül eltűrjön? Kérem önt, engedjen neki annyi
                    örömet, hogy legalább felberzenkedjék. Ön azonban az első rohamra feladja a
                    csatatért s mint rossz katona elveti fegyverét! Az ellenség győzni sem remélt és
                    ön védtelenül odaveti a hadi zsákmányt. Ez szép jellemvonás lehet valami
                    érzékeny német drámában, de a gyakorlott politikai észjárás más magatartást
                    követel. Mondok valamit.</p>
				<p>- Tessék, uram.</p>
				<p>- Szép az a sajtószabadság, de hasznát és értékét saját magunkon kell
                    megpróbálni. Könnyű mást nevetni, ha felebarátunkat a lapban jól megczibálják;
                    de akkor legyünk türelmesek, ha a rúd egyenesen ránk jár.</p>
				<p>- Én csak igazságot követelek.</p>
				<p>- Igazságot! Mi az igazság? Pontius Pilátus is azt kérdezte; de az üdvözítő
                    hallgatott és semmi definitióba nem bocsátkozott. Most pedig mást mondok.</p>
				<p>- Hallom, uram.</p>
				<p>- Fiatal koromban ismertem egy szabadelvű fiút, a ki nagyon megharagudott
                    valakire s azt mondá: Huszonöt botot annak a gazembernek, s aztán töröljék el
                    örökre a botbüntetést! De jaj, kedves tanácsosom, ha a botbüntetés eltörlése
                    előtt, még mindenkit meg kell huszonötözni, a kire valaki nagyon megharagudott,
                    akkor ez a nyájas kis operatió még máig foly. Megfogyatkozik a hazában a
                    mogyorófapálcza, úgy, hogy mint import-artikulust, külföldről kell behozni.</p>
				<p>Lehetetlen volt az őszinte lelkű öreg úrnak szavain nem nevetni.</p>
				<p>- Egyébiránt - végzé be mondókáját ő excellencziája - önnek nem indokolt
                    lemondását el nem fogadom; elbocsáttatási kérelmét kereken visszautasítom. Ebből
                    azonban nem következik, hogy most mindjárt saját kezemmel visszavigyem az
                    irodájába; hanem adok önnek szabadságidőt bizonytalan határnapra. Addig
                    gondolja meg a dolgot, de arról se feledkezzék meg, a mit én mondtam. Isten
                    áldja.</p>
				<p>Ezzel kezet nyújtott és elment.</p>
				<p>A fiatal ember azonban makacs gyerkőcz volt; nem hallgatott a hideg
                    megfontolásból merített jó tanácsra; bedugta fülét, behunyta szemét, hogy semmit
                    se lásson, semmit se halljon.</p>
				<p>És nem volt senki jelen, a ki ráütne vállára és mondaná:</p>
				<p>- Te hóbortos gyerek, a ki szürke frakkos konviktor, segéd-szakasz-főmérnök
                    voltál: hogy lehettél egyszerre oly szörnyű vak gróf mint a többi? Tehát, ha
                    nem lehetsz gróf, vagy nem lehetsz olyan gróf, minőnek képzelted magad: nincs
                    számodra hely sehol széles Magyarországban? Csak e kettő között kell
                    választanod: olyan gróf légy, hogy még a kis Nagygáthy, meg a nagy vegyésztanár
                    se merészkedjék jogaidban kételkedni? vagy felszeded sátorfádat s mégysz
                    Amerikába, hogy mint napszámos toljad a targonczát?</p>
				<p>A miniszter látogatása volt a legelső belövött rés a megállapított napirend
                    bástyája ellen. Vigasztalni, felbátorítani jött, de csak a tanulmányaiba mélyedt
                    remetét háborgatá.</p>
				<p>Később a házmester jelentkezett az ebéddel s minthogy életpályájához tartozott a
                    ház legfrissebb újságait széthordani, mondá:</p>
				<p>- Nem hallotta méltóságod, hogy szobája ajtaja előtt a vászonnép czipője egész
                    éjjel csoszogott?</p>
				<p>- Csoszogott? és miért?</p>
				<p>- Hallgatóztak.</p>
				<p>- Ajtóm előtt? Mit lehet itt hallani, ha éjfél utánig olvasok, azután lefekszem
                    és alszom?</p>
				<p>- Oh kérem alássan, tegnap este itt volt Nagygáthy gróf a bárónénál, és azt
                    jövendölte, hogy méltóságod ezen éjjel okvetlenül agyonlövi magát. De én
                    lecsitítottam a házat, mert a gróf úrnak revolverje sincs. Ezt a feleségem is
                    tudja, a ki ide jár takarítani, én pedig felhordom az ebédet és vacsorát. Ott
                    alant az első emeleten a báróné gyönyörű szép leánya, Lenke kisasszony, sírt és
                    kétségbeesett, míg Jetty, a szobaleány el nem mesélte, hogy méltóságodhoz angol
                    nyelvmester jár. Akkor a kisasszony újra feléledt és megnyugodott.</p>
				<p>Mikor ebédelt az ifjú, visszagondolt életének legközelebb mult korszakára s
                    különösnek találta, mint foglalkoznak az ő ügyeivel mások még inkább, mint
                    önmaga. De hogy Lenke kisasszony a szobaleánynak jól indokolt vigasztalására
                    megnyugodott, leírhatlanul jól esett szívének.</p>
				<p>Ebéd után angol pontossággal került elé mr. John Brown s legalább ezen egy
                    látogatás nem zavará meg e nap programmját.</p>
				<p>Vacsora után a fiatal ember friss levegőt akart színi, a nélkül, hogy elhagyja
                    szobáját. Megnyitá tehát ablakát és szivarfüst mellett kinézegetett az éjbe,
                    vagy legalább a gázzal világított utczára.</p>
				<p>Ott alant megszokott köznapisággal hullámzott a járókelők sokasága. Senki fel nem
                    nézett a harmadik emeletbe s nem törődött vele, ha tetszik valakinek a kora
                    tavaszi hűvös estén kinézni az ablakon.</p>
				<p>Közeledett már a tíz óra is, midőn a ház előtt egyfogatú bérkocsi állott meg. Egy
                    férfi lépett ki belőle és eltűnt a kapu alá. Oly dolog, melyet Pesten a
                    bálvány-utczában, ha kinéz valaki az ablakon, a nap minden órájában
                    számtalanszor láthat.</p>
				<p>De csakhamar megint kopogtatott valaki a harmadik emeleti lakónak ajtaján.</p>
				<p>Megint a házmester volt, a ki lámpát tartott kezében s a kinek háta mögött egy
                    őszbecsavarodott férfi állott, jól felbundázva, kezében fekete fényes bőrből
                    készült úti táskával.</p>
				<p>- Ez az úr méltóságodat keresi.</p>
				<p>- Engem? akkor tessék belépni.</p>
				<p>Mikor benn voltak a szobában, a fiatal ember az asztalon álló két gyertyát
                    meggyújtá és bámulva ismert az idegenre.</p>
				<p>Ő volt, a kire legtávolabbról sem gondolt. Nagy István, az állomásfőnök
                    Szatmáron.</p>
				<p>- Isten hozta, uram.</p>
				<p>- Eljöttem gróf úr, és örvendek, hogy kevés utánjárás után feltaláltam szállását.
                    Remélem, vette tegnap éjjel távirati sürgönyömet.</p>
				<p>- Hogyan? ön táviratozott nekem? És én gondatlan, el nem találhattam, ki lehet az
                    a N. I.!</p>
				<p>- Én vagyok, megérkeztem s megtartom igéretemet. De ezen ajtó a folyosóra nyílik:
                    tán egy ajtóval belebb mehetnénk.</p>
				<p>- Annyival épen szolgálhatok. Itt van hálószobám; ez a legvégső rejtek
                    szállásomon.</p>
				<p>- Engedelmével lépjünk oda: mert az én titkomat idegen fülnek hallani nem szabad.
                    Jól értsen meg: saját titkomról beszéltem; mert a mi méltóságod ügyét illeti, az
                    nem hogy titok volna, sőt inkább a legelterjedtebb nyilvánosság elé
                    tartozik.</p>
				<p>Bementek a hálószobába, a hol felvetett ágy állott a szögletben, de szemközt a
                    túlsó fal mellett pamlag kínálkozott kettőjük kényelmére.</p>
				<p>- Gróf úr, e táskában hozom, a mit igértem.</p>
				<p>Ezzel kivett onnan egy viaszos vászonba takart széles, hosszú, de lapos csomagot,
                    mely zsineggel volt lekötve s három magán és egy igen nagy alakú hivatalos
                    pecséttel lezárva.</p>
				<p>- Hogy mindjárt ajtóstul rohanjak be, - szólt folytatólag Nagy István uram, - itt
                    e kötegben rejtőzik a Lengyelkén kötött házasságokról vezetett anyakönyv eredeti
                    valóságában, 1831 febr. 4-től egész 1849 jun. 27-ig. Miután pedig Szabolcsy
                    Gábor gróf honvédezredes, akkor még alezredes, 1848 szept. 10-én kelt egybe
                    Lengyelkey Saroltával, igen világos, hogy ezen létrejött házasságnak ezen
                    eredeti matrikulában bejegyezve kell lennie. És ha benne van, nincs oly földi
                    hatalom, mely e könyvnek erejét megtörhetné. Tehát a külső boríték pecsétét
                    Isten nevében felbontom.</p>
				<p>- Bocsánat, még egy kérdést akarok tenni.</p>
				<p>- Tessék parancsolni.</p>
				<p>- Hol feküdt elrejtve ezen anyakönyv annyi év lefolyta alatt? és miként jöhet ma
                    az ön kezébe?</p>
				<p>- Erre a kérdésre maga a csomag külseje a legkielégítőbb feleletet adja. A három
                    magán pecsét Margittay Sándor egykori lengyelkei pap családi czímerét mutatja. A
                    hivatalos pecsétet a szatmári káptalan tette rá, a midőn 1849 jul. 14-én
                    «családi okiratok» czímén e csomagot megőrzésül átvette s arról kellő alakban
                    térítvényt adott ki.</p>
				<p>- És ezen térítvény!</p>
				<p>- Ezen térítvény nem veszett el. A kinek birtokában volt, megőrzötte; nem régiben
                    ezelőtt előmutatta s a csomagot akadály nélkül átvette.</p>
				<p>- Tán épen ön?</p>
				<p>- Megeshetik.</p>
				<p>- Igen, de azt mondták, hogy ezen anyakönyv a lengyelkei templom elpusztításakor
                    elégett.</p>
				<p>- Kósza hír volt. Gróf úr beszélt a pönögei pappal és a kettőjök között lefolyt
                    értekezést minden lap közlötte. Akkor már hallhatta gróf úr, hogy a templom
                    boltozatos sekrestyéje nem égett be; csak a házasságokról szóló anyakönyv
                    hiányzott.</p>
				<p>- És mért épen ez?</p>
				<p>- Mert Margittay Sándor elvitte s két hét mulva ezen borítékba zárva családi
                    okiratok czímén a szatmári káptalan hűségére bízta.</p>
				<p>- És mért tette ezt?</p>
				<p>- Gróf úr, ennek indokát a pönögei plébános igen világosan elmondta. Kérem
                    méltóságodat, ennyi év multával ne bolygassuk meg ezen kényes természetű
                    kérdést: főkép ha az idők és viszonyok is gyökeresen megváltoztak azóta.</p>
				<p>- Azt mondták nekem, hogy Margittay Sándor ezen anyakönyv birtokában uralkodni
                    akart anyám fölött.</p>
				<p>- Úgy látszik.</p>
				<p>- Az özvegy be nem bizonyíthatta gyermekének törvényes születését.</p>
				<p>- Ez volt a pap czélja. Ha az özvegyet megnyerheti, protestáns vallásra tér,
                    megházasodik s mindent napfényre hoz. Isten másként határozott!</p>
				<p>- Igen, az Isten. Nagyon kényelmes mentség ez, mindent isten határozatára
                    hárítani. Azonban ön még mindig nem felelt kérdésem második részére. Hogy került
                    a káptalan térítvénye épen az ön kezébe?</p>
				<p>A látogató aggodalmas tekintettel nézett szét a szobában, mintha félne, hogy a
                    rejtekből meghallhatja szavát valaki. Azután közelebb húzódott a pamlagon és
                    alig érthető hangon mondá.</p>
				<p>- Gróf úr, én önnek oly titkot mondok, melyet élő ember nem tud; még derék és hű
                    feleségem sem fogja valaha meghallani. Széles e világon csak önnek van joga
                    mindent tisztán látni. Én Margittay Sándor, az egykori lengyelkei pap
                    vagyok.</p>
				<p>- Ön? Nagy István? a szatmári állomásfőnök?</p>
				<p>- Kérem, méltóztassék csendesebben beszélni. Lehet, hogy vétettem ön ellen; de
                    jól tudja, hogy mikor szüksége volt rám, mint hű barát állottam háta mögött. Én
                    voltam, a ki Tokajban, az ön keresztelése alkalmával, szülőinek házassági
                    bizonyítványát előmutattam. Én voltam, a ki önnek hiteles keresztlevelét, az
                    állomás épületében, a hol ön vendégem volt, kezébe játszottam. Én voltam, a ki a
                    házassági anyakönyvből a hiteles kivonatot a zempléni alispán hivatalába
                    megküldöttem s végre én hozom ma ide az eredeti anyakönyvet, a midőn tegnap
                    éjjel olvastam a hirlapból, hogy ellenségei a felmutatott anyakönyvi kivonat
                    hitelességét a tenta alkatrészeinek szempontjából kétségbe akarták vonni.</p>
				<p>- Ezt most megczáfolhatjuk?</p>
				<p>- Tökéletesen. Ezen könyv épen azon tentával van írva, mint a nyilvánosságra jött
                    kivonat. Én a tentát egész üveggel, elődöm hátrahagyott értéktelen apróságai
                    között találtam s mert jónak találtam, tovább is használtam.</p>
				<p>- Még egy kérdést. Mért nem lépett fel ön ezen okmányokkal még anyám
                    életében?</p>
				<p>- Akkor én besorozott bakancsos voltam; később mint hadnagy Milánó kövezetén
                    csörgettem kardomat. Mikor haza kerültem és a vasúti szakvizsgát letettem, a
                    grófné halva volt. Tehát mégis isten határozott sorsom és szándékom fölött!</p>
				<p>- Látta anyám sírját?</p>
				<p>- Láttam; akkor még megmutathatták. Én e sírt több ízben feltöltettem és máig
                    zöld hant födi az elfeledhetlennek hamvait.</p>
				<p>- Ha ezt tette ön, vegye köszönetemet. Ön e sírt meg fogja nekem mutatni és én
                    emlékkövet emeltetek föléje.</p>
				<p>Ezt mondva, melegen szorítá meg látogatójának kezét.</p>
				<p>- Most még kérdem: legalább anyám halála után védelmébe vehette volna az
                    ártatlanul szenvedő gyermeket!</p>
				<p>- Ez volt megmásíthatlan szándékom. Több ízben fel akartam lépni, de csak
                    titokban, mert az akkori kormány alatt nagyon féltem fölfedeztetésem
                    következményeitől. Azonban ön nevelésben volt, jól és szorgalmatosan tanult s
                    láttam, hogy önerejéből is pályát fog kivívni. Ha én önt már szürke frakkos
                    konviktor korában gróffá nyilvánítom: önből soha sem lesz derék, bátor, önálló
                    férfi.</p>
				<p>- Gondolja?</p>
				<p>- Bizonyosan tudom. Mert a koldus grófocskánál nincs az emberiségnek
                    haszontalanabb és gyűlöletesebb fajzata. Nem tanul, henye s mégis dölyfös,
                    mindenkit megvet; egyedül czímének és rangjának él és követeli, hogy a
                    legkövérebb sült veréb mindig egyenesen az ő szájába repüljön.</p>
				<p>- Ki tudja? de tán igaza is lehet.</p>
				<p>- E szerint, gróf úr, elvégeztem, a mi még hátra volt. Teljes megelégedéssel
                    bocsátom e csomagot rendelkezésére. Ha tetszik, rögtön fel bonthatjuk; de ha
                    jobbnak látja, maradjon lezárva, hogy illető helyeken láthassák, mi volt a
                    káptalan pecséte alatt gondosan megőrizve? Részemről nem tudnám meghatározni,
                    melyik volna a czélszerűbb eljárás?</p>
				<p>- Valóban ezt én sem tudom: de igyekezni fogok, hogy a legilletékesebb helyről
                    vegyek jó tanácsot.</p>
				<p>- Ez lesz legjobb. Most azonban teljesítvén rajtam nehezedő kötelességeimet,
                    szivességet kérek méltóságodtól.</p>
				<p>- Mindenben szolgálatára állok, a mi csak tehetségemben áll.</p>
				<p>- Gróf úr, idejöttem. Az út maga, szabadjegyem lévén, pénzembe nem került.
                    Engedje meg, hogy megkiméljem a vendéglői költséget és itt töltsem az éjet.</p>
				<p>- Ez magától értetik.</p>
				<p>- Nekem a régi katonának ez a pamlag herczegi kényelem. Van köpenyem, a mivel
                    takarózhatom; de holnap korán reggel múlhatlanul vissza kell utaznom.</p>
				<p>- Oly hamar? Azt hiszem, valami ágyneműt összekomponálhatunk; már a minő rideg,
                    nőtlen gazdaságomtól telhetik. Sőt, a mint veszem észre, egy kis
                    vacsora-maradványnyal is szolgálhatok.</p>
				<p>- Ez jó ötlet, gróf úr: mert, a mióta lelkem terhétől megszabadulhattam, érzem,
                    hogy éhes vagyok.</p>
				<p>- Ezt örömmel hallom, mert a ki éhes, nem válogatós.</p>
				<p>Mig elkölté isten áldását a vendég, beszélgettek ketten a multról és jövőről s
                    csak éjfél után tértek nyugalomra. A fiatal ember telve legédesebb reményekkel,
                    boldogan álmadozott; az állomásfőnök aludt, mint a bunda és még nem is
                    hortyogott: a mi megbecsülhetlen udvariasság, egy éjre szállást kérő
                    utazótól.</p>
				<p>Midőn a gróf a reggeli szürkületben szemét kinyitá, vendége már útra készen
                    állott s mint a mai vasutas időben történik, három rövid szóval búcsút vett és
                    eltávozott.</p>
			</div>
			<div type="chapter">
				<head>XIV. (A fővárosban töltött utolsó napok története.)</head>
				<p>Magára maradván az ifjú, legelőször is a lepecsételt csomagot, mint becses
                    kincset szekrénye mélyébe rejté.</p>
				<p>Terveit a jövőre már az éjjel álmodozásai között elkészíté. Most már tudta, hogy
                    czíme és rangja minden kifogáson felül áll. Egyúttal elmés bosszút állhat a jól
                    megboronált (más közönséges halandóról azt mondhatná) megvesztegetett tudós
                    vegyész fölött: a ki most maga marad benn az általa feltalált tentahistória
                    fertőjében.</p>
				<p>Elhatározta, hogy mihelyt ezen legújabban nyert döntő okmány alapján születési
                    jogainak bebizonyítását tökéletességre vitte, új életmódot kezd: visszamegy
                    miniszteréhez, visszavonja ha lehet lemondását s azontúl egész erejét hivatalos
                    kötelességének teljesítésére szenteli. Ellenben végkép lemond a gondolatról,
                    hogy a főúri körök társaságában szerepet viseljen.</p>
				<p>Mint mérnök nem volt jártas a közigazgatási ügyek menetének ismeretében; de mégis
                    sejtette, vagy legalább szerencsésen eltalálta, hogy ily természetű kérdések
                    tisztába hozatalát nem ügyvédre, hanem közjegyzőre kell bizni.</p>
				<p>Nem ismert egyet sem ezen urak közül; de betekintett a naptárba s onnan olvasta,
                    hogy a Lipótvárosban lakó két közjegyző közül az egyiket dr. Szeghő Bertalannak
                    híják. Ki volt jegyezve lakása is.</p>
				<p>Még más szent kötelesség is állott előtte. Jelen kelle lennie feledhetlen
                    pártfogójának temetési gyászünnepélyén. Nem mint rokon és a családhoz tartozó,
                    hanem szerényen és félrevonulva mint hálára kötelezett egyén, de mégis feketébe
                    öltözve.</p>
				<p>Azonban e tervétől is elkésett. A reggel érkezett lapokból olvasta, hogy
                    Réthfalvy Miklós holtteste fölött már tegnap este a legnagyobb csendben
                    végbement a temetési szertartás s a földi maradványokat érczkoporsóba zárva az
                    éjjel elszállították Zemplénbe, a báró birtokára, Gelencze nevű faluba.</p>
				<p>Ha itt lesz a nagy temetés, a háladatos rokon sem fog hiányozni!</p>
				<p>Ezután tollat vett kezébe s levelet írt dr. Szeghő Bertalan úrnak: kérvén őt,
                    hogy jelölne ki napot és órát, melyben bizonyos fontos jogi kérdésben tanácsát
                    kérhetné.</p>
				<p>Csak Szabolcsy Gábornak írta magát, mert tudta, hogy ha czímet ragaszt nevéhez,
                    ez annyit jelent, hogy a tisztelt közjegyző úrnak tetszenék ő méltóságához
                    fáradni.</p>
				<p>A nehány sorból álló levélke megírva, borítékba zárva, lepecsételve és
                    postabélyeggel ellátva volt, a midőn oly perczben, melyben háborítástól épen nem
                    félhetett, valaki kívülről a szállás csengetyűjét meghúzta.</p>
				<p>A házmester volt.</p>
				<p>- Gróf úr, a kapu előtt kocsi áll és egy úr tudakolja, mikor lehetne szerencséje
                    méltóságodnak tiszteletére feljönni?</p>
				<p>- Ki ezen úr?</p>
				<p>- Itt van látogató jegye.</p>
				<p>A fiatal ember bosszús arczczal vette át a jegyet: de mintha a kisértetek
                    világába volna sodortatva, bámulattal olvasá:</p>
				<p>«Dr. Szeghő Bertalan közjegyző.»</p>
				<p>Ez már sok volt. Az az ember jő hozzá, kinek eddig hírét sem hallá, a kinek nevét
                    életében először a naptár tiszti névtárából olvasá! Regény ez? vagy épen
                    tündérmese az ezeregy éjből?</p>
				<p>De csakhamar visszaesett a prózai világ valóságába s mondá:</p>
				<p>- Menjen le s ha annak az úrnak a jelen percz alkalmasabb volna, mint később más
                    idő: igen szivesen fogadom látogatását.</p>
				<p>Azt nem lehet tudni, hogy a bálvány-utczai házmester, a ki tiz év előtt még bécsi
                    sült német volt, minő alakban vitte le ezen üzenetet; tény azonban, hogy dr.
                    Szeghő Bertalan úr néhány percz mulva a szobába lépett s a szállás gazdájától
                    kimutatott karszéket elfoglalta.</p>
				<p>Derék, vidám és nyilt arczú öreg ember volt, abból a régi tabularis prókátor
                    fajból, mely ma már végkép kiveszni indult. Éles eszét, gyors felfogási
                    tehetségét, sőt ügyvédi furfangjait is egyedül csak az igazság és méltányosság
                    felderítésére használta fel.</p>
				<p>- Gróf úr, hivatalos kötelességeim folytán kértem e találkozást. Méltóztatik
                    tudni, hogy Réthfalvy Miklós báró mindnyájunk szomorúságára elhalálozott.
                    Csekélységem oly szerencsés volt, hogy a báró úrnak nagybecsű bizalmával
                    megtisztelve lehetett. Én vagyok, a kinél a család fontos irományai letéve
                    vannak. Ezek közül az egyik az 1847-ben elhunyt bárónénak, született Szabolcsy
                    Klára úrnőnek végrendelete, melynek erejénél fogva összes vagyonának
                    haszonélvezetét férjére hagyta. Egy másik végrendelet magától Réthfalvy Miklós
                    bárótól származik és kelt néhány héttel halála előtt. Méltóztatik rám
                    figyelni?</p>
				<p>- Hallom, uram.</p>
				<p>- A báróné összes javainak haszonélvezője meghalt. Tehát a báróné 1847-iki
                    végrendeletének határozatai lépnek életbe. A 13,000 hold terjedelmű és Gelencze
                    nevű falu határához tartozó uradalom mai napon a báróné Klára nevű testvérére
                    vagy annak örököseire szállott. Ez a Klára Szabolcsy Pál gróf neje volt. Tehát
                    önnek nagyatyjáról és nagyanyjáról van szó. Szabolcsy Pál gróf igen fényűző,
                    könnyelmű és tékozló férfi volt, úgy hogy önnek atyját, idősb Szabolcsy Gábor
                    grófot egészen vagyon nélkül hagyta és katonai szolgálatra kényszerítette.
                    Egyedül csak Réthfalvy Miklós bárónak hosszan tartott életkora okozta, hogy ezen
                    örökösödési kérdés csak ma jön megoldás alá. Szóval az 1847-iki végrendelet
                    erejénél fogva ön lett a Gelenczén fekvő birtoknak kétségtelen tulajdonosa.</p>
				<p>- Való ez uram?</p>
				<p>- Hogyan? való? Itt a végrendelet: tessék végig olvasni.</p>
				<p>A fiatal ember átfutotta a sorokat, de oly felületesen, hogy ha élő szóval épen
                    most ezen irat tartalmáról nem értesül, az olvasás után ugyan semmit sem fog fel
                    belőle.</p>
				<p>- Ez az egyik végrendelet.</p>
				<p>- Még más is van?</p>
				<p>- Ezt a másodikat Réthfalvy Miklós báró saját külön vagyonáról írta alá. A
                    bárónak mindössze is csak néhány száz holdnyi birtoka volt. De maradt utána az
                    üllői-úti ház és kert. Miután pedig a báró életének végső tiz évében igen
                    takarékos háztartást folytatott: fönmaradt tőle egy kis tőke is, mely részint
                    készpénzben, részint papírokban mintegy 230,000 frt összeget képvisel. Mindezt
                    legújabb keletű végrendeletében önre hagyta.</p>
				<p>- Rám? ez lehetetlen.</p>
				<p>- Hogy volna lehetetlen, ha én, a közjegyző mondom? Itt az eredeti okmány nálam
                    saját irodámban lett fogalmazva, aláirva és tanuk jelenlétével megerősítve.</p>
				<p>- De hiszen ez álom!</p>
				<p>- Tiszta, megfogható valóság. Én pedig egyedül csak azért vagyok itt, hogy mint a
                    végrendelet végrehajtója, méltóságodnak parancsát vegyem, mikor szándékozik igaz
                    örökségét tényleg kezébe venni.</p>
				<p>- Ön van mint végrehajtó megnevezve?</p>
				<p>- A báró egyenesen engem nevezett ki; de a báróné megbizottja régen meghalt. Én
                    csak mint esetleges utód vagyok kijelölve. De hiszen ön végig olvasta e
                    végrendeletet? Ott áll nevem a VII. pont harmadik záradékában.</p>
				<p>- Igen, végig olvastam, - felelt elpirulva az ifjú.</p>
				<p>- Akkor nincs egyéb hátra, mint kitűzni a határnapot, melyben a birtokot és az
                    ingóságokat tényleg is átadhatom.</p>
				<p>A fiatal ember ezalatt romboló lázat érzett egész testében. Eddig soha életében
                    eszébe sem jutott az a lehetőség, hogy egykor még gazdag ember legyen.
                    Természeténél fogva kevéssel megelégedve, a birtokvágy szenvedélyét nem ismerte.
                    De mikor a kincs és vagyon özöne, mint érett gyümölcs egyszerre lába elé
                    hullott: nem csoda, ha szokatlan kábulás fogta körül.</p>
				<p>Ámde szólania kellett.</p>
				<p>- Uram, önnek tudnia kell, hogy van az országban valaki, a ki születési jogomat
                    kétségbe teszi.</p>
				<p>- Legyen megnyugodva gróf úr, mert ilyen egyén nem létezik. Azt nem mondom, hogy
                    például Nagygáthy Gedeon gróf szíves örömest el nem ütné az ön kezéről a
                    gyönyörűen felszerelt Gelenczét, mely mind csupa első osztályú fekete föld. De
                    nem teheti; ez a baja.</p>
				<p>- Ön olvasta a lapokban, hogy szülőim házassági bizonyítékát gyanus hitelességű
                    okmánynak hiresztelték.</p>
				<p>- Ez a kisérlet csak gyermekes észjáráshoz méltó ízetlen bohózat volt. A gyáva
                    tehetetlenségnek kiömlött epéje; egyéb semmi. Elhiheti gróf úr, hogyha komolyan
                    léphetnének fel, bizonyára más úton kezdik meg a támadást.</p>
				<p>- Még mindig pört kaphatok nyakamba.</p>
				<p>- Pört kezdeni mindenkinek szabadságában áll, csakhogy átkozott költséges
                    mulatság ez, ha a vesztes bizonyos. Tisztességes ügyvéd fel sem vállalja;
                    Nagygáthy grófnak pedig okosabb tanácsadói vannak, mintsem odaengednék őt a
                    lelkiismeretlen prókátorok piócza fajának kezébe.</p>
				<p>- Azt mondják, nagy előny volna rám nézve, ha a lengyelkei anyakönyvek újra
                    napfényre kerülnének.</p>
				<p>- Ha megvan a keresztlevél és a hiteles kivonat a házasságok matrikulájából, ez
                    teljesen elég: ha be van bizonyítva, hogy a lengyelkei anyakönyvek elégtek.</p>
				<p>- És ha a könyv mégis előkerülne?</p>
				<p>- Egy meglehetősen fölösleges érvvel többet nyernénk. Azonban régi
                    törvényszabály, superflua cautela non nocet.</p>
				<p>- Akkor nem kétkedem többé, hanem az elveszettnek hitt anyakönyvet
                    előmutatom.</p>
				<p>A fiatal ember megnyitá szekrényét, kivette onnan a tegnap estén átvett csomagot
                    s letette az asztalra.</p>
				<p>- Ime uram, még felbontatlan. Rajta van a káptalan pecséte. Rajta, hogy 1849-ben
                    jött a levéltárba «családi okmányok» czimén.</p>
				<p>A közjegyző csodálkozva nézett majd a csomagra, majd a gróf szeme közé. Épen nem
                    mutatott örömet, vagy lelkesedettséget a rendkívüli felfedezés hallatára.</p>
				<p>- Hogyan? - mondá nagy megütközéssel. - E csomagban a lengyelkei matrikula van
                    elrejtve?</p>
				<p>- Legalább azt állította, a ki hozzám hozta.</p>
				<p>Dr. Szeghő nagyon gyanus pillantásokat vetett a csomagra. Világosan elárulá, hogy
                    egyátalában nem tetszik neki ez a história.</p>
				<p>- Gróf úr, - mondá - félnem kell, hogy ez a felfedezés kellemetlenségeket fog
                    okozni és a méltóságod ügyét, a helyett, hogy tisztábbá tenné, inkább újabb
                    bonyodalmakba sodorja.</p>
				<p>- Ezt nem értem.</p>
				<p>- Oh, kérem, mihelyt mi e könyvvel nyilvánosság elé lépünk, egészen új kérdések
                    támadnak. Ebből törvényszéki vizsgálat, sőt valaki ellen bűnvádi kereset is
                    keletkezhetik. Mert világosságra kell hozni, ki merészelte a matrikulát, mely
                    közvagyont képez s mely sok más ember jogainak bizonyító forrását foglalja
                    magában, annyi év óta rejtekben tartani? A káptalan is meg van csalva, ha
                    családi okmányok czímén egy kath. egyház nyilvános okirattárát megőrzése alá
                    vette. Mindjárt kérdésbe jő: ki tette le ezen csomagot 1849-ben és ki vette ki
                    onnan a térítvény előmutatása mellett most a közelebb mult napokban?</p>
				<p>A fiatal ember meg volt zavarodva. Érzette, hogy elhamarkodta e dolgot s aztán
                    mentséget keresve felelé:</p>
				<p>- Hogy ki tette le e csomagot 1849-ben? az a káptalan jegyzékeiben be lesz írva.
                    De valószínű, hogy ezen ember régen meghalt. Csak a térítvény maradt fönn s
                    azzal más valaki kivette.</p>
				<p>- Bocsánat gróf úr, ezzel nincs a dolog elütve. Mert ha kivette valaki e csomagot
                    és egyenesen méltóságod kezébe adta át: akkor igen világos, hogy ezen valaki
                    nagyon jól tudta, mi rejlik a boríték alatt? s hogy a csomag titkos tartalmával
                    épen csak méltóságodnak tehet legkedvesebb szolgálatot. És miután gróf úr senkit
                    sem nevezett meg: sejteni kezdem, hogy kimélni akarja ezt az embert.</p>
				<p>- Ha ily veszély fenyegeti; bizonyára nem lehetek oly nemtelen és háladatlan,
                    hogy buzgó jóakarómat kellemetlenségekbe keverjem. Különben én nem is tudom,
                    mit rejt e csomag magában? Bontsuk fel!</p>
				<p>- Tehetjük, ha jogunk van hozzá.</p>
				<p>- Mért ne volna? A ki a térítvény előmutatásával kivette a káptalantól, jogosan
                    cselekedett. Teljes szabadságában állott tulajdonát rám ruházni.</p>
				<p>Szeghő Bertalan úr kissé igen grófos elméletnek tartá ezen jogi fejtegetést
                    (pedig csak egyszerüen mérnöki logika volt), de azért beleegyezett a csomag
                    borítékának felszakításába.</p>
				<p>A fiatal ember papirvágó kést hozott s néhány másodpercz mulva előttük feküdt a
                    kopott külsejű könyv, mely csakugyan nem volt más, mint a lengyelkei házasságok
                    matrikulája.</p>
				<p>Nagy érdekeltséggel forgatták a könyvet, míg megtalálták a lapot, melyen
                    Szabolcsy Gábor gróf és Lengyelkey Sarolta kisasszony között kötött házasság
                    ténye bejegyezve volt.</p>
				<p>- Hah! - kiáltott fel teljes lelkesedettséggel az ifjú - ha mást nem nyertünk,
                    legalább egy megvásárolt lelkű vegyész-tudornak tekintélyét végkép
                    megsemmisítettük!</p>
				<p>Szeghő Bertalan úr, mint közjegyzőhöz és tisztes öreg úrhoz illett, sokáig
                    gondolatokba volt merülve, míg megérett lelkében az elhatározás és akkor
                    mondá:</p>
				<p>- Gróf úr, ezt a könyvet bízza az én hűségemre.</p>
				<p>- Igen szivesen. A ki Réthfalvy Miklós báró bizalmát megérdemlette, tőlem
                    föltétlen hódolatot követelhet.</p>
				<p>- Természetesen térítvény mellett.</p>
				<p>Ezt mondva, elővett tárczájából egy kőnyomatú lapot, mely a közjegyző úr
                    irodájának bélyegével volt ellátva. Csak kitölteni és aláírni kellett a
                    papirdarabkát s a térítvény készen volt.</p>
				<p>- A többit bízza rám. A ki olvasta a lapokból a pönögei pap felvilágosításait,
                    birja azzal a kellő útbaigazítást is. Kérdem gróf úr: önnek nincs szándékában
                    azon emberre hivatkozni, a ki az 1849-iki térítvény erejével e könyvet a
                    káptalan levéltárából kivette?</p>
				<p>- Ezt semmi áron sem tehetem. Becsületügy ez előttem és inkább ma tűzbe vetem a
                    matrikulát, még ha születési jogom bebizonyítása egyedül e lapok létezésétől
                    függne is.</p>
				<p>- Helyesen. Nagyon értem az ily gyöngéd érzelmek indokait. Igen örülök, hogy
                    személyes ismeretségem után az ifjú Szabolcsy Gábor grófban azon nyilt keblű és
                    nemes lelkű ifjat találom fel, a kit elhunyt barátom Réthfalvy Miklós báró
                    melegen ajánlott előttem.</p>
				<p>- Melegen ajánlott engem?</p>
				<p>- Mintha saját gyermeke volna. Az öreg úr előmutatta nekem a hazáért dicsően
                    elvérzett ezredesnek levelét, melyben rokonának jelenti, hogy szíve hajlamát
                    követve, Lengyelkey Saroltával egybekelt. Elhiheti gróf úr, hogy Réthfalvy báró
                    ezen magán levélnek több hitelt adott, mint bármely azóta napfényre került
                    hivatalos okmánynak. Ez okból, mihelyt feltalálta önt, rögtön meg is köté a
                    vérszerinti rokonságot.</p>
				<p>- És ilyen jó barátot oly rögtön és váratlanul el kellett vesztenünk!</p>
				<p>- Rögtön igen, de nem váratlanul. Mert a hetvenöt éves kor maga az állandó és
                    gyógyíthatlan halálos betegség. Én mondom ezt, a kinek már csak öt éve hiányzik
                    a szép kerekszámhoz. Most pedig sziveskedjék a tapasztalt vén embernek tanácsait
                    figyelmébe venni.</p>
				<p>- Hallom, uram.</p>
				<p>- Én ezt a könyvet elviszem és legelőször is felmutatom a belügyminisztériumban.
                    Ha vannak ott aggodalmas lelkek, a kik megijedtek, hogy önt netán elhamarkodva
                    hívták meg a főrendek házába, majd csak megnyugodhatnak. A belügyminisztertől e
                    könyv a kassai püspöki szentszék elé kerül. Ott sem lehet kifogás ellene. Végre
                    visszaküldik Pönögére, a hol az elpusztult Lengyelke lakói megtelepedtek. Gróf
                    úr! a kételynek legutolsó árnyéka is szétoszlott. Ön Szabolcsy gróf tényleg és
                    jogilag. Istené legyen a dicsőség, ha a haza önben egy ősrégi család igaz
                    sarjadékát üdvözölheti.</p>
				<p>- Ön egészen új lelket önt belém. De még nincs eldöntve a kérdés: mi történik
                    azon emberrel, a ki e könyvet a megőrzött térítvény alapján kivette?</p>
				<p>- Ez az én dolgom. Ha ön, gróf úr, saját személyében lép fel e könyvvel, sarkában
                    ezer kérdés követi. Ha én hozom napfényre, az egészen más.</p>
				<p>- Egészen más?</p>
				<p>- Ég és föld a különbség. Egy közjegyző levéltárában ezer csomag és százezer
                    irkafirka hever. Mért ne lehetne ily tömegben egy 1849-ben kelt térítményt épen
                    a legalkalmatosabb perczben felfedezni?</p>
				<p>Hóna alá vette a könyvet, leczipelte a kapu alá, kocsiba ült és elhajtatott.</p>
			</div>
			<div type="chapter">
				<head>XV. (A ki saját birtokain verhet állandó tanyát.)</head>
				<p>Teltek a napok, megjött a virányos kikelet és a nagy változás a fiatal ember
                    életében.</p>
				<p>Az osztálytanácsosi hivatalnak vége szakadt; maga a miniszter kegyeskedett
                    elismerni, hogy a ki Zemplénben a gelenczei kastély kényelmes termeiben otthon
                    lehet, nem válik be többé irodai munkásnak.</p>
				<p>Dr. Szeghő Bertalan erélyesen látott teendőihez. Legelőször a pesti házat iratta
                    át Szabolcsy Gábor gróf nevére, aztán ketten együtt elutaztak Zemplén
                    megyébe.</p>
				<p>A gelenczei urilak nagyon szomorú építészeti alakot mutatott, de csak kívül, mert
                    belől legalább tizszer annyi szobát foglalt magában, mint a mennyire ifjú
                    lakójának szüksége lehetett. A kert alkotói is inkább haszonra és gazdaságra
                    tekintettek. A kertész nagyobb gondot fordított a finom fajú nyári és őszi
                    baraczkfákra, mint az árnyat adó vad ültetvényekre; de a kiesség és kellemesség
                    még sem hiányzott abban.</p>
				<p>Nehány hétbe telt, míg Szeghő Bertalan a birtok átadásához kötött törvényes
                    formaságokat bevégezhette. Akkor aztán a fiatal ember beült örökségébe s a
                    közjegyző a megérdemlett tiszteletdíjjal együtt visszautazott a fővárosba.</p>
				<p>Az ifjú birtokos pedig legelőször is a kegyelet által sugalt kötelességének akart
                    eleget tenni. Egy friss és két régi sír követelt tőle hódolatot.</p>
				<p>Áldott emlékezetü Réthfalvy Miklós báró már ott feküdt a gelenczei templom
                    kriptájában, korán elhunyt neje mellett. Végrendeletileg hagyta meg, hogy előre
                    kijelölt fülkéjébe zárják, befalazzák és csak egy darabka márványtábla hagyja
                    fel emlékét, feliratával, az utókornak.</p>
				<p>Következett a kötelesség a hazáért elvérzett apa iránt.</p>
				<p>A legelső alkalmas napon befogatott a gróf és három órai hajtás után megérkezett
                    Réthfalvára. Mint mondani szokták, tisztelegni jött. Azonban már a külső
                    csarnokban a szobaleány útját állotta, azon izenettel, hogy méltóságos úrnője
                    gyöngélkedik és nincs azon helyzetben, hogy látogatót elfogadjon.</p>
				<p>Ez nagyon érthető visszautasítás volt. Tehát másnap, levélben kéré meg ő
                    méltóságát, engedné meg, hogy a kert lugosai közt szunnyadó honvéd ezredes
                    hamvait Gelenczére átvitethesse. A báróné helyett a tiszttartó felelt (világos
                    jel, hogy a két szomszéd hatalom között diplomatiai összeköttetés nem létezik),
                    igen sajnálkozván, hogy a kert tulajdonosnéja e kivánságot nem teljesítheti. A
                    sírkő úgy is, idők folyama alatt, elkorhadván, ma már nem áll helyén. El kellett
                    hordani s most pázsit zöldel helyén. Különben pedig, Szabolcsy gróf ezredes itt
                    halt meg, itt talált nyughelyet az üldözések korszakában, tehát itt is kell
                    maradnia.</p>
				<p>Ezen legfelsőbb ukáz ellen nem lehetett fölebbezni.</p>
				<p>De volt a levélben nagy ujság is.</p>
				<p>- Hogyan! - kiáltott fel az ifjú. - Elhordták, összetörték a sírkövet, mely
                    ezelőtt három nappal még fönállott és friss koszorúval volt átövezve?</p>
				<p>Most már a szatmári temetőt keresé fel. Nagy István állomásfőnök megmutatta a
                    zöld hanttal födött jeltelen sírhalmot. A gazdag ifjú rögtön intézkedett, hogy a
                    legszebb fekete márványból faragott emlékkő jelölje e szent helyet.</p>
				<p>Elhagyatott kesergő özvegy! Eljöhetsz-e, hogy lásd minő elégtételt nyertél?
                    megolvashatod-e egy holdvilágos éjjel az aranyozott betűkkel kimetszett
                    felirást?</p>
				<p>«Itt nyugszik gróf Szabolcsy Gáborné, született Lengyelkey Sarolta. Meghalt:
                    1858-ban. Emelte e követ háladatos fia».</p>
				<p>Oh nyájas gondolata a háladatosságnak, a gazdag fiútól, a ki anyjától egy
                    siralmakkal telt levelen kívül mást nem örökölt.</p>
				<p>De mégis valamit. Igazi sok jó tanácsot, melyet a fiú híven fogadott,
                    lelkiismeretesen követett és gyümölcsöt is szerzett belőle. Nem több ez, mint az
                    arany?</p>
				<p>Ezalatt a nagy világ hireiből csak annyit tudott, a mennyit a naponként érkező
                    hirlapokból olvasott.</p>
				<p>Nagygáthy gróf (nem tudni mi okból) igen sértve érzi magát, tehát grófi módra a
                    hazán vesz boszút és külföldre ment jövedelmeit elkölteni. Pedig nem igen
                    valószínű, hogy épen a szegény haza feledkezék meg magáról és vakmerő
                    gondatlansággal ily előkelő fián sérelmet ejt.</p>
				<p>Réthfalvy báróné otthon van leányával és özvegy Würzheim tábornoknét látja
                    szivesen vendégszerető hajlékában. E kifejezés csak megszokott hirlapi stylus
                    lehetett, mert itt a vidéken egészen más fogalmak uralkodtak a báróné
                    vendégszeretetéről. Ha mégis kivétel történt, nagy oka lehet annak.</p>
				<p>Cseklész grófné még a fővárosban tartja udvarát, minthogy «imádott férje» nem
                    fogyott ki a téli mulatságokból. De ha a nap perzselő sugarakat küld a Dunapart
                    aszfaltjára, Bodrogköz vidékének hűs ligetei és szunyog lepte mocsarai majd csak
                    enyhet adnak a menekvőknek.</p>
				<p>Minden arra mutatott, hogy a nyáron, közvetlenül a fürdő-salson után, élénk
                    társaság lesz együtt Zemplénnek a Tiszához közelebb fekvő termékeny rónáin.</p>
				<p>Most már lássuk, mint kezdett új életet a mérnökből lett gróf?</p>
				<p>Legelső észrevétel, hogy soha egy órára sem unatkozott. Vendég ritkán jött a
                    födél alá. A kerületi szolgabiró, vagy a vasúttól egyik régi kollegája, a ki
                    szivesebben ebédelt itt, mint a pályaház éttermében.</p>
				<p>A tiszttartó minden vasárnap jelentést tett a vetések állásáról, a lábas jószág
                    egészségi állapotáról. Különösnek tetszett előtte, hogy míg Pesten a jó vagy
                    rossz időről csak azok beszélnek, a kik más érdekesebb társalgási tárgyat nem
                    találnak: itt a vidéken épen az időjárás szeszélye képezi az életkérdés legelső
                    föltételeit. Kellene még eső, vagy nagy a szárazság? Merről fú a szél? mit hoz
                    az újuló hold? Mit jósol a százesztendős kalendáriom?</p>
				<p>Olykor ebéd után, fekete kávé és török dohány füstje mellett elgondolkodott a
                    jövőről és egyik tervét a másik után vetette félre. Épen most, a midőn minden
                    földi jónak fölöslegében úszott, ama legédesebb boldogság, a szerelem, mely
                    «mindent pótol», csak oly távoli bizonytalanságban tünedezett előtte, mint
                    korábban. Oly messze utazott s a láthatárt záró hegyláncz most is csak a
                    távolság átlátszó kékjében űz vele játékot.</p>
				<p>Az a könny, mely a válságos napok egyik estéjén a kis leány kezén száradt meg,
                    örökre legszebb emléke volt a multból. Mit hozhat a jövő? Most, a midőn
                    szerelme kincsének elnyeréséhez minden eszközzel, minden föltétellel pazarul
                    meg van áldva: a szerető szívek közé a hideg és kérlelhetlen anyának
                    nagyravágyása támaszt akadályt. Ki hitte volna, hogy ily változás után, az ifjú
                    szívének álomképét áthághatlan falakkal zárják el előle! Egykor, míg kétes gróf
                    volt, több szerencsével járt: most Gelencze örökös ura előtt a réthfalvi kastély
                    kapuja be van zárva!</p>
				<p>Mit tegyen?</p>
				<p>Rangtársai, különösen a férfiak, határozottan azt itélék felőle, hogy ezen
                    ifjúnak nevelése siralmas módon el van hanyagolva. Úgy beszél, mint a prókátor,
                    vagy a vezérczikkező ujságíró: a mi a legrosszabb ízlésre mutat a magas
                    körökben. Sokat tud, a mire semmi szüksége; semmit azon tudományból, mely nélkül
                    hiába akar valaki grófi szerepet játszani.</p>
				<p>Ezt az irigység hiresztelte róla: az asszonyok pedig ellenmondtak. De mégis
                    némely fogyatkozását maga is kényszerült elismerni.</p>
				<p>Először mindjárt: soha sem látta a külföld csodáit. Még Bécsben sem volt: a mi
                    valóságos felségsértési bűn a született grófok előtt.</p>
				<p>Róma műkincseit, az egykori erőszakoskodó nagyság fekete düledékeit, csak a
                    könyvekből ismerte. Fogalma sincs Páris pezsgő életéről, a ködbe borult London
                    arany hegyeiről. Mi lesz belőle, ha társaságba vegyül s a többi gróf oly
                    megszokottsággal beszél a római spanyol térről, a párisi St.-Germain
                    külvárosról, a londoni Westendről, mint ő a pesti korzóról, vagy a
                    sugárútról?</p>
				<p>És még sem ment külföldi körútra! Azt gondolta: ilyesmit nem lehet egyedül
                    élvezni! Azt a mesés nagy világot majd csak «ő vele» akarja megnézni,
                    megcsodálni, - vagy végkép lemond róla. Mit ér érezni, hogy valami szép,
                    fönséges, magasztos és elragadó, ha nincs kivel gondolatait kicserélje, ha
                    nincs mellette a boldog és rokonszenves lény, a kinek lelkében hasonló
                    észrevételek keletkeznek!</p>
				<p>Gróf volt és nem tudott lovagolni! Ez már tagadhatlanul hiba; de nem tanulhatja
                    meg az ember e mesterséget, ha huszonhat éves korában kezdi is? Eddig csak
                    mérnök korában kapaszkodott lóra, ha járatlan völgyekben kereste vasútjának
                    irányát. Most is látja magát, mint bukdácsolt alatta a szürke gebe s mint lógott
                    le a nyeregkápából jobbra és balra egy-egy tarisznya. Az egyikben műszerei, a
                    másikban ebédjének maradványai himbálóztak.</p>
				<p>Meg kellett tanulnia pisztolyból is lőni, mert e hiányt a társaságban hamar
                    fölfedezik; a többi «művész» nagyon félvállról tekint alá azon hátramaradottra,
                    a ki néha még a czéltáblát sem találja, míg a többiek golyói csak a fekete
                    körben versenyeznek egymással.</p>
				<p>Általában véve önmagának sem felelhetett azon kérdésre: minő fajta gróf lesz ő a
                    hazában? Csak az volt bizonyos, hogy a szalonok felpiperézett bábjai és
                    barázda-billegetői közé nem fog tartozni. Szíves készséggel utánozni
                    szándékozott rangtársait a jóban és dicséretesben, de a különczködők szerepe
                    ellenkezett természetével.</p>
				<p>Vagy amolyan social-irányú regényhős legyen, a ki minden zugba iskolát épít s ha
                    beteg a tanító, maga jár fel leczkét adni a paraszt gyerkőczöknek? Szerencséjére
                    Gelenczén jó iskola volt. Megépítette azt Réthfalvy Miklós báró régen, sőt
                    alapítványt is tett fentartására.</p>
				<p>Egyszer bement Sátoralja-Ujhelybe, a megye gyűlésére. Olyan zsivajos «éljen»-t
                    kapott, mintha épen tegnapelőtt mentette volna meg a hazát.</p>
				<p>A kerület kortesei az ő egészségére ittak a korcsmában, de még nem az ő
                    költségére. Mert nálunk, bármely ágban kitünt egyéniséget képviselőséggel
                    szoktak megjutalmazni. Ha az ügyvéd felfedez egy váltóhamisítót, ha hurokra
                    kerít egy defraudans pénztárnokot: rögtön felkarolja a csalhatatlan közvélemény
                    és kész számára a túlnyomó többség.</p>
				<p>Már hogyne választanák meg azon világcsodát, a ki árvaházban nevelődött, mérnök
                    lett, vasutat épített, egy szép reggel pedig betoppant, mint gróf, Gelencze
                    kövér földére, s beül a pompás kis királyságba!</p>
				<p>Szorgalmatosan bejárta birtokait, elébb kocsin, később lóháton. Egy emelkedettebb
                    helyről megmutatá a tiszttartó a határdombokat. Azontúl Nagygáthy grófnak azon
                    birtokrésze feküdt, melyet nagyanyjától, született Szabolcsy grófnétól, örökölt.
                    Néhai Szabolcsy Pálnak, Gábor gróf nagyatyjának, hasonló nagyságú pusztáján
                    harmincz év óta zsidó uraságok gazdálkodnak. Keletre jó két mértföldnyi távolban
                    sötét hársfák koronái fölött Cseklész grófné kastélyának kúpos teteje zárja a
                    láthatárt, míg dél felől kéklő hegysor védelmezi a kies Réthfalvát a tél
                    zordonságaitól.</p>
				<p>Néha egyedül s gyalog kalandozá be a vidéket. Ilyenkor gondolatokba merülve,
                    kineveté a világ bolondságait. Mi az a saját föld? Egy darabka az országból.</p>
				<p>Most, állítólag az övé; amint régebben másé volt s egykor megint másé lesz. Az
                    egyik elkártyázza, a másik eladja s az árán kaczér hölgynek vásárol selyem
                    ruhát, brillantokat, államkötvényt és vasúti prioritásokat. Hajdanában a
                    változás még rövidebb processusba került. Galléron fogták a birtokost és odébb
                    lódították egy határral. Megköszönte, ha egyúttal fel nem nyársolták is. A föld
                    ugyan soha vissza nem követelte jogszerű urát: híven megtermé gyümölcsét a
                    bitorlónak is.</p>
				<p>A korhadt tölgy ledől s ha urát galyai alatt találja, agyonveri. A bokorból
                    kizavart kigyó úgy sziszeg, mintha birtokháborítás ellen protestálna. Az undok
                    hernyó minden tartozó tiszteletről megfeledkezve őméltósága nyakára mászik. A
                    szúnyogsereg pedig semmi különbséget sem talál a paraszt és a gróf vére
                    között.</p>
				<p>A kastélyban minden megmaradt régi szokott rendjében. Az épület maga, rideg fal;
                    földszinten a kapu, tizenhat ablakkal; az első emeleten egygyel több. Az
                    építészeti díszítménynek semmi nyoma; csak az ünnepélyes csend és a kifogástalan
                    tisztaság jelenti, hogy itt úr lakik.</p>
				<p>A cselédség között, rang tekintetében első az öreg Károly, a meghalt bárónak
                    komornyikja. Most mély gyászt visel s az ifjú örököst szolgálja. Közvetlen
                    hatósága alá két bérruhás inas tartozik. A két szobaleány teljes függetlenséget
                    élvez. A földszinten a szakácsné elnökösködik. Oly díszes és rátartó matróna,
                    hogy a két konyhaszolgáló ténsasszonynak nevezi és kezet csókol neki. Az udvaron
                    az uraság kocsisa az elismert hatalom; de mióta az ifjú gróf leczkét vesz a
                    lovaglásból, a lovász tekintélye emelkedni kezd. A kertész nem tagja az udvari
                    népségnek. Külön házban lakik, felesége főz neki, s pénzért ebédet, vacsorát ád
                    három segédének.</p>
				<p>Így vert tanyát az ifjú gróf öröklött uradalmában.</p>
				<p>Mi fog most következni?</p>
				<p>Életének első, kétes és nehezebb feladata végre volt hajtva. Bizhat-e
                    szerencséjében, hogy a másik, mely könnyebbnek látszott, sikerülni fog? Vagy be
                    van már írva a sors könyvében, hogy ama könny, mely egykor a szép kis leány
                    kezére hullott, maradandó nyom nélkül fog elenyészni?</p>
			</div>
			<div type="chapter">
				<head>XVI. (Egy áruló hihetetlen hireket hoz az elátkozott kastélyból.)</head>
				<p>A szép május elsejének üde levegője csábítgatni kezdé az ifjú grófot. Egyszerre
                    csak kedvet kapott régi mesterségéhez, előszedte műszereit, kiment a mezőkre,
                    műkedvelő mérnök lett belőle s reggeltől estig méregetett.</p>
				<p>Tudva van, hogy a gelenczei birtok, kerek számban beszélve, 18,000 holdból áll.
                    Egy pár százzal több is lehetett. Különösen pedig hozzájárult azon 700 holdnyi
                    pusztácska is, mely az elhunyt bárónak saját öröklött tulajdonát képezte.</p>
				<p>Nejének birtoka gyönyörű szép és majdnem szabályos négyszögű darabból állott. Egy
                    kis része azonban szeszélyes merészséggel kirugott a tömegből és alkalmatlanul
                    benyúlt a szomszédok rétjei közé. Az ilyen extravagáns csúcsokat az urak
                    rendesen eladni, vagy bérbe kiadni szokták.</p>
				<p>Gábor gróf itt méregetett néhány napig; jól meggyültek már a zászlós póznák s a
                    két határ kijelölésére czöveket veretett le.</p>
				<p>Nem sokára építőmester érkezett a kastélyba. Az uradalomnak rég elhagyatott
                    téglavetőjében új élet kezdődött; amott távolabb oltották a meszet és kiásták az
                    alap lerakására szükséges gödröket; minden arra mutatott, hogy a gróf építkezni
                    szándékozik.</p>
				<p>A tiszttartó egyszer bepillanthatott az építésztől rajzolt tervbe, s látta, hogy
                    ez csinos földszinti lakóház lesz, hét ablakkal a homlokzat hosszában.</p>
				<p>De hogy minő czélja lehet az új épületnek, arról a gróf sohasem beszélt. Végre a
                    tiszttartó azt gondolta, hogy az ura is csak olyan gróf, mint a többi, tehát
                    joga van arra, hogy néha bolond ötletei is legyenek.</p>
				<p>Gábor gróf nagy érdeklődéssel figyelt a munkálatok folyamára. Úgy látszik siet,
                    mert soha sem volt megelégedve a kőművesek és anyaghordó napi munkások számával.
                    Egész idejét erre szentelte, mint az építész helyettese, mindenre felvigyázott
                    és így történt, hogy a ház julius elsején már födél alatt állott.</p>
				<p>Ezalatt tömegesen érkeztek a legközelebbi vasúti állomásra a kész ajtók, ablakok,
                    s a hozzá való lakatos-gyártmányok. Most már udvart és kertet is mért a házhoz,
                    sőt egy pár kisebb fajú gazdasági épületről sem feledkezett meg. Augusztus
                    közepén készen, kivakolva és kimeszelve állott a ház, s csak a szobafestők és
                    kályharakók dolgoztak még lázas sietséggel. Most már a tiszttartó is
                    eltalálhatni vélte, mit tervez az ő tapasztalatlan földesura. Bizonyára, az
                    angol bérrendszer behozatalán töri eszét s ha tele rakja a pusztát ilyen
                    épületekkel, húsz esztendő múlva be is fejezheti munkáját. Akkor ő már régen
                    nyugdíját fogja élvezni, a legközelebbi városkában.</p>
				<p>Épen szent István király napja volt, a midőn a szatmári állomásfőnök, Nagy István
                    uram, az érkezett vegyes vonatot tovább indítá s midőn visszatérni készül
                    lakásába, a postai kihordó levelet ad kezébe.</p>
				<p>Hivatalos levelet, nagy tömegben, naponként szokott ő kapni. Rendesen ott találja
                    irodájában az asztalon, rakásra halmozva. De ez magán levél volt s mielőtt
                    felbontotta, a vevényt alá kellett írnia.</p>
				<p>- Kinek mi baja lehet velem?</p>
				<p>Kedvetlenül mormogott. Az írást nem ismerte; a postabélyegre nyomott helynév,
                    szokás szerint olvashatlan hieroglif.</p>
				<p>Felhasította tollkésével a levél borítékát és olvasni kezdett:</p>
				<p>«Gelencze, aug. 19.</p>
				<p>Kedves István bátyám!</p>
				<p>Bizonyára hallotta, hogy én ez év tavaszán Gelenczen megtelepedtem. Azóta nem sok
                    dolgom volt, tehát annál inkább ráértem, hogy birtokomnak egy messze kiszögellő
                    parczelláját saját mérnöki tudományommal a többitől elválaszszam és külön
                    kihasítsam. Erre a 600 holdra terjedő darabkára ezóta meglehetős kis házat
                    építtettem. Van benne már némi csekély butorzat is. A többi közt egy Pesten
                    készült vas pénzszekrény is. Állítólag üres; de én úgy tudom, hogy 12,000 forint
                    hallgat benne. Épen elég arra, hogy szerény és csekélységgel is megelégedő ember
                    ennyivel gazdálkodni kezdjen, mikép ha az idei buzatermés már a kazalban
                    fekszik.</p>
				<p>Miután pedig meghagytam ügyvédemnek, hogy a városba utazván, ezen új házat, a
                    körötte fekvő hatszáz holddal együtt, telekkönyvileg Nagy István nevére
                    átirassa, s az ezért járó kincstári illetéket ki is fizesse, nem marad egyéb
                    hátra, mind hogy kedves István bátyám ezen kétségtelen tulajdonát haladék és
                    kétkedés nélkül elfoglalja.</p>
				<p>Hogy aztán, mit csinál vele? az egészen tetszésétől függ. Kiadhatja bérbe, vagy
                    ha megunta már azt az örökös vonatérkezést és továbbítást, az éjjelezést,
                    álmatlanságot és nyugtalanságot, akkor mondjon le hivataláról, nyugdíj vagy a
                    nélkül, és jőjjön saját fészkébe; kezdjen gazdálkodni s legyen az én mindig
                    szeretett hű szomszédom.</p>
				<p>Kedves bátyámnak boldog István napját kivánván, átalam tisztelt nejét üdvözölve,
                    maradok örökre háladatos öcscse</p>
				<p>Szabolcsy Gábor».</p>
				<p>Ez volt az erőltetett sietséggel készült háznak előre kitűzött czélja és
                    rendeltetése. A szent hála érzete és kötelessége azon férfi iránt, a ki
                    (kezdetben ugyan más czélból), de tényleg mindig őrködött az árva jogai fölött s
                    mikor szükség és veszedelem pillanatai fenyegető alakban elétörtek, készen
                    állott leghathatósabb segitségével.</p>
				<p>Meg kell engedni, hogy a fönnebb közlött levél modorában a valódi és meg nem
                    hamisított grófi stylusnak még nyoma sem mutatkozik. De Gábor grófnak méltóságos
                    rangtársai ne feledjék, hogy ez a fiatal ember még ujoncz a nagy uraságban és
                    még jókora porczió megmaradt belőle a cidevant mérnökből.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Ha Gábor gróf figyelmes fiatal ember és névnapi gratulácziókat irogat
                    ismerőseihez: ő is megérdemli, hogy róla se feledkezzenek meg.</p>
				<p>Csakugyan épen ezen nemzeti ünnep reggelén ő is levelet kapott. Egyenes postai
                    közlekedés nem levén, lovas legény érkezett a kastély elé és bebocsátást kért ő
                    méltóságához.</p>
				<p>- Mi ujság?</p>
				<p>- Levelet hoztam.</p>
				<p>- Kitől?</p>
				<p>- A grófnétól.</p>
				<p>A fiatal ember úgy lógázta fejét, mintha értené, melyik grófné az, a száz közül,
                    a kivel ő ily szakadatlan correspondentiát folytat. A levelet átvette, hozóját
                    pedig kiküldte az inasok szobájába, egy kis reggelire meg egy nagy palaczk
                    hegyaljai borra.</p>
				<p>Egyedül maradva, kiváncsian bontotta fel a levelet. Legelőször is az aláírást
                    nézi és megelégedetten mosolyog. Lássuk a tartalmát:</p>
				<p>«Kedves Gábor!</p>
				<p>Mi már tegnapelőtt óta itt vagyunk Cseklészen számkivetésben, és a
                    legiszonyatosabb nyomorúságba jutottunk. Imádott uram és férjem hat teljes óra
                    hoszáig férfiasan küzdött a falusi élet bajai ellen s aztán, hogy zaklatott
                    szivének szórakozást szerezzen, elutazott Kassára. Ott is vannak, a kik epedve
                    várják.</p>
				<p>De én? Töredelmesen megvallom, hogy egyes-egyedül vagyok, mint a párjahagyott
                    búgó gerlicze. Mindössze számítva nincs több 10, mondd: tiz vendégemnél! Oly
                    csendes a ház, hogy a család ősi kisértetei háborítlanul sétálgathatnak a
                    boltozat alatt, épen úgy mint télen a fűtetlen szobákban.</p>
				<p>Minthogy pedig nálam semmi zaj, vígság, táncz, zene s más efféle hiú világi
                    időtöltés napirenden nincs: bizonyossá teszem önt, hogy ily rideg kolostori
                    magányban ön is helyet találhat, öt hónap óta tartó mély gyászában.</p>
				<p>Jőjjön tehát mára hozzám, kivételkép, este hat órára ebédre; és maradjon nálam,
                    ha nem is mindjárt három egész napig, de legalább (a legrosszabb esetet feltéve)
                    körülbelől hat hétig. Gondolja meg...</p>
				<p>Hah! mi volt ez? mintha láttam, mintha hallottam volna valamit? Csakugyan, a
                    midőn épen irom jelen diplomatiai jegyzékemet, kocsi-kerék zördül meg ablakom
                    alatt s Würzheim báróné hajtat kapum alá! Szokás szerint búsan és egyedül, csak
                    vigasztalhatlan özvegyi bánata és sovány, fogatlan komornája kiséri!</p>
				<p>Uram! ön szíves lesz elismerni, hogy e véletlenül közbejött eset változtat a
                    dolgok állapotján. Eddig udvariasan kértem önt, jöjjön Cseklészre: most már
                    fejvesztés terhe alatt parancsolom.</p>
				<p>Ah, minő váratlan ajándéka az égnek! Würzheim báróné Cseklészen! Mert tudnia
                    kell, hogy a tábornokné negyvenkilencz esztendő óta az összes női bájak és
                    kecsek tárházát kizárólagos haszonbérben tartja. Alig ad belőle alamizsnát
                    nekem, a ki ugyanennyi év óta folytonos versenyben is vetélkedésben állok
                    vele!</p>
				<p>Minő öröm vár rám! Legalább három vendégemnek megreped a szíve a kiváncsiságtól.
                    Mert csak a báróné mézes ajkairól hallhatjuk meg: mi a legfrissebb újság
                    Réthfalván, az én bálványozva szeretett Laura barátnémnak elátkozott
                    kastélyában. Jaj az ön fejének, ha ezen kegyes ukázom vételével rögtön hat lovat
                    be nem fogatott és másfél óra alatt itt nem termett.</p>
				<p>Cecilie de Cseklész».</p>
				<p>Így hangzott az ünnepélyes meghívás a cseklészi kastélyba. Jól vagy rosszul ütött
                    ki, az mindegy. Csak az bizonyos, hogy nem a «Közhasznú levelező könyv»
                    valamelyik ékes mintájából iratott ki.</p>
				<p>A fiatal ember órájára nézett, mely még mindig mérnöki pontossággal járt. Aztán
                    felöltözött egy kicsit, kocsira ült és áthajtatott a vendégszerető házhoz, mely
                    mint említve volt, két mértföldnyi távolra feküdt.</p>
				<p>Megérkezvén számos cselédség fogta körül s be kellett mennie az urak
                    toilette-szobájába, a hol három bérruhás szolga kefélte le róla az út porát. Oly
                    operatio, mely alól meg nem menekszik az olyan látogató, a ki podgyász nélkül
                    jött, újra nem öltözhetett; tehát még azon napon hazatérni szándékozik.</p>
				<p>A grófné a nagy fogadóteremben ült, mert ez volt a vendégek gyűlhelye. Most
                    azonban egyedül ült a pamlagon. Előtte az asztalon női munka hevert; valami igen
                    díszes himzés, mely még a múlt saison alatt került oda, s azóta sem nyúlt hozzá
                    senki.</p>
				<p>- Ah, ön az, Gábor.</p>
				<p>A fiatal ember felelni akart, de mindjárt látta, hogy a sok bevezető beszéd e
                    helyütt nincs szokásban. A grófné a legelső szóval a dolog velejébe kapott. In
                    medias res, mint imádott férje mondta volna.</p>
				<p>- Üljön le s mondjon valami kellemesen meglepő újságot. De ön csak szétnéz a
                    szobában. Látom, vállam fölött pillantgat minden szöglet felé. Mind hiába.
                    Würzheim báróné nincs itt. Elhalaszthatlan dolgai tartják szobájában.</p>
				<p>- Oh, ki fogná háborítani.</p>
				<p>- Senki, a kinek emberi érző szív dobog kebelében. Felteszem önről, hogy
                    eltalálja, minő fontos végezni valója lehet a hős tábornok özvegyének?</p>
				<p>- Valószinűleg ájtatosan imádkozik elhunyt férjének lelki üdveért, bocsássa meg
                    isten azon vétkét, hogy a temesvári ütközetet megnyerni segítette.</p>
				<p>- Ah, verkappter Kossuthianer! A bárónénak más dolga van; eszik.</p>
				<p>- Eszik? Bocsánat grófné, én mérnök koromban azt hittem, a bárónék soha sem
                    esznek.</p>
				<p>- Lássa. És minő prózai foglalatosságban kapja őket tetten. Nem tudja, hogy a
                    szegény báróné tavasz óta Réthfalván lakik? tehát csak az önfentartás ösztönének
                    engedelmeskedik, ha kárpótlást keres a nagy bőjt után.</p>
				<p>Álljunk meg itt egy szóra.</p>
				<p>Sok olvasó kétkedve csóválja tán a fejét s nem hiszi, hogy a finom és magas
                    műveltségű grófnék így beszélhetnek. Ez igen izléstelen megszólítási modor volna
                    még egy harmadfél mázsára felhízott mészárosnénak a szájában is.</p>
				<p>Igaza van az olvasónak. Így soha sem beszélnek a grófnék. Akkor, tudniillik: ha
                    olyan ember van jelen, a ki e modort nem érti és minden szót betű-értelemben fog
                    fel.</p>
				<p>Hanem ha maguk közt vannak és bizonyosak arról, hogy minden jelenlevő jól tudja,
                    mi van komolyan, mi csak pajkos tréfából mondva? akkor bizony szép szabadjára
                    eresztik nyelvüket. Nem félnek a félreértéstől, nem válogatják nagyon a
                    szavakat, hanem a társaságra bizzák, hogy mindenki halászsza ki csevegésükből a
                    valót, a felczifrázást pedig bocsássa szélnek.</p>
				<p>Most sem mondott a grófné egyebet, mint a mit a vidék tudott: hogy a báróné
                    rettenetesen fösvény. Eleinte míg férje adósságait fizette, fájt neki az
                    összegyüjtött bankjegycsomókat idegeneknek átadni. Azalatt úgy hozzászokott a
                    takarékossághoz, hogy a pénz látása lett legfőbb élvezete. E hibáját csak azon
                    gondolata menthette, hogy egyetlen leányát díszes és előnyös házasságra
                    segíthesse.</p>
				<p>A rossz nyelvek hozták forgalomba azt az adomát, hogy a báróné ebédjén az ételek
                    mennyiségét nem a vendégek étvágyához mérik. Egyszer öten ültek ott vacsorára.
                    Kapott mindenki külön egy-egy lágy tojást, és összesen mind, egy sült galambot.
                    De nem elég ez? Ha az ember hat órakor ebédelt, este kilencz órára nem ehetik
                    meg egy másfél rőf hosszú füstölt kolbászt.</p>
				<p>Ezután a grófné azt mondá látogatójának, hogy jó lesz már másról is beszélni.</p>
				<p>- Grófom - szólt - ön telivér jakobinus: önnel nem lehet oly távolról
                    beszélgetni. Üljön egy székkel közelebb hozzám. Úgy nézzen szemem közé, hogy az
                    egész társaságban engem tartanak a regényes szerelmesek leghiresebb
                    pártfogónéjának.</p>
				<p>- Oly dicséret, mely csak a legnemesebb lelkeket érheti.</p>
				<p>- Tudja ön, miért kell a jó Würzheim bárónénak tavasz óta Réthfalván lakni?</p>
				<p>- Úgy tudom, benső barátságban él a bárónéval.</p>
				<p>- Igaz; de miért tartja legbensőbb barátnéját állandóan a kastélyában? Üljön egy
                    székkel még közelebb, mert még most is kiabálnom kell. Kiderült, hogy Réthfalván
                    legalább két szemes leányőrzőnek kell lakni.</p>
				<p>- Két leányőrzőnek?</p>
				<p>- Az anyja Nagygáthy grófnét akar leányából csinálni; de Lenke kisasszony
                    lázadással és forradalommal fenyegetőzik.</p>
				<p>- Oly szerencse Nagygáthy grófnénak lenni?</p>
				<p>- Hogyan? Oly szerencse? Tudja ön, ki az a Nagygáthy? Az összes házasulandók
                    osztályának koronás királya! Először 13,000 hold Gelencze tőszomszédságában.
                    Másodszor 54,000 hold Heves Kanaán földjén. Ehhez járult volna Miklós bácsi
                    feleségének hagyatéka 13,000 hold, melyet most ön elörökölt előle, pedig mindig
                    számot tartott rá. Ez összesen 80,000 hold lett volna. Úgy-e bámulni lehet, hogy
                    ehetik meg Gedeon gróf ily roppant termést, azzal a piczi kis szájacskájával,
                    évenként?</p>
				<p>- Valóban sok egynek.</p>
				<p>- Miután pedig a szegény, megkárosodott Nagygáthy elesett Gelenczétől, kénytelen
                    volt méltányos kárpótlás után nézni. Tehát oly szerény, hogy megelégszik a
                    veszett fejsze nyelével, és nőül veszi Réthfalvát s a hozzá tartozó két
                    falucskát, összesen 9000 holdjával.</p>
				<p>- És Lenke kisasszony?</p>
				<p>- Az mindenesetre tűrhető ráadás lesz az üzletben. Csak az a baj, hogy Lenke
                    kisasszony szíve nem szabad. Elajándékozta régen valami ismeretlennek.</p>
				<p>- Ah, ah?</p>
				<p>- Valami titkos regényhős a boldog. A rokonszenv már a kisasszony gyermekkorában
                    fogamzott meg. Bizonyos fiatal ember eszével és tudományával tette meg első
                    hódítását. Az igen kiváncsi és tudnivágyó gyermeknek megmagyarázta, mire való az
                    asztrolabium, és hogy kell vasutat építeni?</p>
				<p>- Grófné, ez elijesztőleg prózai tudomány; ily hideg forrásból meleg érzelmek nem
                    keletkezhetnek.</p>
				<p>- Oh, a tárgy maga nem határoz. A mester tekintélye, az értelmi fensőbbség: ez
                    ragadja a hivő lélekkel megáldott tanítványt bámulatra és nagyrabecsülésre.
                    Nálunk, asszonyoknál, ez nyilt út a szerelem felgerjedésére.</p>
				<p>- Nagyon hasznos és kellemes ezt, épen a legilletékesebb birói székből, mint
                    itéletet hallani.</p>
				<p>- Az első kalandot a többi követte. A tudomány hatalma után jött a férfi
                    kegyelete. A kis leány egyszer megleste, hogy azon ifjú imádkozott a réthfalvi
                    kertben felállított sírkő előtt. Máskor kitalálta, ki küldött oda friss
                    koszorút? Végre bekövetkezett a kis leány félreismerhetlen hálája.</p>
				<p>- Hálája?</p>
				<p>- Hosszabb idő után Lenke kisasszony találkozott az ifjúval, valamelyik miniszter
                    estélyen. S miután a regény hőse nem tánczolt, a leányka is kosarat adott minden
                    udvarlójának. Mert nem akart «ő előtte» más férfi karján lejteni! Mit mond ön e
                    túlvilági gyöngéd figyelemre?</p>
				<p>- Hódolattal hajlok meg. Csak azt nem értem, honnan tudja a nagy világ ily
                    részletesen mindazt, a mi egy szívnek legmélyebb rejtekében történik?</p>
				<p>- Minő kérdés! Azért vagyunk asszonyok, hogy minden más nőnek külsejét, bensőjét
                    folyvást ellenőrség alatt tartsuk. Minket a lélektan elvont tételeire nagyon
                    felületesen tanítanak; de előttünk egy hang, egy elejtett szó, vagy
                    visszatarthatlanul ellebbent sóhaj a titkok kulcsára vezet. Végre jött a regény
                    forduló pontja. Egyszer egy igazi gyöngy, egy elejtett könny csillámlott meg a
                    társaság szeme láttára. Asszonyi gyarló kritika szerint ezen csepp sósvíz többet
                    fejezett ki, mint húsz lapra terjedő szerelmi nyilatkozat. Ön nem olvasta e szép
                    költeményt, négy vagy öt rövid románcában?</p>
				<p>- Azt hiszem, grófné - felelt az ifjú, reszketve - olvastam; de bizonyára csak
                    képzelgésem űzött velem hiú játékot.</p>
				<p>- Az meglehet. De mit mond az árulónak tanúságára?</p>
				<p>- Áruló is van?</p>
				<p>- Hogyne volna! Mindig van, a hol a titok csak három asszony kezébe is kerül.
                    Elhiheti, uram, hogy hiteles és szemmel látó tanú jelenléte nélkül, nem
                    lázítanám fel önt üres mesékkel. Réthfalvy báróné börtönőrt hozott leánya mellé.
                    A tábornokné el is vállalta a zord hivatalt. De végre ő is csak asszony;
                    megesett a szíve. Eljött hozzám, meggyónta bűnét, javulást igért és segítséget
                    kért tőlem.</p>
				<p>A fiatal ember mondani akart valamit; de azért volt Cseklész grófnő finoman
                    iskolázott úrnő, hogy tudja, mikor kell egy netán elhamarkodott szónak elébe
                    vágni. Ha gyűlöli a fiatal embert, bizonyára engedi őt szabadon beszélni, hadd
                    jőjjön zavarba és ellenmondásba.</p>
				<p>A grófné tehát felkelt helyéből, mosolygott, mintha elébb csak időtöltésből
                    csevegett volna s aztán bal kezét felemelve mondá:</p>
				<p>- Vezessen, uram.</p>
				<p>A fiatal ember karját nyújtá, de voltakép a grófné volt a vezető. Végig mentek
                    néhány hűs és jól szellőzött szobán, a hol nem a butorzat drágasága, hanem a
                    porczellán-edényekbe átültetett élő virágok ritka faja és sokasága fejezte ki az
                    izlést, pazarlást és elegantiát. Aztán egy zöld posztóval bevont és fényes
                    szegekkel kivert ajtó elé értek.</p>
				<p>A grófné bement, utána az ifjú.</p>
				<p>- Ime, uram, ez írószobám, legfelsőbb titkos kabinetem. Innen kormányzom
                    birodalmamat. Van itt asztal, szék, papir, toll, tinta, levélboríték, gyufa,
                    gyertya, spanyolviasz; ha kell, még pecsétnyomó is. Én most lemegyek a kertbe,
                    mert ott van az egész társaság, ön pedig szép csendesen itt marad.</p>
				<p>- Grófné - szólt az ifjú s midőn a szemközti falon függő nagy tükörbe pillantott,
                    elijedt az előtte megjelent halvány kisértettől.</p>
				<p>A grófné egykedvűleg folytatá:</p>
				<p>- Fél óra múlva bekopogtatok. Ennyi idő elég, hogy egy kiszolgált és pensionatus
                    osztálytanácsos a néhány sort, háromszor, négyszer újra fogalmazza s aztán
                    tisztára is leírja. Czím tekintetében elég lesz egy keresztnév. Postabélyeg nem
                    kell. Magam leszek az ambulance hivatalnoka és a levélhordó. Kezeskedem, hogy
                    megtalálom a czímzettet; kezébe adom a küldeményt, rábeszélem, hogy törje fel a
                    pecsétet s végre mindezt... franco.</p>
				<p>Ezt mondva eltünt a szobából, az ajtót erősen becsapta, kívülről a zárra még a
                    kulcsot is rá fordította.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>A fél óra erősen elmúlt és a más tekintetben gyakorlott kezű levélíró (engedjünk
                    meg ennyi hiúságot a megszorult férfinak) megijedve tapasztalá, hogy egyik
                    fogalmazványát a másik után kellett széttépnie. Valószinűleg mindegyik
                    megérdemlette az örök megsemmisülést. Erőtette elméjét s mikor legmagasztosabb
                    akart lenni, épen legközelebb ért a nevetségesség határához.</p>
				<p>Ablaka a kertre szolgált s a leeresztett csipkefüggönyön át látta, mint tünnek
                    fel és enyésznek el a világos színű öltönyök a kanyargó utak behajlásai között.
                    Egy pár férfialak is adott sötét árnyalatot a kép vegyülékéhez. Néha csak a
                    szivar füstjének fellege árulta el a czéltalan tévelygés irányát.</p>
				<p>Egyszerre látja, hogy a grófné otthagyta a társaságot s csendesen lépdelve
                    közelít a kastély verandája felé. Rettenetes szégyen! itt az utolsó itélet
                    napja.</p>
				<p>Ekkor a végeső kétségbeesés perczében megszállja lelkét a gondolat, hogy félre
                    vet minden szópompát, minden képzelt eredetiséget, egyszerűen leírja azt, a mi
                    szívének indulatából közvetlenül írótollának végére kerül.</p>
				<p>És tiszta lapot ragadván elé, egy végtiben, minden javítás nélkül írá:</p>
				<p>«Lenke kisasszony!</p>
				<p>Áttörhetlen akadályokkal küzdve, nem tehetek mást, mint e papiron küldeni meg
                    határtalan hódolatomat.</p>
				<p>Legelső ifjúságom óta ismerek egy vidáman és szeliden mosolygó gyermekarczot,
                    mely ma mint feslő bimbó a föld paradicsomkertjének legékesebb virága.</p>
				<p>Nem tudom, mit határozott a sors könyve fölöttem, csak azt érzem, rendíthetlen
                    bizonyossággal, hogy csak egy boldogság lett számomra a világon teremtve.
                    Romolhatlan gyémántot találtam, ez lesz örömöm, gyönyörűségem és dicsőségem.</p>
				<p>Szeretem önt lelkemnek lángoló hevével. Remélhetek, vagy le kell mondanom: nem
                    változtathat érzelmeimen. Fogadja tőlem egy egész életnek feláldozását.</p>
				<p>Szabolcsy Gábor.»</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>A grófné felnyitotta a szobát és a foglyot szabadon bocsátotta. Nem kérdezte:
                    kész a levél? mert ezt föltette. Inkább azt hitte, legalább egy egész ívre
                    terjedt ki a szerelmesnek legelső ömlengése.</p>
				<p>Lementek a kertbe, a hol valósággal nem volt tíznél több vendég. Csodálatos, hogy
                    az örökös superlativusban író és beszélő grófné ezuttal sem túlzó, sem
                    kicsinyítő számot nem mondott! A társaság vidám nevetkezés között szítta a friss
                    levegőt; erőt és étvágyat szerzett össze, a közelgő ebédnek illendő
                    méltánylására.</p>
				<p>A grófné bemutatta az ifjat, s aztán, szokás szerint, rábizta, kikkel kössön
                    közelebbi barátságot, s kikkel maradjon fél idegenségben.</p>
				<p>Két ismerős arczot már látott. Ott pompázott fehér-fekete koczkás félgyászban
                    Würzheim tábornokné, a ki nem tudja hova legyen a nagy csodálkozásban, hogy régi
                    ismerősét itt találja! Biztos jel ez arra nézve, hogy minden perczben várta
                    megjelenését. Amott állongál a távolban, mint a falu tornya, és kevélyen tekint
                    le az alacsony földre, ő méltósága Vékonyi báró! Öt percz mulva, mint pajtás,
                    mint hű czimbora fogott kezet Gelencze urával. Rögtön tegezte, kicsiben múlt,
                    hogy gyermekkori barátjának és iskolatársának nem nevezte. Más szóval: szivéből
                    óhajtotta, bár feküdnék mérnök uram keresztül a vasútján, akkor, midőn három
                    másodpercz múlva keresztül csörtet az épitéskővel rakott tehervonat.</p>
				<p>Különben pedig a báró, itt a társaságban, nem szuszogott, nem hápogott, mint a
                    miniszter estélyen. Tudott szerényen is beszélni s ha magyarul mondott valamit,
                    hangjának ékezetét tekintve, beillett az bármely árvaleányhajas tiszaháti
                    gavallérnak.</p>
				<p>Gábor grófot a társaság rögtön tűz közé szorította. Tíz percz mulva, minden
                    jelenlevőnek nevét és rangját megtanulta. Most már nem nézték kétes, vagy
                    kalandor grófnak. A kir. meghívó levélre, a főrendek házába, itt ugyan nem
                    sokat adtak, de a tizenháromezer hold Gelenczén, döntőleg esett a mérleg
                    serpenyőjébe.</p>
				<p>A társaság majd összegyűlt, majd szétfoszlott. Épen úgy kerengtek csoportosan,
                    mint kisasszony napján a fecskék, ha messze útjokra készülnek.</p>
				<p>Bölcs mester volt, a ki az angol parkot kitalálta. E nélkül meg volna bénítva a
                    társaság szabadsága. Így pedig kitérhetünk, a kit látni nem akarunk; egyenesen
                    belé botlunk abba, a kit keresünk, kergetünk és üldözünk.</p>
				<p>Így történt, hogy egy bokorcsoportozat fordulója mellett Würzheim báróné,
                    gyönyörű véletlenségből, útját állhatta Gábor grófnak. Aztán karját kérte,
                    elvitte sétálni s végre ketten valami árnyékos helyen letelepedtek. A báróné a
                    padra, a fiatalember szemközt vele egy székre.</p>
				<p>Senki sem háborgatta őket, az illem sem lehetett megsértve két ily erősen
                    különböző párocskának eltűnése miatt s a tábornokné szabadon beszélhetett
                    réthfalvi élményeiről.</p>
				<p>Würzheimné egészen más fajú példánya volt az úri társaságnak. Cseklész grófné
                    tréfája abban állott, hogy kis dolognak nagy nevet adott és a képtelenségek
                    határáig ereszté meg fantáziáját. A tábornokné, mindig rettegni, borzadni
                    látszott valami ismeretlen veszedelemtől s ha önérdeke nem gátolta, saját nevén
                    nevezé a tárgyakat. A grófnét saját környezete mindig jól értette: a báróné úgy
                    mutatta, mintha sokkal többet tudna, mint elmondani jónak vél.</p>
				<p>- Ártatlan lélekkel, vendégül mentem Réthfalvára és lassanként gyűlöletes
                    börtönőr lett belőlem. Mikor észrevettem helyzetemet, egyrészről a szánalom
                    érzete küzdött bennem. Hogy végre itt vagyok, jobb szellemem győzelmét jelenti.
                    Holnap visz a grófné Réthfalvára, onnan a legközelebbi vasúti állomásra s búcsút
                    veszek az elátkozott kastélytól.</p>
				<p>- Az elátkozott kastélytól?</p>
				<p>- Így nevezik az egész vidéken. Zárt kapu, zárt szobák, leeresztett függönyök és
                    síri csend.</p>
				<p>- És miért e visszavonultság?</p>
				<p>- Mert Lenke kisasszony nem akar Nagygáthy grófné lenni. Az anyja pedig
                    erőszakolja az őrülésig vitt szenvedélylyel. Különben pedig a leányka, ezen
                    egyen kívül szelid, engedelmes gyermek, szereti anyját, ápolja betegségében.
                    Mert a bárónét néha elönti epéje. Sötét sárga szín futja el arczát, testét s
                    iszonyatos gyomorgörcs kínozza. Az alatt mindig Nagygáthy gróf dicsőségéről szól
                    a leczke. A gróf pedig e pillanatban Trouville sós hullámai között fördi ki
                    párisi kicsapongásait. Minden héten levél érkezik tőle és választ is vár
                    rája.</p>
				<p>- És kap?</p>
				<p>- Kapni, kap. De a milyen értéke van leveleinek, épen annyi becse a feleletnek. A
                    ki a grófot ismeri, tudja, hogy nagy gömbölyű fejében gondolat, szivében érzelem
                    még meg nem fogamzott. Mit tesz tehát? Fizet és szép pénzért ábrándos szerelmi
                    leveleket írat az ott korhelykedő franczia regénygyártókkal. Néha a kész munkát
                    lefordítja magyarra: de ha nagyon fellengzőleg üt ki a munka, egyszerűen csak
                    lemásolja. És a bölcs, világlátott és emberismerő báróné könyezve olvassa fel
                    a leányának! Csakugyan igaz lehet, hogy a legokosabb ember is valamely különös
                    tárgyban futóbolond.</p>
				<p>- Polgári nyelven ezt úgy mondják: bogara van. És a válasz ezen megrendelt
                    ömlengésekre?</p>
				<p>- Eddig még emberi erő rá nem birhatta a leányt, hogy ezen ízetlen firkákra
                    feleljen. Mit tett a báróné? Tollat ragad s leánya neve alatt oly epedő
                    szerelmes leveleket irogat, hogy hosszadalmasságuk miatt Nagygáthy gróf végig
                    sem olvassa.</p>
				<p>- Hogy lehet más neve alatt írni?</p>
				<p>- Miért ne? A gróf nem ismeri a leány írását; de nincs is annyi észrevevő
                    tehetsége, hogy két kézírás között különbséget tudna felfedezni. Örül, hogy szép
                    választ kapott s megy élvezni mindent, a mit pénzért vásárolni lehet.</p>
				<p>- Ebből egykor furcsa kis jelenet keletkezhetik. Valaha csak haza kerül a gróf,
                    beszélni fog leveleiről, megköszöni a meleg érzelmet és a küldött üdvözleteket s
                    kész a qui pro quo.</p>
				<p>- A báróné meg van győződve, hogy addig leányának ellenálló ereje megtörik s a
                    levelek tekintetében elvállalja a szerzői tulajdonjogot.</p>
				<p>- És ön, báróné? Szánja a szenvedőt és mégis ott hagyja.</p>
				<p>- Mit akar ön? Én csak addig vagyok Réthfalván lehetséges, míg határozottan a
                    báróné részén állok. Árulót, elpártolt barátnét nem tarthat környezetében.
                    Egyébiránt legyen ön megnyugtatva, hogy eltávozásom csak enyhít a szenvedő
                    sorsán. Két börtönőr helyett egy, már tiszta nyereség. Hallotta, gróf hogy
                    Bécsben, a fogházban, a rablók és gyilkosok kamarájának ajtaján egy kis lyuk
                    van, nem nagyobb, mint az ember szeme. Erre a kis nyílásra metszett üveget
                    tesznek, melyen át az őr mindent lát, a mi a czellában történik. A báróné nem
                    kimélte a költséget, hozatott ilyen üveget az optikustól s rá alkalmazta azon
                    ajtóra, mely leánya szobáját az övétől külön választja.</p>
				<p>- Nem értem okát. Hiszen minden pillanatban kinyithatja az ajtót?</p>
				<p>- Igaz; de azon élvezet, hogy mindig leskődhetik? és azon terrorismus, mely a
                    leány önállóságának legutolsó maradványát is összetöri?</p>
				<p>- Soha nem hallott viszony anya és leánya között.</p>
				<p>- Ezen kívül a leány szobájának azon ajtaja, mely a folyosóra vezet, mindig
                    zárva, az ablak pedig le van pecsételve. A báróné reggelizés után mindennap
                    leszakítja a papírszeletre nyomott pecsétet s míg leányát a kertben sétára
                    viszi, kiszellőzteti a szobát. Azután megint az ablak lepecsételése következik.
                    Hogy rá nem ún e szörnyű robotra!</p>
				<p>- Ez mese a szent inquisitio korszakából.</p>
				<p>- Ez megszeghetlen napirend az elátkozott kastélyban.</p>
				<p>- Nem értem okát e barbár szigornak. Csak nem félhet a báróné, hogy leánya a
                    szülői háztól megszökik?</p>
				<p>- Arra nem gondol, mert az ablak lepecsételése a szökést nem akadályozhatná.
                    Nincs vasrostély az ablakon. A báróné csak a közlekedést zárja el a külső
                    világtól. Fél, hogy éjjel valami regényhős levelet dob be az ablakon. Nem
                    tanácsolnám embertársamnak ezt a kalandot, mert három borzasztó new-foundlandi
                    kutya kullog a ház körül.</p>
				<p>- Nagyon szenved a boldogtalan gyermek?</p>
				<p>- Látszólag nem. Rendesen jó kedvvel gyújt gyertyát és segít mamájának az ablak
                    lepecsételésében. Én pedig azt mondom, hogy a leány csak azért nyugodt, mert
                    már határozat kelt lelkében, hogy Nagygáthy neje nem lesz soha.</p>
				<p>- Remélem, hogy e határozatát végre is hajthatja. Képtelenség, a mai világban,
                    úri háznál, oly eset, hogy a leányt erőszakolva hurczolják az oltárhoz!</p>
				<p>- A mi ezt illeti: ráadhatják a menyasszonyi ruhát, a fátyolt, a mirtuskoszorút;
                    de mikor a templomba lép, ott szabad a szó s a kényszerített ara épen úgy
                    mondhat igen-t, mint nem-et. Addig azonban más szerencsétlenség is történhetik.
                    A kétségbeesés, a fájdalom, hogy a gyermek elvesztette anyja bizalmát és
                    szeretetét, válságot idézhet elő és a megpróbáltatás órájában...</p>
				<p>- Oh, báróné, ne mondja ki gondolatát.</p>
				<p>- Ön értett engem s az elég.</p>
				<p>Felkeltek és felkeresték a társaságot. Nemsokára jeltadólag szólott a ház
                    csengetyűje s a hölgyek sietve mentek fel szobáikba, hogy ebédre átöltözzenek. A
                    férfiak több szabadsággal éltek e háznál. Sétaöltözéküket megtartották egész
                    napon. Csak Vékonyi báró, a ki nagyon is rikító tarka koczkás kabátban
                    gavallérkodott, húzott fel más sötétebbet.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Ebéd után a társaság a kertre nyíló verandán gyűlt össze. A grófné ki- és bejárt,
                    míg egyszer intett Gábor grófnak s maga mellé ülteté. Ekkor halkan mondá:</p>
				<p>- Nem találtam az ön levelét íróasztalom egyik fiókjában sem.</p>
				<p>- Grófné, ez szeretetreméltó szemrehányás. Tehát fel voltam hatalmazva, sorban
                    kihúzogatni a fiókokat és felkutatni minden odarejtett titkot? A levél itt van
                    tárczámban.</p>
				<p>- Ah, leejtettem zsebkendőmet!</p>
				<p>A fiatal ember ezen felkiáltás nélkül is lehajlott volna. Illő tisztelettel vette
                    fel a mozaik padolatról a patyolatfehér kendőt; egyszersmind a levelet is
                    belejátszotta.</p>
				<p>- Apropos. Ez a sok irigy asszony azt suttogja, hogy az az idylli tête-a-tête, ön
                    és a tábornokné között, igen sokáig tartott.</p>
				<p>- Kellett ennyi idő, mert a báróné hajmeresztő meséket beszélt el az elátkozott
                    kastély rejtelmeiből.</p>
				<p>- És ön hitte?</p>
				<p>- Úgy, módjával.</p>
				<p>- Csak úgy félig? És mindent körülményesen elmondott, mint nekem? Zár, lakat,
                    optikai lencse, Trouville, hamis váltó (ez a levelekre volt értve), végre
                    széngőz, vagy cyankali?</p>
				<p>- Ezek voltak a részletek.</p>
				<p>A grófné vállat vont.</p>
				<p>- Majd meglátjuk, addig függeszsze fel itéletét. Holnap hajnalhasadáskor,
                    legkésőbb tíz óra után, viszem a bárónét Réthfalvára. Nem mer rendőri
                    asszisztenczia nélkül odamenni. Érzi, hogy gyanakszanak rá és itt mint hűtlen
                    áruló szerepelt. Pedig csak előttem és ön előtt beszélt, a legnagyobb titokban.
                    Ez épen elég biztosíték arra, hogy mihelyt végig lépheti, Pesten a váczi utczát,
                    elmondja titkát, sugva, valakikkel találkozik. Szerencsétlenségére most a
                    városban egy lélek sem lakik; novemberre pedig a dolgot régen elfeledte. Most
                    azonban felmentem önt a további szolgálattól; a nap lehanyatlott, mehet haza
                    békével. De jegyezze meg, hogy holnapután ebédre megint itthon vagyok s ha
                    tőlem is akar hallani friss újságot Réthfalváról: itt legyen, mielőtt
                    feltálalják a levest!</p>
			</div>
			<div type="chapter">
				<head>XVII. (A ki maga híja meg a tótot, hogy szállást adjon neki.)</head>
				<p>Mikor a két pár csikó a gelenczei kastélyhoz vezető jegenyesor végére ért és a
                    kapu elé kezdett kanyarogni, meglepetve látta a gróf, hogy távollétében vendége
                    érkezett. Ott állott egy szép úri kocsi, a kocsis pedig sétáltatta a két pompás
                    lovat.</p>
				<p>Közelebb érve, látta, hogy a kastély kapuja alatt egy kis fiú állong. Nem
                    találhatta ki, ki lehet ez? mert még távol volt azon kortól, melyben már
                    unokaöcsék teremnek s jőnek a bácsihoz a szünnapokra s fenekestől felforgatják a
                    házat.</p>
				<p>Már-már leszállóban volt, a midőn észrevette, hogy az a kis fiú vígan nevetgél s
                    olyan vastag szivarból fújja a füstöt, hogy alig fér piczi kis szájába.</p>
				<p>Most már lehetetlen volt meg nem ismerni az idegent. Ő volt Nagygáthy Gedeon
                    gróf, a ki az érkezőt a legélesebben sivító tenor hangon üdvözlé.</p>
				<p>- Szervusz, Gábor: végre szabadulsz Cseklészné asszonyom bájos körmei közől.
                    Csodálkozol, hogy itt vagyok? Egyenesen a tengerpartról Trouville-ből pottyanok
                    ide. Nézd, ez a por a csizmámon, még Francziaországban szállott rá. Ma délben
                    jöttem erre a félreeső kis jószágomra, a mit tréfából Kis-Gáthnak szoktunk
                    nevezni. Estig úgy meguntam magamat, hogy befogattam és itt vagyok a
                    nyakadon.</p>
				<p>Minő hang volt ez?</p>
				<p>Az a Nagygáthy Gedeon beszél így, a ki a volt mérnökkel és Réthfalvy Miklóssal
                    találkozván a vasúton, oly lenéző, ellenséges és gyűlöletes hangon szólott? A ki
                    főúri fensőségét oly megvető modorban akarta éreztetni azon fiatal emberrel, ki
                    születési jogait egyelőre csak bebizonyítani törekedett?</p>
				<p>Ugyanaz. De most már más nap sütött az égen. A grófságot kereső idegent
                    kalandornak tekintette: az igazi gróffal, kötelességének tartotta czimboraságot
                    kötni.</p>
				<p>Egyszerre elfeledte korábbi impertinentiáit s természetesnek találta, hogy mások
                    is kiverjék emlékezetükből. Az a régire szólott: mai föllépése az új helyzetre
                    vonatkozik.</p>
				<p>Mintha nem is ő lett volna az a gavallér, a ki az országos hírű vegyészt pénzen
                    fogadta fel, hogy Szabolcsy Gábor irataiban vagy hibát találjon, vagy
                    felfedezzen valamit, a mi gyanút ébreszthet.</p>
				<p>Megigérhetjük olvasóinknak, hogy Nagygáthy gróf változékonysága és
                    következetlensége még sokkal erősebb vonásokban is nyilatkozni fog. Majd látni
                    fogjuk őt, mily teljes eltökéltséggel megy neki valaminek s az utolsó perczben
                    mégis ingadozni kezd. Sőt ő maga fog mindent elkövetni, csakhogy akármily áron
                    kiszabadulhasson azon hálóból, melynek szálaiba a legjobb szándékkal önmagát
                    bonyolítá bele.</p>
				<p>A ház ura udvariasan felelé:</p>
				<p>- Isten hozott.</p>
				<p>Karonfogva mentek fel a nehány lépcsőn a földszinten fekvő társalgó szobába.</p>
				<p>- Megmondjam, mi hozott engem, így lóhalálában, Gelenczére?</p>
				<p>- Kérlek, beszélj.</p>
				<p>- Két dolog. Primo: hogy lássam az új szomszédot.</p>
				<p>- Nagyon örülök.</p>
				<p>- Secundo: névtelen levélben írták nekem, hogy itteni tiszttartóm borzasztó
                    tolvaj; ellopta már az igás lovak patkószegét is.</p>
				<p>- És rajta kaptad?</p>
				<p>- Fájdalom, nem. A számadás hosszú, a pénztár üres volt; szóval mindent a szokott
                    legjobb rendben találtam. Pedig te még nem is tudod, mily nagy úri élvezet az,
                    egy tiszttartót elcsapni! Ilyenkor azt képzelem: én vagyok a király és
                    pereputyostól pokolba kergetem az egész szabadelvű miniszteriumot.</p>
				<p>Mikor az elfogadó szobába értek, az inas felgyújtotta a lámpákat.</p>
				<p>- Kérlek, foglalj helyet.</p>
				<p>- Köszönöm, hanem legelőször is a barátság megpecsételésére, hozass bort.</p>
				<p>A fiatal ember végtelen zavarba jött. Ő még víznél egyebet sohasem ivott. Mit
                    tegyen? megvallja töredelmesen, hogy nincs bora, vagy kerítsen valahonnan oly
                    undok lőrét, minőt az ilyen úrnak még legutolsó cselédje sem venne szájába?</p>
				<p>Szerencsére volt a házban okosabb ember is, mint maga a gazda. Egyszerre csak
                    nyilott az ajtó s Károly, a vén komornyik lépett be, hozván kezében egy óriási
                    ezüst tálczát, melyen az elhunyt öreg úrnak kedvencz borai, páros palaczkokban
                    fel voltak rakva. Ez volt itt a régi szokás s ha a vendég nem akart inni, hát
                    otthagyta.</p>
				<p>Az üvegeken nem volt felírás, de Gedeon gróf, mint régi ismerős, egyenesen
                    rámutatott, melyiknek akarja nyakát szegni. A komornyik kihúzta a dugót s
                    megtöltötte a poharakat.</p>
				<p>- Ez tarczali szamorodni - szólt a vendég és csendes élvezettel, valóságos
                    műértéssel szürcsölte ki poharát.</p>
				<p>A ház ura pedig ma fedezte fel először, hogy teljesen felszerelt pincze rejtőzik
                    a ház alatt.</p>
				<p>- Sok maradt ebből a legjavából? - kérdé a vendég.</p>
				<p>- Gróf úr, - felelt a komornyik hivatalos szárazsággal, mint a kinek szívén
                    feküdt a ház jó híre, - a rendes készlet mindig 750 palaczk volt s ma is az.</p>
				<p>- Ah, készlet! Hallottad ezt Gábor? Ez a kereskedelmi szó elég arra, hogy az
                    egész pincze megeczetesedjék tőle.</p>
				<p>A komornyik eltávoztával Gedeon gróf végig nyujtózott a pamlagon. De még ennyi
                    kényelemmel sem volt megelégedve: felhányta lábát a legközelebbi karszékre.</p>
				<p>- Barátom - mondá a harmadik pohár után. - Elhiheted nekem, a tapasztalt
                    ficzkónak, hogy abban a híres Francziaországban összesen nem terem egy megiható
                    korty.</p>
				<p>- Ezt csodálva hallom, mert a statisztikusok szerint egész Európában
                    Francziaország a legelső bortermelő hatalom.</p>
				<p>- A statisztikusok mondják? Az ördög vigye el őket. Mert nagy különbség van
                    abban, könyvet írni a borról, vagy inni belőle. A hol chemia van, ott áll a
                    tőszomszédságban a patika is. A franczia szőllősgazda csak gyártja borát és
                    küldi a vendéglősnek, vagy a kereskedőnek. Én pedig azt mondom, csak az a bor, a
                    mit a gazda maga iszik, vagy vendége elé tesz.</p>
				<p>- Ez igaz.</p>
				<p>- A franczia termelő asztalára csak az jő, a mit pancsolás közben galádul
                    elrontott.</p>
				<p>- Nagy köszönettel veszem oktatásodat.</p>
				<p>- Akkor igyál, mert sok és nagy beszédem lesz veled.</p>
				<p>- Hallom.</p>
				<p>- Ártatlan Gábriel arkangyalom (már a hetedik pohár járta). Tudod-e, hogy
                    korábban rettenetesen gyűlöltelek? Arany keretbe foglaltatom azt a hirlapot,
                    ha írja, hogy főbe lőtted magadat.</p>
				<p>- Sajnálom, hogy nem tudtam. Esetleg megszerezhettem volna neked ezt az
                    örömet.</p>
				<p>- Ne gúnyolódjál, mert egy helyett két okom is volt a gyűlöletre.</p>
				<p>- Nagyon helyes. Primo és secundo.</p>
				<p>- Az első ok, hogy eldokumentáltál a markomból 13,000 holdat, melyet kis diák
                    korom óta örökömnek tekintettem. Lásd, itt a szomszédságban van nagyanyai
                    jussom. Ez is 13,000 hold. Tréfából Kis-Gáthnak neveztem e pusztát s a név rajta
                    maradt A kettő együtt 26,000 hold lett volna, Maróthy szerint. Csinos porczió.
                    Ha valaha hevesmegyei 54,000 holdamat elliczitálná előlem a zsidó, a zempléni
                    jószágból is megélhetnék, úgy szegényesen.</p>
				<p>- Secundo?</p>
				<p>- A második ok még jobban bosszantott. Jóformán még le sem nyeltem a gelenczei
                    keserű lapdacsot s már is azzal ijesztgettek a vén grófnék, hogy te még az én
                    réthfalvi csekély 9,000 holdacskámat is el akarnád tőlem sóhajtozni.</p>
				<p>- Van neked birtokod Réthfalván?</p>
				<p>- Van! azaz, lesz, ha elhozza jövendőbeli feleségem.</p>
				<p>- Gratulálok.</p>
				<p>- Nem nagy birtok; de van hozzá két meglehetős járulék is.</p>
				<p>- Derék; megint kapok egy primót és secundót is.</p>
				<p>- Átkozott hamar megtanultad szójárásimat. Ebből is látom, hogy igazán grófnak
                    születtél. Az első kellemes járulék a fösvény mama, a ki mióta néhai korhely
                    férjének adósságait kifizette, rútul veri élére a tallérokat.</p>
				<p>- A tallérokat?</p>
				<p>- Ezt csak figurális értelemben kell venni. Tallér vagy nagy bankó, mindegy. A
                    mama fanyarkodik, sápít, de szépen gyűjt. Ha pedig krach van a börzén, potom
                    áron vásárolja össze a legjobb fajú állampapirokat.</p>
				<p>- Felséges kilátás a jövőre.</p>
				<p>- Természetesen én nem szólok közbe. Hagyom, hogy csak lépesedjék. Az egyszeri
                    római császár, ha látta, hogy valamelyik szenátora kezdi magát megszedni,
                    engedte, míg teljesen felhizlalódott s akkor a kövér prédát lefüleltette. Hogy
                    is mondta? a nyúl pecsenyére valót keres.</p>
				<p>- Lepus pulpamentum quærit.</p>
				<p>- Melyik jeles latin klasszikus hagyta fönn ezt a tanulságos adomát? Cicero vagy
                    Voltaire?</p>
				<p>- Elég tudni, hogy egyik a kettő közől. Beszélj a második meglehetős
                    járulékról.</p>
				<p>- Parbleu! hát a feleség hozzá! Előtted ez semmit sem számít?</p>
				<p>- Ezt nem mondtam.</p>
				<p>- Lásd barátom, eddig csakugyan hittem egy kicsit, hogy szemet vetettél az
                    elátkozott kastélyra; most azonban eredeti és csalhatatlan okmányokra
                    támaszkodva, kijelentem, hogy az igazságtalan vád alól tökéletesen föl vagy
                    oldozva. Oh, ha nem volna tárczámban hat vagy hét eredeti levél, az ő kezeitől!
                    és egyik úgy telve lángoló szerelemmel, mint a másik: azt hiszed, jönnék ide
                    hozzád és innám a borodból?</p>
				<p>- Bizonyára nem.</p>
				<p>- Elébb megtörténnék, hogy Vékonyi barátomat és még egy másikat, küldeném hozzád
                    azon kéréssel, hajtassunk ki az erdő szélére s gyakoroljuk magunkat kissé a
                    golyóváltásban.</p>
				<p>- Nagy megtisztelés volna.</p>
				<p>- Mondtam, erről nincs többé szó. Világosan, mint a napfény, kiderült
                    ártatlanságod. De beszéljünk mulatságosabb dolgokról. (A tizedik pohárra került
                    a sor.) Közbevetőleg legyen mondva, nem látom, hogy innál.</p>
				<p>- Dehogy nem; iszom biz én. (És valóban le is csippentett a telt pohár szinéről
                    egy gyűszüre valót.)</p>
				<p>- Te még nem ismered a franczia asszonyokat.</p>
				<p>- Valósággal nem sok példány került közülök szemem elé.</p>
				<p>- Akkor mért tudsz francziául.</p>
				<p>- Hát csak úgy, mint latinul. Az emberrel elhitetik, hogy az tudomány, tehát
                    megtanulja.</p>
				<p>- Barátom! a franczia asszony, az okos állat; hanem a férfiak, különösen mi
                    párisiak, az úristennek megtestesült szamarai vagyunk.</p>
				<p>- Megtestesült szamarai?</p>
				<p>- Méltán megérdemeljük e nevet. Mert lásd, mi párisiak, rá nem nézünk a legszebb
                    nőre, míg nem halljuk, hogy egy másik barátunk tönkre nem jutott miatta. Sokszor
                    eszeveszetten belebolondulsz valami igen kétes értékű figurába, a kinek
                    tagadhatlanul pisze orra van. Hja! de ez a darab hús ugrálni tud a nagy opera
                    balletkarában s ez teljes hitelű ajánló levél.</p>
				<p>Többet mondok: büszke czím, és megtisztelő representatio! Más, legbájosabb
                    arczczal is, megvan bukva a champagnei mellett vacsoráló czimborák között. Hiába
                    mutatod be karodon hozott szépségedet mint mademoiselle Quirine, mint madame
                    Etrusque; rá sem hederítenek. De ha jogosan mondhatod: im, Gouguenard asszony, a
                    Theatre Ambigu páholynyitónéja, jól vigyázz, hogy legbensőbb barátod el ne üsse
                    kezedről kincsedet. Nagyon sok selyem-ruha, brüsszeli csipke, még több
                    brillantos ékszer, különösen pedig angol bagaria-bőrből készült igen vaskos
                    tárcza kell hozzá, hogy imádottadnak tiszta szent hűségét megőrizzed. Experto
                    crede Ruperto. Mit mondasz erre?</p>
				<p>- Nagyon örülök, hogy mindezt ingyen megtanulhatom.</p>
				<p>- Tanácslom, fordítsd hasznodra oktatásaimat. De... most jut eszembe a
                    legbölcsebb gondolat. Te nekem nagy szolgálatot tehetnél.</p>
				<p>- Kérlek parancsolj.</p>
				<p>- Holnap megyek Réthfalvára, egész napra. De miután félek, hogy ebédig megöl az
                    unalom, megtehetnéd, hogy jöjj velem.</p>
				<p>- Holnap?</p>
				<p>- Úgy, reggel tíz óra után indulhatunk.</p>
				<p>- Nagyon szivesen (szikrákat vetett a fiatal ember szeme). Hanem baj van. Holnap
                    már ketten készülnek Réthfalvára: Cseklész grófné és Würzheim báróné.</p>
				<p>- Brrrr...</p>
				<p>- A legkedvezőbb esetben holnaputánra kell látogatásunkat halasztanunk.</p>
				<p>- Holnaputánra? Az lehetetlen. Kedden, szerdán Hevesmegyébe igérkeztem. Egyszerre
                    négy tiszttartómnál tartok kassza-visitatiót.</p>
				<p>- Ez kellemetes időtöltés.</p>
				<p>- Oh, én röviden végzek. Felmarkolom az ezres, százas és ötvenes jegyeket; a
                    tizest, ötöst és egyest ott hagyom a napszámosok fizetésére.</p>
				<p>- És a számadás?</p>
				<p>- Van uradalmi revizorom, hála Istennek. Derék, értelmes ember. Csak harmadéve
                    van nálam s már is 500 hold homokot vett Nyir-Béltek körül. De várj: csütörtökön
                    okvetlenül szabad napom van. Itt termek nálad reggel tiz órakor s két sárgámmal
                    két óra alatt Réthfalvára röpítlek.</p>
				<p>- Szép hajtás lesz. Együtt megyünk?</p>
				<p>- Oh, ne képedj el. Itt van tárczámban hét eredeti levél. Ily csalhatatlan
                    bizonyíték birtokában, szemtelenség volna tőlem szerelemféltőnek lenni. Kérlek
                    csengess, hadd fogjon be kocsisom.</p>
				<p>- Hogyan? haza utazol?</p>
				<p>- Gyönyörűen süt a hold.</p>
				<p>- Azt hittem itt töltöd az éjet.</p>
				<p>- Lehetetlen; holnap reggel, hét óra huszonkilencz perczkor, az állomáson kell
                    lennem.</p>
				<p>Épen feljött a teli hold, a midőn Gedeon gróf a második palaczkkal is készen volt
                    s aztán kocsira ült és elhajtatott Kis-Gáthra.</p>
				<p>Harmadnapra Gelencze fiatal ura megint Cseklész grófné kastélyában töltötte a nap
                    második felét. Nagyon kereste az alkalmat, hogy közelébe kerüljön a grófnénak, a
                    ki azonban épen ma, csodálatos ügyességgel és legkevésbbé sem leplezett
                    szándékossággal, mindannyiszor kisiklott a tanú nélküli találkozás véletlenei
                    alól.</p>
				<p>Pedig bizonyos volt, hogy mondhatott volna valamit, tán sokat is, de nem volt
                    kedve hireit olcsón vinni a vásárra. Élvezet az, az asszonyok táborában, ha
                    legjobb barátaikat is néha jól megkinozzák. Magukról tudják, minő gyötrelem az,
                    égni a kiváncsiságtól és szívszakadva várni a kielégítésre!</p>
				<p>Még azt a kiszámított kegyetlenséget is elkövette, hogy egykor séta közben, a
                    kertben, jól összegyűrt zsebkendőjét elejtette. A fiatal ember boldog sejtelmek
                    között vette fel s miután érzette, hogy a kendőben valami papirféle zörejlik, a
                    becses jószágot, mint sajátját ki is csente belőle.</p>
				<p>De a grófné tiltakozott.</p>
				<p>- Grófocskám - mondá - csak ide vele az én papirkámmal. Ez a szakács programmja a
                    mai ebédre, tehát kizárólagos titka a háziasszonynak. A vendég elégedjék meg a
                    kész eredménynyel.</p>
				<p>Ily előzmények mellett nem csoda, ha a fiatal ember rossz kedvvel ült ebédhez, a
                    mi nagy szerencsétlenség. Mert szokás szerint, két hölgyecske közé szorulván,
                    csak erőltetve sikerült szomszédnőit mulattatni. Meg is kapta büntetését. A két
                    úri nő néha összenézett és vállat vont; ez pedig annyit tett: ez a Szabolcsy
                    Gábor végre is unalmas fráter. Gonoszabb itélet ez, a társaságban, mint mikor
                    más közönséges ember fejére az esküdtszék kimondja a «vétkest».</p>
				<p>Fel kell tenni, hogy ebéd alatt főleg az elátkozott kastély borzalmai képezték a
                    társalgás legháladatosabb anyagát. Eleinte nagyon észrevehető volt, mily
                    tartózkodással nyilatkoznak a vendégek? de mikor kiderült, hogy Würzheim báróné
                    a réthfalvi csodákat, sorban és egyenként mindenkinek elbeszélte, forradalmi
                    erőszakkal tört ki a legkorlátlanabb sajtószabadság.</p>
				<p>S miután oly előkelő hölgytől, mint a tábornokné, senki józanul nem követelhette,
                    hogy a titok részletes elbeszélésében megemlékezzék, mit mondott az elsőnek? mit
                    a legutolsónak? történt: hogy ha bár minden jelenlevő a legeredetibb forrásra
                    hivatkozhatott is: mégis, mikor a réthfalvi rejtelmek teljes képe egybe
                    állíttatott: tömérdek variáns lectio mutatkozott.</p>
				<p>Ezek közől, mint legnevezetesebb, legtöbb fejtörést okozott azon kérdés: vajjon
                    maga Réthfalvy báróné írta-e a Trouvillebe küldött leveleket, vagy az ő
                    parancsából, csak Jetty kisasszony, a szobaleány? Még azt sem lehetett
                    eldönteni, hogy a báróné legalább a fogalmazványt készítette-e előre: vagy ezt
                    is a szobaleányra bizta, a ki azután szóról-szóra kiírta a «Haus
                    Sekretair»-ből.</p>
				<p>Cseklész grófné háziasszonyi nyájassággal hagyta beszélni vendégeit. Mert a
                    legborsosabb rágalmazás sincs megtiltva az úri asztaltársaság között. Egyedül
                    csak a ház úrnőjének kell tartózkodni. Ennek ellenkezője rossz izlést árulna el,
                    a mit pedig a többiek csevegnek, az úgy is a felelősségre nem vonható «on dit»
                    rovatába tartozik.</p>
				<p>Tehát diszesen hallgatott, pedig ha tegnap Réthfalván járt, mint szemtanú,
                    legilletékesebben adhatott volna felvilágosítást.</p>
				<p>Naplemente után az ég nyugati láthatára felől sötét felhők kezdtek emelkedni; már
                    a villám fénye is vetélkedő játékot űzött a lámpagolyók holdvilágával. Jótékony
                    felfrissülés volt ez a rekedt levegő ellen s a társaság a kastély tágas
                    verandájára gyülekezett.</p>
				<p>A vidékiek pedig, a kik csak napi látogatók voltak, kezdtek készülni a
                    hazatérésre.</p>
				<p>Épen a végső pillanatban lágyult meg a grófné szíve. Egyszerre felkelt székéről s
                    lement a veranda előtt elterülő virágszőnyeg közé ékelt s puha poronddal
                    behintett szeszélyes alakú utacskák közé. Intett Gábor grófnak, hogy
                    kövesse.</p>
				<p>Csak öt vagy hat lépéssel haladott előre s megint megállott.</p>
				<p>- Látom, hogy haza készül - mondá - és én majd elfelejtettem hivatalos jelentést
                    tenni réthfalvi látogatásom sikeréről. A rám bizott levelet szerencsésen
                    átadhattam annak, a kihez czimezve volt.</p>
				<p>- Ah, grófné, és elfogadta?</p>
				<p>- Már hogyne fogadta volna el, ha én adom kezébe? Bizonyosan azt hitte,
                    valamelyik barátnéjától jő.</p>
				<p>- És?</p>
				<p>- Hogyan? és?... mit jelent ez a helyén kivül alkalmazott: és? Remélem nem várta,
                    hogy még választ is hozok rá?</p>
				<p>- Grófné, hogy lehetnék oly szerénytelen?</p>
				<p>- Ez már másként hangzik. S miután ön kevéssel is megelégszik, akkor többet
                    hallhat. Elbucsuzás előtt a kis leány ezt mondta: Nénikém, a levelet
                    elolvastam; igen örvendettem és vigasztalást nyertem belőle.</p>
				<p>- Ezt mondta?</p>
				<p>- Sem többet, sem kevesebbet. Ismerje el, alázatosan, hogy ez több, mint
                    remélhetett; több, mint a mennyit megérdemelt.</p>
				<p>- Messze felülmulja minden várakozásomat. Grófné, ön a legboldogabbá tette a
                    legkétségbeesettebb halandót.</p>
				<p>- Akkor vezessen vissza a társaságba.</p>
				<p>Midőn a fiatal ember e parancsot hallá, egy szökéssel átugrott az ültetvényeken s
                    azon útra állott, melyen a grófnénak okvetlenül át kellett hatolnia.</p>
				<p>- Csak még egy rövid szót, imádott grófné. Szívem mélyéből köszönöm jóságát és
                    részvétét irántam. Egy élet nem elég ily tiszta barátság meghálálására. De most
                    kötelességem tudtára adni, hogy legközelebb igen erős lépést teszek előre, de
                    csak úgy, ha dicső pártfogóném engedélyt ad rá.</p>
				<p>- Mit kivánhat még tőlem? (majdnem úgy hangzott ez, mint szemrehányás a
                    telhetetlenség ellen).</p>
				<p>- Grófné, csak e szót kell kimondania, hogy: legyen. E nélkül semmire sem
                    vállalkozom. Ha grófném mindenható patronatusságának szárnyai alá menekültem, s
                    nem akarok vakmerő felségsértővé lenni: úrnőm és istennőm engedelme nélkül
                    semmit sem tehetek.</p>
				<p>- Miről van szó?</p>
				<p>- Tudja meg grófnő, hogy Nagygáthy gróf megérkezett. Tegnap este meglátogatott,
                    pajtásságot kötött velem és csütörtökön reggel megyünk ketten, egész napra,
                    Réthfalvára.</p>
				<p>- Ön nem beszélhet komolyan.</p>
				<p>- Szószerint minden igaz. Gida gróf engem legjobb barátjának nevez. Trouvilleből
                    egyenesen hozzám rohant, megölelt, megroppantotta csontomat, ivott boromból,
                    ivott poharamból. Még Gelencze bitorlásáért is amnesztiát kaptam!</p>
				<p>- Honnan e képtelen változás?</p>
				<p>- Büszkén veregette kabátja oldalzsebét; azt mondta: kilencz darab eredeti és
                    csalhatatlan bizonyítványa van arra, hogy az ország legszebb leányzója szívet
                    szívért cserélt vele.</p>
				<p>- Ah? Csakugyan Jetty kisasszony levelei miatt bolondult meg? Oh hallatlan
                    vakság, Istenről elfeledkező elbizakodás! Csak férfitól telhetik ki ily
                    hajmeresztő ostobaság! De tulajdonkép mi szüksége neki arra, hogy önt is
                    Réthfalvára vigye?</p>
				<p>- Kézzelfoghatólag akarja megczáfolni, hogy irányomban szerelemféltő sohasem
                    volt. Egymagában már nem is elég arra, hogy elviselhesse boldogságát. Kell,
                    hogy más is tanúja legyen fényes győzelmének.</p>
				<p>A grófné hangosan nevetett; megindult visszafelé; a fiatal ember kitért útjából,
                    karját ajánlotta s ekkor a grófné halkan sugá:</p>
				<p>- Tót falu volt az a Lengyelke?</p>
				<p>- Tiszta magyar; de már a határdombon túl, fél kilométernyire tótok teremnek.</p>
				<p>- Akkor álljon be ön is tótnak. Gedeon gróf szállást ad önnek, a tót pedig kiveri
                    a házból.</p>
				<p>Ezzel felemelte legyezőjét, mintha a fiatal embernek vállára akarna vele ütni.
                    Természetesen, nem tette, mert a grófnék határtalan kegyeinek is határai
                    vannak.</p>
				<p>Így végződött e nap.</p>
			</div>
			<div type="chapter">
				<head>XVIII. (Az elátkozott kastély megrohanása és titkainak földig
                    lerombolása.)</head>
				<p>Az izgatottsággal várt nap megérkezett, de kérdés maradt, eljön-e Nagygáthy gróf?
                    mert az ilyen hatalmas uraság időközben mást is gondolhatott a következetlenség
                    vádja nélkül.</p>
				<p>Annál kellemesebb látvány volt, hogy tizenegyet vervén az óra, Kis-Gáth felől
                    porfelleg keletkezett s néhány percz után, mintha a szélvész sodorta volna ide:
                    Nagygáthy gróf könnyű, födetlen kocsin ülve és öt sárkányt hajtva, a gelenczei
                    kastély kapuja előtt termett.</p>
				<p>- Készen vagy?</p>
				<p>- Ülök fel.</p>
				<p>Ezzel felugrott a kocsira barátja mellé a bakra. Csak azt nézték, jól ég-e
                    szivarjok? más minden rendben lévén, fordult a kocsi, a lovak nyaka kaczéron
                    hajladozott, a húsz patkó nyomokat vert a földbe és folyt tovább a
                    repülés.</p>
				<p>A hátulsó ülésben világos szürke frakkban a kocsis volt mint leszegezett czövek
                    megtelepedve. Mellette teljes feketébe bújtatva a gróf komornyikja, monsieur
                    Jasmin fitymálá a mellette ülőnek csekély rangját és méltóságának érzetében
                    félre nézett a kocsiból s nagyon vigyázott, nehogy rázkódás közben összeütődvén,
                    a kocsis könyökével magát megfertőztesse.</p>
				<p>Épen most a falun kívül valami rozzant csőszház mellett haladtak el s Jasmin úr
                    (mert jeles összehasonlító talentum volt) azon gondolatban mélyedt el, hogy
                    ennél a kunyhónál a párisi nagy operaszinház mégis sokkal szebb épület! Mikor
                    pedig Fazekasfalva nagy utczájának göröngyein döczögtek végig, sóhajtva
                    emlékezett vissza a rue Rivoli ruganyos aszfaltjára.</p>
				<p>A volt mérnököt nagyon érdekelte a lovak rohama és ütenyszerű egyenlő sebes
                    ügetése. Kivette óráját, olvasta a perczeket és gyakorlott szemmértékével
                    számította a hátrahagyott kilométereket.</p>
				<p>- Barátom, - mondá, - ha mindig így haladunk, huszonöt kilométer fog esni egy
                    órára.</p>
				<p>- Mennyi az a régi becsületes mérték szerint?</p>
				<p>- Valamivel több mint három és fél mértföld.</p>
				<p>- Az kevés. Rajtam ugyan holmi vidéki személyvonat nem fog ki.</p>
				<p>Ezt felelve, még jobban megeresztette a gyeplőt; tán még az ostorhoz is nyúl, ha
                    nincs jelen a kocsis (a grófnak közlekedésügyi minisztere), a ki elrémült
                    arczával bölcs mérsékletet tanácsolt.</p>
				<p>Csak nyelte a kocsi a távolságot e rohamban, a nélkül, hogy a lovak vágtattak
                    volna. A gróf kitünő kocsis volt; tán kitünőbb, mint a minő gróf lehetett.
                    Művészi pontossággal kerülte ki az útközben talált szalmás szekereket, sőt az út
                    nagyobb kátyúit is. Ez alatt pedig már második szivarát hamvasztotta el a
                    szemben süvöltő szél segítsége mellett.</p>
				<p>Végre győzelmesen kiálthatott fel.</p>
				<p>- Gábor! otthon vagyok.</p>
				<p>- Otthon? azt hiszem, csalódol; mert én, a ki felmértem e vidéket, tudom, hogy a
                    kastély ama dombok túlsó lejtőjén fekszik.</p>
				<p>- Mi urak akkor vagyunk otthon, ha saját földünkre érkeztünk. De nézd csak a
                    bárónénak rabló agriculturáját! Mennyi buzaföld. Ott repcze volt; azontúl
                    dohányt ültetett. Alig valami tengeri, zab, árpa vagy vetett takarmány. Ha
                    maholnap kezembe kerül a 9000 hold, meglásd egy kanálnyi termő erőt sem találok
                    benne. Te, a ki esetleg kultur-mérnök is lehettél volna, nem lázadsz föl e tatár
                    gazdasági módra?</p>
				<p>- A föld majd megjavul, ha heverteted. Addig vígasztaljon meg az ilyen
                    gazdaságból gyűjtött sok pénz és kamat.</p>
				<p>- Igazad van: ez mindenesetre elfogadható kárpótlás lesz.</p>
				<p>Már megkerülték a réthfalvi domboknak szőllővel beültetett promontoriumát, midőn
                    a megyei kavicsolt útra felhajtattak s a roppant porförgeteg hátrahagyása
                    mellett, az elátkozott kastély idomtalan tetőzetét megpillantották.</p>
				<p>Ezen órában a báróné, leánya társaságában az alsó kertben hasznos vetemények és
                    gyümölcsfák között sétálgatott.</p>
				<p>A hölgyek még azt sem hallották, hogy Gedeon gróf már búcsút vett
                    Francziaországtól: annál kevésbbé sejthették, mily nagyszerű meglepetés vár
                    rájok.</p>
				<p>Ellenben Jetty kisasszony (mert időközben szobalányi fizetésének megtartásával
                    komornai rangra emeltetett) a felső kertben élvezte szabad óráját.</p>
				<p>Az egykori árnyas park most szomorú rombolás helyét mutatta. A báróné a
                    legterebélyesebb tölgyeket kivágatta, s mint tüzelőfát a szomszéd mezőváros heti
                    vásárán eladatta.</p>
				<p>Jetty kisasszony volt az első, a ki a nagyszerű fogat közeledését észrevette.
                    Néhány másodperczig még remélte, hogy csak az úton halad át valami idegen; de
                    rögtön elrettenve látta, hogy a kocsi egyenesen erre fordul rúdjával és meg sem
                    áll, míg a kastély bejárása elé nem érkezik.</p>
				<p>- Mennyei hatalmak ne hagyjatok! Vendég! férfi vendég botlik be Réthfalvára! mi
                    lesz ebből?</p>
				<p>Már rohanni akart, hogy úrnőit a kitört veszedelem felől értesítse, a midőn
                    Nagygáthy gróf oda vetvén a gyeplőket kocsisának kezébe, leugrott az ősi
                    kövezetre s karon ragadá a megfutamodni szándékozót.</p>
				<p>- Lélekvesztő gyönyörűségem! - kiáltott mint elismert műértő, a ki a női kecsek
                    becsét, bármely fajú öltözék alatt is, rögtön képes volt felfedezni. - Egy
                    tapodtat sem innen. Csak azt mondja, hol találom a bárónét, mert meg akarom a
                    hölgyeket lepni.</p>
				<p>A (tiszteletbeli) komorna a kastély túlsó oldalán fekvő kert felé mutatott és
                    épen háladatos mosolyra akará ajkait nyitni, midőn azt a másik urat, Gedeon gróf
                    kisérőjét, megismerte.</p>
				<p>- Még ez is itt van? - gondolá végkép megsemmisülve. - Megérkezett az utolsó
                    itélet napja. Jaj lesz most eleveneknek és holtaknak!</p>
				<p>Nagygáthy gróf csak szemével intett barátjának, hogy kövesse. De ennek épen most
                    már más felé járt az esze.</p>
				<p>Leírhatlan csodálkozására innen a kastély kapujából, a letarolt park gyér bokrai
                    fölött láthatta, hogy édes atyjának, a honvédezredesnek, sírköve sértetlenül áll
                    előbbi helyén.</p>
				<p>- Kisasszony, - kérdé álmélkodva, - miként történt, hogy ezen emlékkő fönmaradt?
                    Nekem azt írták, hogy el van onnan hordva s helyén friss pázsit zöldel.</p>
				<p>- Méltóságos uram, - felelé a leány egészen elérzékenyülve, jobban mondva
                    megvesztegetve, az ily magas helyről jött kisasszonyi czímre. - Valósággal el
                    volt határozva, hogy a sírkövet lebontsák és elhordják. Az ispán már alkudozott
                    az emberekkel. De miután senki sem akarta harmincz forinton alul leszedni és
                    darabokra törni; az országutat kavicsoló vállalkozó pedig az apróra tört
                    anyagért két forint húsz krajczárnál többet nem igért: hát bizony helyén hagytuk
                    az ezredes emlékét.</p>
				<p>Ime, milyen jó néha a takarékosság! Huszonhét frt nyolczvan krajczár megkimélése
                    által egy 1849-ben elvérzett mártirnak sírja illetlenül maradt s van még jel
                    arra, hogy hol keressék a háladatos utódok a hazáért elhunytnak hamvait!</p>
				<p>Megvígasztalódva s felbátorodva sietett a fiatal ember barátja után. Jól ismerte
                    a kastély bensejét s a kapu boltozata alatt áthaladva, rátalált az alsó kertre,
                    a hol az oszlopos veranda legfelsőbb lépcsőjén a ház úrnői épen most fogadták a
                    legelőbb érkezett vendég üdvözletét.</p>
				<p>A báróné zavarban volt; de mikor meglátta, hogy a kit szíve gyökeréből gyűlölt,
                    az is ide merészkedett jönni, büszkén emelé föl fejét.</p>
				<p>Gedeon gróf azonban semmit sem vevén észre a keletkező fergetegből, kézen fogva
                    vezeté közelebb barátját és mondá:</p>
				<p>- Nénikém, bízva jóságában, elhoztam legjobb barátomat, Szabolcsy Gábort. Ép oly
                    vérrokonságban van ön vele, mint velem s mint tudom, Miklós bátyánk már be is
                    mutatta.</p>
				<p>A báróné kezdé elveszteni eszméletét; de a jó nevelés gyümölcse és a megszokás
                    ereje még működött benne. Gépileg felelé:</p>
				<p>- Örülök; már találkoztunk.</p>
				<p>Aztán tántorogva indult a ház felé. Azt hitte, a vesztőhelyre hurczolják. Tudta,
                    hogy Gedeon gróf a Trouvillebe küldött levelekről beszélni fog, s mint illik, az
                    iránta mutatott figyelmet, részvétet és kitüntetést élő szóval is megköszönni.
                    Minő jelenet keletkezik ebből? Leánya épen nem értheti, minő levelekről van szó?
                    Gedeon gróf elbutul, csodálkozik; azt hiszi, őrültek házába jutott. És a bűnös
                    elárulva, leálczázva, a földig lealázva! Ő, az anya és a ház úrnője! Lehet-e
                    emberi teremtménynek ily leveretést, ily végső megsemmisítést elviselni?</p>
				<p>Beléptek a kastély folyosójára és onnan egyenesen a társalgó terembe. Menet
                    közben Gedeon gróf nem győzte húga szépségeit s teljesen kifejlődött bájait
                    bámulni és dicsőíteni.</p>
				<p>Csak arról nem szólott, mily sugár, magas, szép növése van, mert akkor mindenki a
                    párocskára néz és megmérheti, hogy ő méltósága épen a válláig ér
                    menyasszonyának!</p>
				<p>Gábor gróf a bárónénak udvarolt. Sok szép és lekötelező bókot mondhatott; de a
                    figyelmetlen úrnő csak fejének hajtogatásával adott néma választ.</p>
				<p>A szerencsétlen anya lelkében zúgott már a keletkező orkán bömbölése. Legutolsó
                    kétségbeesésében hamisan kezdett szívében imádkozni. Mintha meg lehetne csalni
                    az istent!</p>
				<p>Titkos fohászának ez volt értelme. Mindenható! a ki az ártatlanoknak s a jó
                    szándéktól vezérlett anyáknak és özvegyeknek atyja vagy, mentsd meg hű
                    szolgálódat a szégyentől, mert különben lehetetlen, hogy e nap vérontás nélkül
                    végződjék.</p>
				<p>Nagyon természetes, hogy a magas égnek egy báróné figyelmeztetésére jobban meg
                    kellett e dolgot fontolnia. Mert csak nem akarták oda fön megengedni, hogy
                    egyszerre két grófnak drága élete veszedelembe kerüljön. Okvetlenül ketté vágják
                    a vetélytársak egymás nyakát.</p>
				<p>És mégis, ki hinné? a jó szerencse, Nagygáthy grófnak könnyenhivősége vagy inkább
                    elbizakodottsága a közvetlen veszélyt elhárította!</p>
				<p>Mihelyt leült a társaság, Gedeon gróf szeretett húgának kezét megcsókolván,
                    bizalmasan mondá:</p>
				<p>- Imádott Lenkém! Engedd meg, hogy hódolatteljes vőlegényed élőszóval is
                    megköszönhesse azon boldog órákat, miket hozzám küldött leveleid olvasása közben
                    nekem szereztél.</p>
				<p>Itt volt az utolsó itélet. A báróné ajkai görcsösen vonaglának. Leányára nézett s
                    várta a megérdemlett büntetést.</p>
				<p>A kis leány azonban semmi különös meglepetést sem mutatott. Mintha ujság sem
                    volna előtte, hogy ő leveleket irogatott Gida bácsinak. Csak zavarodtan nézett
                    és nem talált szókat a feleletre.</p>
				<p>E válságos perczben a boldogtalan vőlegény még nehány szóval egészíti ki kérdését
                    és teljes lelki nyugalommal kérdé:</p>
				<p>- Úgy-e Lenkém, mindig szíved sugallata szerint szoktál írni?</p>
				<p>E szerencsés kérdés egyszerre szétoszlatá a helyzet veszélyes voltát.</p>
				<p>Az egyenes, személyes és közvetlen kérdésre a kis leány nem tudott (vagy nem
                    akart) felelni; de az általános értelemben tett felszólításra mondhatott, a mi
                    tetszett és igaz is volt.</p>
				<p>- Bátyám, - szólt oly komolyan, mint csak egy vidám kedélyű leányka
                    arczvonásaitól kitelhetett, - a mióta írni tudok, a kinek csak valóban írtam,
                    mindig szívemnek legőszintébb gondolatait biztam papiromra.</p>
				<p>E nyilatkozat általános lelkesedéssel fogadtatott. Mindenki azt magyarázta ki
                    belőle, a mi érdekének és várakozásának leginkább megfelelt.</p>
				<p>Gedeon grófnak felragyogott arcza az örömtől. Igaz, hogy tekintve saját
                    uradalmait, a 9000 holdas örökséget igen keveslette: de a mamától összegyűjtött
                    tőkepénz s a gyönyörű szép leány sokat nyomott a mérlegben.</p>
				<p>A báróné először elálmélkodott. Úgy érzett, mint a vízbehaló, a ki mikor már
                    elmerült, egyszerre észreveszi, hogy valaki utána jött, megragadta üstökét s
                    viszi a partra. Igaz, hogy nem értette leányát; de örömest feltette, hogy ez a
                    jó és engedelmes gyermek, ha történt is háta mögött valami, e pillanatban
                    mindent magára vállalt!</p>
				<p>És Gábor gróf? Ez az egészből csak azt a kifejezést hallotta: «a kinek csak
                    valóban írtam.» Benn rejlett e föntartásban azon lehetőség is, hogy a távollevő
                    rokon tőle ugyan soha egy irott betűt sem kaphatott.</p>
				<p>De végre meg volt a jég törve. A báróné újra lélegzett és legelső is volt, a ki a
                    helyzet megváltozásából hasznot akart húzni. Anyai könnyek között
                    figyelmeztette a boldog szerelmeseket, hogy ne feszegetnék többet a multat (ez
                    alatt a Pesten adott kosaracskát is értheté), hanem gondoljanak ezután kizárólag
                    a szép jövőre, mely őket várja.</p>
				<p>Innen kezdve vidámabb és fesztelenebb hangulat uralkodott. Rögtöni fordulat
                    következett be s a báróné, mint bizonyíték hiánya miatt felmentett bűnös,
                    bátrabban mozoghatott. Sőt tudva, hogy leánya a legmegbízhatóbb őrizet alá
                    jutott, háziasszonyi gondok czíme alatt, magukra is hagyhatá a fiatalságot.</p>
				<p>Tekintve, hogy vendégei távol laknak s még ma haza utaznak, az ebéd ideje négy
                    órára tüzetett ki. A báróné a vidékről felszedett szakácsnéjának művészetében
                    nem sokat bízott, tehát lopva és titkon még a konyhába is benézett. Fösvény volt
                    a gyűlöletességig, de azért báróné akart maradni, a kinek a kifogástalan
                    vendégszeretet első kötelessége. Értsük: ha szép szerivel ki nem bújhatott
                    alóla.</p>
				<p>A szakácsné zokon és erősen fitos orral fogadta e kéretlen beavatkozást. Azt
                    találta mondani: ha nem üt ki az ebéd hiba nélkül, annak oka, hogy nincs a
                    háznál, a mi kellene hozzá. A báróné rendre utasította a fellázadó cselédet; ez
                    pedig rögtön benyújtá mához tizenöt napra szóló lemondását.</p>
				<p>E közben a fiatalság bölcsen átlátta, hogy ily forró nyárban teljes másfél órát
                    lehetetlen a szobában tölteni el. Hármacskán tehát kimentek a kastély alsó
                    kertjébe, a hol a gyümölcsfák árnya alatt állítólag hűsebb szellő
                    lengedezett.</p>
				<p>Gábor gróf hősies elhatározottsággal tűrte szenvedőleges szerepét; de ha Gedeon
                    gróf tűzzel beszélt s néha vallomásaiban az őszinteség határáig is elcsapkodott:
                    a két hallgató összenézett és egymás szeméből bűvös titkokat olvasott ki.</p>
				<p>És tökéletesen értették e néma beszédet.</p>
				<p>A boldog vőlegény sok érdekes adomát tudott a főrangú úrnők boudoirjából. Mindig
                    szigorúan az illem határai között maradt. Soha életében nem volt tűrhetőbb
                    legény, mint most, a mi eléggé bizonyítja, hogy szerelmes is lehetett egy
                    kicsit.</p>
				<p>Séta közben Gábor gróf néha nagyon megbámult egy piros almával rakott fát. Illett
                    ez, hogy barátja tanú nélkül is megnyithassa szívének tárházát és kiönthesse
                    onnan érzelmeinek kincseit.</p>
				<p>Mikor így Gábor gróf néhány lépéssel hátrább maradt, nagyon mulattatta őt a
                    komikus látvány: a piczi kis gróf, a ki az ellenállhatlan hőst játsza s mellette
                    a szerény, egyszerű leány, de alakjában a királynék szobormintája. De mind
                    hiába! a kis grófocska 70,000 holdat dobott a mérlegbe, melyen állott, tehát ki
                    birkózhatott volna vele? Gábor gróf ily hatalom ellenében csak az egykori
                    mérnöksegéd volt, a ki azonban ha marokra kerül a dolog, vetélytársát fél
                    kezével dobhatja át a kert kerítésén.</p>
				<p>Más ember nem tűrhette volna, hogy idegen tolakodjék közbe és elbizakodottan
                    játsza az egynapi királyságot.</p>
				<p>De könnyen vonhatott vállat a fiatal ember. Dönthetlen biztosíték volt kezében,
                    az égi üzenet, melyet Cseklész grófné hozott: «a levelet elolvastam; igen
                    örvendettem és vígasztalást merítettem belőle.» Csakis ily felhatalmazás
                    birtokában engedhette át néhány órára a csatatért, melyen többé semmi legyőzni
                    való sem volt!</p>
				<p>A kitüzött órában jött a báróné és elvezette vendégeit az ebédre. A csinosan
                    felterített asztal a verendára nyíló hűvös szobában állott s Jetty kisasszony
                    épen most hozta fel a levest.</p>
				<p>Az ülés sorát a helyzet hozta magával. A hosszas kerek asztal felső élén a báróné
                    elnökölt; mellette jobbról leánya és Gedeon gróf következtek. A baloldali
                    fönmaradt hely csak Gábor grófnak juthatott. Ehhez volt kötve a lovagias
                    kötelesség, a ház asszonyát mulattatni, kivánatait megelőzni, megjegyzéseire
                    figyelmezni s vizet tölteni poharába. Ez mindössze is fel nem ért Herkules
                    legcsekélyebb csodatettével.</p>
				<p>Mindnyájok szerencséjére Gedeon gróf oly virtuozitással húzta a társalgás első
                    hegedűjét, hogy e rikoltó kiabálás mellett a lágyabb hangszerek akkordjait
                    hallani sem lehetett. Lenke kisasszony is csak alig kapott időt, hogy néha egy
                    csodálkozó vagy kérdő «ah?»-ot vessen közbe.</p>
				<p>Ilyenkor Gábor gróf alkalmat nyert, hogy a báróné arczvonásait tanulmányozhassa.
                    Emlékezett rá, hogy e nő korábban nyájasabb volt, ha bár a mi fiatal emberünket
                    soha igazán szívesen nem látta is. Most az örökös izgatottság és elégedetlenség
                    visszataszító vonásokat gyüjtött szája környékére. Aztán idősebb is lehetett,
                    mint leányának tizenhét éves kora sejtetni engedte volna. Fiatal éveinek regénye
                    még a negyvenes években folyt le s ha később máshoz ment férjhez, igen meglett
                    korú hajadon lehetett.</p>
				<p>Ezen észrevétel kulcsot adhatott jelleme meghatározására. Összevegyült benne az
                    úrnő, az anya hatalma a vén leány hiúságával, a szerelmében csalódottnak
                    embergyűlöletével, a harmincz évet túl haladott szüzek önteltségével, a saját
                    én-jök értékének kimagyarázhatlan túlbecsülésével.</p>
				<p>És ezek mellé még a fösvénységnek büzhödt fertője is!</p>
				<p>Miről tudott Gedeon gróf oly kimeríthetlenül beszélni? A ki messze földeket
                    bejárt, sokat mondhat, még többet hazudhatik. De Gedeon gróf nehezebb feladatnak
                    vélte tudományának kilencz-tized részét elhallgatni, mint a csekély maradékot
                    egy ebéd idejére feltálalni.</p>
				<p>Kitünt, hogy jártas volt a faubourg St.-Germain herczegnőinek termeiben, habár a
                    «ruelle» titkait irgalmatlan szigorúsággal kizárta előadásából.</p>
				<p>Ismerte a párisi franczia nyelv legújabb haladásait és grammatikai vívmányait.
                    Elmondta, hogy a jó társaságokban e szót «chic» többé hallani sem lehet. Még a
                    hasonlókép szellemes és klasszikus kifejezés a «pschutt» meg a «vlan» is avulni
                    kezd. Ma már a comme il faut ember előtt minden szép, kedves, divatos és elegáns
                    dolog egyszerűen csak «tchink».</p>
				<p>- Az én öt lovam tchink, az én hetvenezer holdam tchink. A hogy beszélek, az
                    tchink. És mindnyájan, a kik itt vagyunk, csupa tchink-ek vagyunk. A pedáns és
                    világtól elmaradt franczia akadémia e végtelen sokat kifejező jelzőt még nem
                    fogadta el, de annál rosszabb rá nézve. Tant pis...</p>
				<p>Ebéd végén a báróné feloszlatta az ülést s a két úr kiment a verandára fekete
                    kávét inni és szivarozni. A kis leánynak meg volt engedve, hogy az ily
                    kétségtelenül tchink társaságot kövesse és illő távolságban velük együtt
                    legyen.</p>
				<p>A báróné maga hosszabb időre láthatatlan állapotba jutott. Ha van itt még
                    negyedik személy, afféle épen nem tchink-szerű egyén, bizonyára azon gyanura
                    vetemedik: hogy megy már a vén zsugori, elzárja az ebéd maradékát; jó lesz azt
                    holnapra, holnaputánra újra felmelegíteni!</p>
				<p>Csak néhány szót váltott még a verandán ülő társaság, a midőn Gedeon gróf kiveszi
                    óráját, rá pillant, megcsóválja fejét s mint drága egészségére vigyázó fiatal
                    ember igen fontoskodó arczczal mondja:</p>
				<p>- Barátom, nekünk sietnünk kell; a nap hanyatlik, az én lovaim pedig nem éji
                    kalandokra valók. S miután a szobaleányt nem küldhetem az istállóba, megyek
                    magam. Remélem, ott ácsorog az udvaron komornyikom: intek neki s a kocsis
                    foghat.</p>
				<p>- Részemről készen vagyok.</p>
				<p>- Megyek és jövök. Mulattasd addig dicsőséges kis menyasszonyomat.</p>
				<p>- Mindenesetre barátom, csak vigyázz, nehogy az udvaron Würzheim bárónénak véres
                    szájú komondoraival találkozzál.</p>
				<p>Gedeon gróf ekkor már sietett az ajtó felé. Hallotta, vagy nem: mit mondott
                    barátja? nem sokat gondolt vele. Ő már előre élvezte a rá váró gyönyört, hogy
                    pompás telivéreit megint hajthatja.</p>
				<p>A verenda ajtaja becsapódék a távozó után, s arra rögtön más új világ keletkezett
                    a visszamaradtak között! Tetszett a sors szeszélyének, hogy épen közvetlenül az
                    elválás perczében szólhatott e két lény egymással tanuk nélkül.</p>
				<p>Gábor gróf felkelt; arcza lángolt, hangja reszketett és szívének mélyéből fakadó
                    érzelemmel mondá:</p>
				<p>- Lenke kisasszony, bocsássa meg kétségbeesésemből származó vakmerőségemet, hogy
                    levelet írtam s csak holt betűkkel fejeztem ki először: mint szeretem önt
                    végtelenül!</p>
				<p>A kis leány mosolya mennyet igért. Szemében a boldogság és öröm könnye
                    csillámlott meg. De mégis a női természet tartózkodásával csak azt kérdé:</p>
				<p>- Elmondta Cecilie néni válaszomat?</p>
				<p>- Elmondta és e szavak örökre szívembe vésve maradnak. Lenke kisasszony elolvasta
                    levelemet, örömmel fogadta és vígasztalást merített belőle.</p>
				<p>- Igen, ezt izentem, - és mindenről megfeledkezve kérdé: - Szeret ön engem?</p>
				<p>- Szeretem! és ezen szavam egész életem boldogságát foglalja magában.</p>
				<p>- Ha szeret ön, - felelt túlvilági elragadtatással a leányka, - akkor fogadja
                    kezemet és legyen az öné örökre. Nincs időm többet beszélni, csak azt tudja meg,
                    hogy én még előbb szerettem önt. És ha az egykori mérnök ma is csak a régi
                    szerény mérnök, akkor is csak öné vagyok.</p>
				<p>Most már az őrülés rohamai ragadták meg a fiatal embert, ő is megfeledkezett, hol
                    van? ki látja? ki hallja? és az ajándékban kapott kezet szívére emelé.</p>
				<p>E pillanatban nyilott az ebédlőnek túlsó ajtaja és Gedeon grófnak közeledő léptei
                    felhangzának.</p>
				<p>- Uram! - szólt még e végső másodperczekben is a boldogságban úszó leányka. -
                    Látnia kell, hogy én e nyilatkozatot vártam, reméltem és el voltam készülve a
                    legelső kedvező alkalomra.</p>
				<p>Ezzel kebelébe nyúlt s onnan egy kék szalaggal összekötött papircsomagot vett
                    elő.</p>
				<p>- Rejtse el!</p>
				<p>Többet nem szólhatott, mert Gedeon gróf jól megcsattintva az üveges ajtó
                    kilincsét, kijött a verandára azon nevezetes hírrel, hogy fog már a kocsis!</p>
				<p>Szokás szerint semmit sem látott. A gyanú, kétkedés vagy épen a féltékenység
                    eszébe sem juthatott. Mert zsebében hordva menyasszonyának szerelmes leveleit,
                    oly rendületlenül állott hite, mint a Sion hegye.</p>
				<p>Különben is nagy úri házból származó gyerek lévén, születése óta szokva volt
                    hozzá, hogy mindent készen kapjon kezébe s ha kellett valami, mások dolga volt
                    legtitkosabb vágyait ellesni és megelőzőleg teljesíteni. Tehát azon érzék, hogy
                    akármit is saját grófi szemével fedezzen fel, tökéletesen hiányzott benne.</p>
				<p>Az ebéd végétől a jelen pillanatig alig telt el húsz percz. És mennyi történt ez
                    alatt! A mit két szerető szív csak hitt, most élő szóval bebizonyítva hallotta.
                    Minő boldog megnyugvás ez a jövőre! Biztosan építeni a lerakott alapokra!</p>
				<p>A báróné szándékosan hagyta őket magukra. A jó gyermek szereti mamáját, s mégis
                    csak a háta mögött szokta a kiválasztott ifjúnak szerelme titkát megvallani.</p>
				<p>De mikor a ház úrnője a lovak dobogásáról hallotta, hogy vendégei útra készülnek
                    s nehány pillanatig a gondatlan vőlegény is az udvaron állong, veszedelmet
                    sejtve, előrohant, hogy féltékenyen őrzött báránykáját a vérengző tigris körmei
                    közül kiszabadítsa.</p>
				<p>Majdnem egyszerre, úgyszólván Gedeon gróf sarkában érkezett a verandára és
                    fellélegzett, a midőn mind a hármat együtt találta.</p>
				<p>Vendégei ekkor már búcsúztak. Gábor gróf nagy tisztelettel hajtá meg fejét a
                    hölgyek előtt. Gedeon gróf melegen szorítgatta legkedvesebb hugának kezét, mely
                    az elmult pillanat óta örökre egy más férfinak tulajdonává lett. A leány bátor
                    szívvel engedé kezét szorongatni és szépen meghajlott, a midőn rokona hangos
                    csókot pattintott rája. A csókot a tüzeskedő vőlegény adta, de csak a közönyös
                    hug fogadta.</p>
				<p>A két fiatal ember búcsút véve eltávozott.</p>
				<p>Sok ember, a ki hallott valahol harangozni, de nem tudta hol? azt hiszi, hogy a
                    grófnék hitágazata közé tartozik a férfi vendéget, pöczkösen ülve maradva,
                    bocsátani útnak. Valósággal így történik ez télen városban, a társaságban: de
                    nyáron a falun, a kit szeretnek, nőt vagy férfit, oly szépen lekisérik a kapu
                    aljáig, mint akármely más derék, vendégszerető, jó magyar ténsasszony
                    teszi.</p>
				<p>Teljes sötét éj lőn, a midőn Gedeon gróf Gelenczére érkezett s barátját a kastély
                    előtt leszállítá. Maga Kis-Gáthra ment éjjelezni, mert másnap Hevesbe készült,
                    a hová, mint mondá, legalább két hétre, sok korhely pajtása fog össze gyűlni.
                    Oly saison, mely alatt a szerelem és a vőlegénység ügyei bízvást szünnapokat
                    tarthatnak.</p>
				<p>Így végződött az elátkozott kastély megrohanásának története.</p>
				<p>De hova maradt a ház titkainak földig való lerombolása?</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Gábor gróf otthon volt saját úri kényelmében. Az inas meggyujtá a lámpákat, a
                    komornyik elhozta urának pongyola öltözékét. A vacsora is készen volt, de a gróf
                    mindenkit dolgára küldött, kijelentvén, hogy semmire szüksége nincs, egyedül
                    akar lenni és reggelig senki ne háborgassa.</p>
				<p>Megmenekedvén háznépének jelenlététől, bezárta az ajtót, a legkényelmesebb
                    karszéket az asztal mellé tolta, a lámpák lángját föllebb csavarta s aztán
                    (bocsássuk meg a boldog férfinak ezen gyöngédtelenségét) török dohányra
                    gyujtott. Így lehet csak a csendes magányban szellemi gyönyöreket teljes
                    mértékben élvezni! Az illatos füstgomoly adja meg az élmények fűszerét és
                    koronáját.</p>
				<p>Végre ennyi készület után kivette kabátja zsebéből a kis leány papircsomagát,
                    mely világos égszín szalaggal volt lekötve.</p>
				<p>Felbontotta s legelőször is az lepte meg, hogy a nehány lapból álló kötetke nem
                    tentával, hanem csak rajzónnal van írva. Ez már jellemzette a kis leány
                    helyzetét az anyai házban.</p>
				<p>- Mit fogok olvasni? Ha nekem adta: a tartalom csak engem illethet. Ha készen
                    tartotta: akkor várta is az alkalmat, hogy átadhassa!</p>
				<p>Mindjárt első tekintetre látta, hogy ez nem levél, még kevésbbé napló, vagy
                    napló-kivonat. Egyszerűen csak feljegyzése azon gondolatoknak, miket a fiatal
                    embernek a legegyenesebb és legközvetlenebb forrásból megismernie kellett. Hogy
                    lássa a helyzetet, vegye számba a nehézségeket s készüljön küzdelemre! Ez volt a
                    tartalom; ez tünt ki azon sorokból, miket az olvasó a lapok forgatása között
                    előre is kikapkodhatott.</p>
				<p>- Végre életemben először teljes bizalommal és háborgatás félelme nélkül
                    beszélhet velem! Ebben lesz megírva felelete nyilatkozatomra: hogy szeretem!</p>
				<p>Ime az irat tartalmának egyes kiszakított részlete.</p>
				<p>*</p>
				<p>«Mikor én kis leány voltam, jött egyszer Réthfalvára egy idegen fiatal ember, a
                    ki nem olyan volt, mint a többi. Ez sokat tanult, nem félt a széltől, a hidegtől
                    vagy nyáron a nap égető sugaraitól. Többi ismerőseimtől soha mást nem hallottam,
                    mint a mit én is tudtam; mindig előre megmondhattam, mit fog nekem beszélni? a
                    ki hozzánk jött látogatóba s kijött velem a kertbe lapdázni vagy abroncsot
                    dobálni.</p>
				<p>Hanem a ki most jött, az egy új világnak embere volt. Addig csak női munkát
                    ismertem, vagy láttam, hogy az emberek szántanak, vetnek, aratnak, csépelnek.
                    Legnagyobb csodám volt, ha valahol házat építettek. De ez az új ember vasutat
                    mért és vasutat csinált! Csekélységem érzetében megsemmisülve voltam. Míg én, a
                    leányok és fiúk játszottunk, zongoráztunk, s az iskolai könyveket forgattuk: már
                    éltek mások, a kik nagy szorgalommal magasabbra törtek, hogy tudományukból
                    élhessenek és a hazának használhassanak.</p>
				<p>Ezt a fiatal embert a mamám meghívta egyszer ebédre. Én kiváncsi gyermek voltam
                    és nagyon sokat kérdezgettem tőle. Eleinte féltem, hogy fárasztom és nem tart
                    érdemesnek arra, hogy ily tudatlan gyermeknek felelgessen; de oly szíves és
                    barátságos volt, hogy mindent, a mit megérthettem, megmagyarázott nekem. Sőt tán
                    még tetszett is neki, hogy ily csacska gyermek annyira érdeklődik az ő különös
                    mestersége iránt.</p>
				<p>Ma sem tudom, mennyit értettem beszédéből? csak arra emlékezem, hogy én ezt az
                    embert csodáltam, tiszteltem, meghajlottam előtte és büszke voltam rá, hogy
                    engem csak egy szavára is méltatott! E pillanat óta mindig untatott, ha egy diák
                    vagy fiatal ember köznapi dolgokkal mulattatni akart engem.</p>
				<p>Mily gyermekes örömet érzettem, a midőn végre én is mondhattam e hősnek valamit,
                    a mit ő nem tudott! Hogy a kertben a sírkőre metszett «g. Sz. G. h. e.» betűk
                    annyit jelentenek: gróf Szabolcsy Gábor honvédezredes! Nagyon meglepte őt e név,
                    mert őt is így hívták; de mint polgár nem akart rokonságot kötni a
                    grófokkal!</p>
				<p>Aztán sokáig nem láttam. Már készen volt a vasút, jártak is rajta és én, legalább
                    nappal, nem örömest mulasztottam el, hogy a kert kerítése mellől ne nézzem az
                    átrobogó vonatot. Érzettem, hogy ez új dolog, új tünemény a nagy világ csodáiból
                    a mi szegény vidékünkön.</p>
				<p>Egyszer megint közeledett a vonat és csodálkozva hallottuk, mint csendesedik
                    gyorsasága s végre épen a mi kertünk fölött megáll. Erővel vittem mamámat, hogy
                    lássuk, mi történt? de mikor oda jutottunk, a vonat tovább szállott s a pályaőr
                    szép koszorúval a kezében jött elénk, hogy mamám engedelmével az ezredes
                    emlékkövére tehesse.</p>
				<p>És mindjárt tudtam, hogy e megemlékezés Gábor napjának alkalmából történhetett.
                    De mikor hozzá adtam, hogy e koszorút csak «ő» küldhette, mamám nagyon
                    lepirongatott, hogy az idegent ily rövid szóval neveztem. Hallgattam, de azért
                    ez az ő mindig ő maradt emlékezetemben!</p>
				<p>Az üvegházi friss virágokból font koszorú hamar elhervadott, a fagy is
                    elhamvasztotta; a szélvész pedig a földre sodorta. Én nehány rózsalevelet
                    imakönyvembe tettem; ma is ott van. A fonnyadt maradványt kandallóm tüzénél
                    elégettem.</p>
				<p>Megint végtelenül sok idő telt el. Egy reggel azt mondta mamám, hogy nagy leány
                    vagyok és elvitt Pestre. Jártunk ott ismerőseink estélyeire, a midőn egyszer,
                    valahol megint szemem előtt állott az én régi ismerősöm. Elvegyült a férfiak
                    közé, úgy viselte magát, mint egyik a többi közül, pedig már nagyon magas
                    hivatalban volt. De nem tánczolt és nem kereste a leányok társaságát. Tehát én
                    sem tánczoltam. A kik felszólítottak, valami ürügy alatt kimentettem magamat, ő
                    meglátott engem, megismert és meghajlott előttem. Soha addig nem érzett öröm
                    tört ki keblemből s bizonyosan igen ügyetlenül, tán épen a betanult szabályok
                    megtörésével viszonoztam irántam mutatott figyelmét. Mamám nagyon haragudott,
                    hazavitt és keserűen szememre vetette, hogy egy idegen emberért legjobb
                    barátinkat megsértettem! Nem tudtam, hova legyek a csodálkozás miatt? Honnan
                    tudhatta mamám, hogy én azon idegenért nem tánczoltam? Oly mélyen belátnak az
                    anyák gyermekük szívének rejtekébe, hogy ezt is kiolvashatják belőle?»</p>
				<p>- - Ez volt az első lapokon megírva. Csodálatos új világ! Mert van-e prózaibb
                    foglalkozás, mint vasutat mérni és az építés munkálatait vezetni? És mégis akad
                    leány, a ki ezen réven esik szerelembe! Mit mondtok erre költők, versfaragók és
                    regénygyártók? Vasúti mérnök s egy báróné szép leánya! a ki ilyen embert, mint
                    eszményképét vési szíve gyökerébe!</p>
				<p>Mily vakmerő szoczial-forradalmi újítás ez? a kevély sportman-ek kitünő
                    pisztolylövők, mesteri kardforgatók és hírre kapott cotillon-előtánczosok
                    ellen?</p>
				<p>Tudós férfiak! száraz szakemberek! vigasztalódjatok. Ismereteitek tárháza már nem
                    csak pénz és hatalom többé, hanem varázs és hódító erő a női szívek
                    megnyitására!</p>
				<p>Tovább olvasott.</p>
				<p>*</p>
				<p>«Anyám visszahozott Réthfalvára s velünk jött Würzheim báróné, hogy engem bölcs
                    oktatásaikkal szívem halálos betegségéből kigyógyítsanak.</p>
				<p>Ah, de az orvosság csak növelte veszedelmemet.</p>
				<p>E percz óta egyebet nem hallottam: minő leírhatlan boldogság és földi mennyország
                    Nagygáthy grófné lenni!</p>
				<p>Mindennap ismételték, mily tömérdek sok ezer hold földje van. Öt tiszttartó
                    kormányozza uradalmait; alig van egy kis adóssága. Együtt él és pajtáskodik az
                    ország legelső gavalléraival; minden kastélyban, minden palotában otthon van. A
                    főrendek házában húsz mágnás indul szavazata után; a kaszinóban mindenki
                    tisztelettel ad helyet neki. Minden főúri szalon üres, a hova őt meg nem
                    kaphatták; a hol pedig csak öt perczre mutatta magát, az egész társaságra
                    rávetette a fény, előkelőség és eleganczia jellegét!</p>
				<p>Azt mondták; gyermek! királyné nem lehetsz. Lenke kisasszony nem maradhatsz.
                    Isten gondviselése választott a helyre, hogy Nagygáthy grófné légy!</p>
				<p>A felséges udvar ünnepélyein első rangú csillag leszesz. Százan néznek rád
                    irigykedve. Ha a szinházban páholyodba lépsz s leülsz szemközt a szinpaddal, az
                    egész nézőtér susog, mindenki bámulja párisi legújabb toilettedet és sokáig
                    senki sem figyel a játékra. Ezeren sóhajtják: ez Nagygáthy grófné! Oh ha én
                    lehetnék helyében! A közönség önmagát is többre becsüli, ha kegyesen
                    leereszkedtél és egy vagy két óráig ugyanazon élvezetben részesültél.</p>
				<p>Férjed a czímek és rendjelek közt úgy válogathat, mint más, ha a piaczon
                    cseresnyével kinálják. Ha unatkozik itthon, kinevezteti magát nagykövetnek
                    Párisba, Londonba, Berlinbe s neve örökre fönmarad a történelemben, ha a
                    nagyhatalmak kongresszusának békeszerződéseit aláírja. Őszszel aztán lerándul
                    Pestre s ha a király rókavadászatot tart, férjed az egyedüli gentleman, a ki
                    igazi angol szabótól varrott vörös frakkban nyargal a mezőkön.</p>
				<p>Mama és a tábornokné egyáltalában nem érthetik, hogy ha Ó-Anglia királynéja nem
                    lehetek, mért nem leszek az, a mi utána mindjárt következik: nagygáthi Nagygáthy
                    grófné! ma ő méltósága, holnap ő exczellencziája.»</p>
				<p>- - Ez megint egy pár lap volt a kis leány jegyzeteinek fejezeteiből. Gábor
                    grófot ezen sorok kissé megvigasztalták. Nemcsak azért, mert szívének szerelme
                    nem akart Nagygáthy grófné lenni: hanem mert e felolvasott szövegben a humor és
                    irónia nyomait vélte feltalálni. A ki pedig így ír, az szenvedhet ugyan, de
                    nincs kétségbeesve.</p>
				<p>Újra tovább olvasott.</p>
				<p>*</p>
				<p>«Mikor látták, hogy e szemvakító fénysugarakkal rajzolt kép engem el nem
                    szédített: vezeklés által akartak megtéríteni.</p>
				<p>Egy reggel azt vettem észre, hogy szigorúan őrzött rab vagyok. Különféle ürügy
                    alatt soha egy pillanatig sem hagytak egyedül. A kényelemszerető Würzheim báróné
                    szobámba hozatta ágyát. Azt mondta, álmában mindig férjének halotti arczát
                    látja és fél magában hálni.</p>
				<p>Nem sokára azzal fenyegettek, hogy ajtómat kívülről lakattal zárják le; ablakomat
                    lepecsételik s csak a mama és a tábornokné között lépdelve mehetek ki friss
                    levegőt szívni.</p>
				<p>Nevetve kérdeztem Würzheimné nénit: talán feltennék rólam, hogy képes volnék a
                    szülői házat szökve elhagyni? A tábornokné felelé: ezt a merényletet nem
                    tanácsolná, mert bizonyos helyen három véreb van elrejtve, milyenekkel
                    Amerikában a szökevény rabszolgákat szokták hajdan visszahurczoltatni. Ez mese s
                    a tábornokné agyában fogamzott ízetlen ijesztgetés volt.</p>
				<p>Egy más alkalommal így szólott hozzám önkéntes börtönőröm: Lenkém, te
                    megátalkodott gyermek vagy. Egyszer majd betoppant hozzánk Nagygáthy gróf egész
                    sereg násznéppel. Mi téged felöltöztetünk menyasszonyi ruhába, te pedig a
                    templomban, Isten szent oltára előtt, elkövetheted a botrányt, hogy igen helyett
                    daczos nem-et kiálts! Nagyon könnyű volt erre a felelet. Nénikém, mondám, ily
                    borzasztóság nekem soha eszembe sem juthatott. De ha már megtanítottak rá, végső
                    szorultságomban tán hasznát is vehetem szíves oktatásainak. - Úgy beszélt velem
                    e hölgy, mint valami nyolcz éves gyermekkel.»</p>
				<p>- - Mindinkább oszlani kezdett az elátkozott kastély titkainak homálya.
                    Würzheimné nem azt beszélte el Cseklész grófné kertjében, a mi történt, hanem a
                    mit képzelt.</p>
				<p>Álljunk meg ismét egy szóra.</p>
				<p>Hogyan? Oly díszes és előkelő hölgy, mint Würzheim báróné, csak nem
                    hazudhatott?</p>
				<p>Valóban ezt nem tette. Legalább nem hitte, hogy teszi.</p>
				<p>Azonban azon úri körben, melyben Cseklész grófné volt a hangadó, oly nagyon
                    divatozott a túlzás és a drasztikus előadási modor, hogy a társaság más tagja is
                    a mesternőt több vagy kevesebb szerencsével utánozni igyekezett.</p>
				<p>De nagy különbség volt a grófné és a báróné között! Mert Cseklész grófnét minden
                    jelenlevő mindig tökéletesen értette. Valamint olvasóink is mindig tisztában
                    voltak, mikor kell beszédét betűértelemben venni, mikor pedig csak a szónoklati
                    figurák szabadságai szerint. Cseklész grófné a modorban hajtogatta a sulykot jó
                    messzire, de a száraz tényekben soha. Kis dolgoknak adhatott nagy nevet; apró
                    bajocskák elmesélésében felhúzhatta a tragédia legmagasabb szárú kothurnusait.
                    Mindez pusztán csak methodus volt, mely ha sikerült, a csevegő számára az
                    elmésség és szellemesség koszorúit is megszerezheté.</p>
				<p>Ellenben Würzheim báróné az uralkodó modort a legszerencsétlenebbül utánozta. Ő
                    nem a modorral űzött pompát, hanem egyszerűen meséket mondott el, mint tényeket,
                    mint megtörtént eseményeket. És mégis követelte, hogy a hallgatók úgy értsék
                    meg őt is, mint Cseklész grófnét, a kit igen fonákul vett utánzandó
                    mintájául!</p>
				<p>Olvassuk Lenke kisasszony jegyzeteit egy lappal odább.</p>
				<p>*</p>
				<p>«Ez alatt Gedeon bátyám gyakran küldött mamám czíme alatt hozzám igen érzékeny és
                    fellengős leveleket. Mamám átadta nekem, mint rám nézve megtiszteltetést és
                    kitüntetést; de egyet sem olvastam el közülök! Csak ebéd alatt hallottam, hogy
                    az epedő szerelem lángolóbb szavakban még soha papírra nem ömlött.</p>
				<p>Szigorú parancsot vettem, hogy hasonló érzelmeket kifejezve, választ írjak. Ezzel
                    elérkezett a pillanat, melyben engedetlen gyermeknek kellett lennem. Mintha az
                    ég sugalta volna, hogy ily kérdésben szabad akarattal birok! De érzettem, mily
                    lázadó vagyok s kértem a könyörülő istent, vegyen magához.</p>
				<p>Egy gyengébb órámban mégis megigértem, hogy válaszolok a levelekre, ha szabadon
                    írhatok és senkitől nem ellenőrizve, küldhetem a postára. Beleegyeztek; de mikor
                    lepecsételve volt levelem, mamám feltörte, elolvasta és tűzbe vetette.
                    Csodálkozásomra e percztől fogva senki sem szólott e dologról.</p>
				<p>Ellenben most következtek legszomorúbb napjaim. Mamám nem szólott hozzám; ebédkor
                    csak a tábornoknéval beszélt; senki sem voltam a háznál. A zárda növendékei is
                    megneheztelnek egymásra, egyik leány három napig nem néz a másikra, de a
                    negyedik estén könnyek zápora közt borulnak egymás mellére s a barátság forróbb,
                    mint valaha volt. De mamám haragja napok multán még növekedett: eddig nem akarta
                    jelenlétemet észrevenni, most fenyegető tekintetet vetett felém. Számüzettem
                    anyám asztalától; mint idegen éltem a házban; épen hogy tűrtek és el nem űztek.
                    Mamámnak nem kellett más leánya, mint a ki Nagygáthy grófné lesz. A kinek e
                    boldogság nem tetszik, keressen másutt édes anyát, ha talál.</p>
				<p>És mégis!</p>
				<p>És mégis ezek daczára tudom, hogy mamám szeret engem. Én vagyok egyedüli kincse,
                    öröme és vigasztalása. Egyedül csak azért elégedetlen, mert nem tudok oly
                    értelemben boldog lenni, mint ő, az én érdekemben elhatározta.</p>
				<p>Mamám háladatlannak tart, mert egész életét csak az én boldogságom biztosítására
                    szentelte.</p>
				<p>Egyedül én miattam élt úgy, hogy az egész vidék fösvénynek tartja. Pedig nem
                    fösvény. Távol, messze távol van nemes lelke ezen aljas szenvedélytől. Senki
                    jobban nem tudhatja, mint én, hogy mamám a pénzt megveti. Számtalanszor láttam,
                    hogy a bankjegy-csomagokhoz keztyűtlen kézzel nem nyúl. Bedobja a vasszekrénybe,
                    elfordul tőle s csak nyomorú eszköznek tekinti.</p>
				<p>De mért gyüjti mégis a pénzt? Ha neki nem kell, kinek akarja adni? Nekem! egyedül
                    csak nekem, hogy ha Nagygáthy grófné leszek, ne menjek szegényül a dúsgazdag
                    házhoz! Sok pénzt kell vala vinnem: nehogy azt mondják, a Réthfalvy báróné
                    leánya mindent egyedül férjének köszönhet. Ne mondják, hogy Gedeon gróf nem is
                    úri állapotához méltókép házasodott; hanem megtetszett neki egy sima arcz,
                    leszállott a magasból s helyrehozhatlan hibát követett el!</p>
				<p>Fösvénység vagy rút önzés ez? Bizonyára nem. Szereti, bálványozza leányát;
                    mindent feláldoz érte, hogy boldoggá tegye: de csak az ő módja, gondolata és
                    felfogása szerint!</p>
				<p>Van nekünk egy Jetty nevű szobaleányunk, a ki néha részvétet mutat irántam. Már
                    Pesten is megnyugtatott egykor, a midőn egy válságos órában megsúgta nekem, hogy
                    bizonyos fiatal ember, a ki ugyanazon házban a harmadik emeleten lakott,
                    erősebb, mint alattomos ellenségei és az angol nyelvtant vette kezébe egy új
                    élet megkezdésére. Egy este szobaleányunk így szólott hozzám: Titkot mondok.
                    Würzheim báróné iróasztalának fiókjában lángbetűkkel írt szerelmes levelet
                    találtam Nagygáthy grófhoz. Az első pillanatban szörnyű csodálkozásomban
                    sóbálványnyá változtam. De mikor eszembe jutott, hogy ez már a hetedik levél,
                    melyet a tiszttartóhoz kellett vinnem, hogy feladja a postára, mintha az ég
                    sugalta volna, eltaláltam, hogy a báróné egyszerűen az én kisasszonyom nevében
                    irogat Trouvillebe! Jó lesz ezt tudni és a jövőben magát ahhoz tartani: de az
                    égre kérem, el ne áruljon!</p>
				<p>Én inkább nevettem, sőt örvendettem, mint méltatlankodtam vagy bosszankodtam. Ez
                    magyarázta meg, miért nem sürgette mamám innentúl a levélírást Gedeon bátyámhoz.
                    Épen ezutáni napokban volt nálunk Cecilie néni és onnan hozott nekem
                    vigasztalást, a honnan egyedül vártam és reméltem.</p>
				<p>Ekkor határoztam el, hogy míg ebéd idején szobámba zárva, lelkem szabadságot
                    élvez, felhasználom a kinálkozó alkalmat. Ha Nagygáthy gróf egymásután kapja a
                    hamis és értéktelen leveleket: birjon tőlem igazi és csalhatatlan zálogot az, a
                    ki engem szeret és a kit én, míg élek, örökre szeretni fogok. Lenke.»</p>
				<p>- - Ez volt az oly bizalommal átadott jegyzetek tartalma. Így lettek az
                    elátkozott kastélynak hihetetlen titkai földig lerombolva.</p>
				<p>Az első pillanatban azonban a fiatal ember előtt csak az birt minden egyebet
                    megsemmisítő értékkel, hogy a kit ő szeret, az is őt viszont szereti. Nem
                    kellett neki más e világon.</p>
				<p>Csak később a másodszori figyelmes olvasás után értette meg, hogy a Trouvillebe
                    küldött rémségesen szerelmes levelek szerzője nem más, mint maga Würzheim
                    báróné!</p>
				<p>Ez nagy ujság, óriási felfedezés volt. Csakhogy nem lehetett Cseklész grófné
                    társaságában e történetkét vígság és nevetközés mellett közvagyon gyanánt
                    odavetni. Pedig leírhatlan élvezet leendett, mint balladai hősnek:
                    megszabadítani a réthfalvi kastélyt az átok súlya alól s helyében fél mázsás
                    kalapácscsal agyon verni a temesvári győzőnek hátrahagyott özvegyét!</p>
				<p>Különben pedig a bevallott viszonszerelem után így volt minden legjobb rendén,
                    mint a hogy történt.</p>
				<p>Ha kiderül, hogy egy anya feledkezett meg annyira magáról, hogy leánya nevében
                    levelezésbe bocsátkozott: ez gyűlöletes, visszataszító és természetellenes
                    merénylet leendett. Ha a szobaleány irogat; ez ízléstelen, aljas és megvetésre
                    méltó cselekedet. De ha Würzheim báróné, a réthfalvi borzalmasságok feltalálója
                    és hirdetője marad a mártásban: akkor a különben is piquant história a
                    legmulatságosabb s legkomikusabb színbe volt öltöztetve.</p>
			</div>
			<div type="chapter">
				<head>XIX. (Rögtön fenyegető hírek érkeznek Réthfalváról.)</head>
				<p>Gábor gróf a következő napokon otthon maradt. Elvesztette kedvét ellátogatni
                    Cseklész grófné kastélyába, bár jól tudta, hogy várják oda, s elmaradását
                    elpártolásnak, sőt háladatlanságnak fogják nevezni.</p>
				<p>Érzette, hogy mint a társaság tagja, kötelessége lett volna réthfalvi
                    látogatásának eredményeiről számot adni; de szíve szerelmének édes sorai
                    nemesebb és magasztosabb hangulatba hozták kedélyét. Átlátta, hogy érzelmekkel
                    telve, nem találhat helyet ott, a hol tisztán és egyszerűen csak mulatni akarnak
                    és nem sokat gondolnak azzal, kinek rovására szereznek maguknak tréfát és
                    nevetközés közben eltöltött egy pár órát?</p>
				<p>Cseklész grófné mint pártfogó és önként ajánlkozó közbenjáró méltán
                    neheztelhetett az elhanyagoltatás miatt. De nagyvilági hölgy létére is tudott
                    elnéző és engedékeny lenni, a hol mentségül a leggyöngédebb érzelmeknek
                    tiszteletben tartása jött tekintetbe. Tudta, hogy az ő házában, a könnyű vérűek
                    társaságában, komolyan szerelmes férfi, a ki titkát őrizni tartozik, csak
                    unalmas szerepet játszhatik. Tehát tűrt és biztatta vendégeit folyvást a
                    következő nappal.</p>
				<p>De a kinek egyszer oly bizalmas és barátságos levelet küldött; a kinek,
                    kastélyát, második otthonául felajánlotta, nem tehette, hogy azt másodszor is
                    meghíjja.</p>
				<p>Ily finom érzékkel biró körben, mindig felteszik, hogy a szívesen látott vendég,
                    a legfontosabb ok nélkül nem maradhat távol.</p>
				<p>Egy reggel, a midőn, szokás szerint egy lovas legény a legközelebbi vasúti
                    állomásról meghozta a postát, a sok hirlap és más küldemény között egy magán
                    levél is elékerült a csomagból.</p>
				<p>- Lássuk, ki ír?</p>
				<p>Feltörte a pecsétet és olvasá:</p>
				<p>«Szatmár, szept. 4.</p>
				<p>Méltóságos gróf!</p>
				<p>A midőn István napján, méltóságodnak aláírásával, levelet vettem, őszintén
                    megvallom, hogy első gondolatom is az volt: valamelyik hivatalbeli kollegám űz
                    velem izetlen tréfát. Magam vagyok vén legény a vasút szolgálatában és a
                    fiatalabbak szeretnek kikapni az öregen.</p>
				<p>De mikor a gelenczei uradalmi fiskális hozzám hozta az adományozó levelet, a
                    telekkönyvi kivonatot és a pénzügy igazgatóságtól kiadott nyugtát az átiratási
                    illetéknek megtörtént lefizetésétől, mélyen megilletődve tapasztaltam, hogy
                    csakugyan minden az én nemes grófom akaratából ment végbe.</p>
				<p>Szememnek hinnem kellett, de lelkem mégis kétkedett, hogy oly csekély
                    szolgálatokat, miket csak kötelességem érzetében teljesítettem, ily rendkívüli
                    jutalomra lehessen érdemesíteni.</p>
				<p>Engedje meg gróf úr, hogy irántam mutatott kegyességét, a legelső alkalommal élő
                    szóval köszönhessem meg. Most csak azt mondom: bizonyos ugyan, hogy méltóságod
                    ezen kegyét érdemetlenre pazarolta, de háladatlanra semmi esetre sem.</p>
				<p>Rögtön lemondtam hivatalomról. Miután nyugdíjt nem kértem, az értesítést, hogy
                    kivánatom teljesült, a forduló postával megkaptam. Mihelyt tehát megérkezik
                    utódom, családostól együtt átköltözöm azon birtokra, melynek minden fűszála, míg
                    élek, csak arra emlékeztet, hogy a legszentebb hála kötelességeit vállaltam el
                    és csak akkor leszek boldog, ha bár életem koczkáztatásával is, méltóságodnak
                    bármely érdekében hű szolgálatot tehettem.</p>
				<p>Nagy István.»</p>
				<p>Örvendett a fiatal ember e levélnek és előre elgondolta, mily kellemes perczei
                    lesznek, ha bekalandozván földjeit, olykor a jó szomszédhoz is bekopogtathat és
                    mások jelen nem létében, elbeszélget vele, dicső atyjáról, édes anyjáról és a
                    lengyelkei élet emlékeiről.</p>
				<p>A hirlapokban szokás szerint semmi új, érdekes vagy vigasztalást igérő esemény.
                    Fel volt melegítve, a mi két héttel ezelőtt történt. De a zemplénmegyei közlöny
                    harsogó trombitaszóval hirdette, hogy Szabolcsy gróf egyik régi hivataltársát,
                    a kivel legbensőbb barátságban élt, rendkívüli ajándékkal lepte meg: a szerény
                    állomásfőnökből egyszerre jómódú földesúr lett.</p>
				<p>Ismét néhány nap mult el.</p>
				<p>Egyszer, épen delet harangoztak a faluban, a midőn lovas legény érkezik a kastély
                    elé és levelet hoz Cseklész grófnétól.</p>
				<p>A fiatal ember megijedt, mert tudta, hogy egy újabb meghívás, valamely fontos
                    közbejött esemény nélkül nem érkezhetett hozzá. Tehát az ő számára van nagy
                    ujság és nemcsak azért szükséges jelenléte ott, hogy a vendégek kiváncsiságát
                    kielégítse.</p>
				<p>Olvassuk a grófné levelét:</p>
				<p>«Kedves Gábor!</p>
				<p>Ön boldogan aluszsza az igazak álmát s nem tudja, hogy reggeliző szobája alatt, a
                    pinczében, százezer kilogramm dynamit van lerakva. Akkor akar fölébredni, ha a
                    levegőbe röpült?</p>
				<p>Jőjjön ebédre, ma, hozzám és hallja a roppant ujságot Réthfalváról, mert már a
                    verebek is csiripolják egész Zemplénben.</p>
				<p>Tegnap Réthfalván voltam és borzasztó összeesküvést fedeztem fel Gelencze ellen.
                    Úgy látszik, hogy a kis leányt léggolyón akarják elrabolni Hevesmegye fekete
                    oczeánjának valamelyik puszta szigetére.</p>
				<p>Tán tréfálok? Az egész Európa tudja, hogy beszédemben, írásomban minden nagyítást
                    kerülni szoktam. Hanem a mit láttam, azt láttam.</p>
				<p>Kérdi mit láttam? A báróné nagy titokban valami fehér jószágot mutatott nekem.
                    Úgy ragyogott mint a sarköv örök hava! Aztán egész tele marokkal, ajándékba
                    küldött brillantokat. Saját kezemben tartottam s a legkisebb nagyobb volt mint a
                    malomkő, Pesten a Concordia gőzmalomban. Mikor felragyogott előttem e kincs a
                    gyönyörű à jour foglalványban, megesküdtem, hogy ha még egyszer valaha, ezred
                    évek mulva, egy más geologiai korszakban, újra e világra szülétek, csak
                    Nagygáthy grófné akarok lenni! Kap-e Cseklész úr, helyembe, más kárpótlást és
                    hasonló tartós boldogságot? az az ő dolga.</p>
				<p>Cecilie de Cseklész»</p>
				<p>Ez grófnéhoz méltó bolond levél volt, de mégis szóról-szóra érteni lehetett.
                    Levonva a hóbortos modort, világosan meg volt írva a tény, hogy Réthfalván igen
                    gyanus, sőt veszedelmes jelek mutatkoznak. A pompás fehér öltözék, a vőlegénytől
                    küldött ajándék, bebizonyította, hogy menyasszony van a háznál.</p>
				<p>A megrémült fiatal ember rögtön befogatta lovait és ötven percz alatt Cseklész
                    grófné kastélyának kapuzata elé érkezett.</p>
				<p>Szokás szerint ez órában az egész társaság a kertben mulatott. Nagy örömmel
                    fogadták itt a gelenczei szomszédot s miután a vendégek (legalább hivatalosan)
                    nem tartoztak tudni, hogy Gábor grófot a réthfalvi események közelebbről is
                    érdekelhetik: történt, hogy fél óra multán ő is együtt úszhatott a forgalomba
                    hozott hirek özönében.</p>
				<p>Kissé boszankodott ugyan, hogy ezen csevegések és ujságolások alatt kénytelen
                    volt a közönyös hallgatónak szerepét játszani. Lelkében ugyan az Aetna tüze
                    háborgott; de azért ő is csak nevetközött a többiekkel. Mert ha jó társaságban
                    meg van is engedve, hogy valaki boldogtalan szerelmes legyen, igen izléstelen
                    köznapiság a szív fájdalmát nyiltan elárulni, tüzeskedni, vagy hamleteskedni s
                    ezáltal másokat untatni!</p>
				<p>A mint a társaság szüntelenül mozgott, forgott, majd szétoszlott és újra
                    összegyülekezett, Cseklész grófné a legelső kedvező alkalommal a fiatal ember
                    karjára támaszkodik s ketten belebb sétáltak a kanyargó utak és terek árnyai
                    közé s leültek azon padra, melyen a mult héten a Würzheim bárónéval tartott
                    titkos konferenczia is végbement.</p>
				<p>A grófné, minden szokott bevezetést mellőzve kezdé:</p>
				<p>- Annyi tarka és hihetetlen hír érkezett ide Réthfalváról, hogy elhatároztam
                    véget vetni a bizonytalanságnak s tegnap, egyedül, csak komornám társaságában
                    áthajtattam a bárónéhoz.</p>
				<p>- És mindent saját szemével látott?</p>
				<p>- Mindent és sokkal többet, mint legvadabb képzeletemben vártam. Már messziről
                    feltünt, hogy a kastély kormos falai vidám világos színre vannak kimeszelve. A
                    kapu előtt emelvény állott és azon két zubbonyos szobrász faragta és javítgatta
                    a párkányzat fölött álló családi czímert. A puszta kert földjét felásták és
                    fűmagot vetettek belé; közel a házhoz műkertészek dolgoztak, gyepkoczkákat
                    raktak le s virágokat ültettek, cserepestől. Az udvaron egy kocsis négy lovat
                    sétáltatott; a nyitott szin kapujából egészen új és igen díszes kocsi fénylett
                    elé.</p>
				<p>- A réthfalvi kastélyban?</p>
				<p>- Valóban félni kezdtem, hogy kocsisom, tévedésből valami gazdag zsidónak
                    frissében összeprolongált kastélya elé hajtott. A nagy teremben kettős létrákon
                    szobafestők ágaskodtak; egy csoport mázoló az ajtókat tölgyfa-szinre festette.
                    Épen most hoztak Pestről két nagy tükröt és a báróné méregette a falat, a hova
                    felaggathassa!</p>
				<p>- Nagyon meg volt lepetve?</p>
				<p>- Úgy látszott, de nem mutatta. Olyan szivesen fogadott, mint a házasszonyok
                    szoktak, ha épen sürgős foglalatosság között találjuk őket. Miután előre
                    kimondtam, hogy ebédre nem maradhatok, bevezetett egy szobába, mely eddigelé
                    legalább, nem volt fenekestől felforgatva. Feltünt előttem, hogy a báróné boldog
                    és elégedett. A kétkedésnek és bizonytalanságnak egy vonása sem rajzolódék
                    homlokára.</p>
				<p>- Ez rettenetes fenyegetés ellenem.</p>
				<p>- Kivételkép igen közlékeny volt irányomban; ezerfélét beszélt, a mire kiváncsi
                    nem voltam. Bevitt a garde-robe-ba, a hol egy egészen új s csak gyalult
                    deszkából összeszegezett rakasz állott, rajta a vasuti szállítmányjegygyel:
                    Páris-Budapest. Megnyitá ajtaját s belől valami fabunkóra akasztva,
                    töretlenül, a legpompásabb menyasszonyi toilett függött. Csak a leány hiányzott
                    belőle.</p>
				<p>- Világos készület a lakodalomra.</p>
				<p>- Később hálószobájába vezetett s ott felnyitá előttem mesés hírű pénzszekrényét.
                    Megmutatta az ajándékba vett ékszereket. Mondhatom, nagyon értékesek voltak. Ha
                    nekem ilyenek volnának, rögtön eladnám s a pénzt kellemesen elkölteném. Mert
                    hogy viseljem is, arra oly czikornyásan divatosak voltak, hogy az izlésnek még
                    nyoma sem maradhatott rajtok.</p>
				<p>- És a menyasszony?</p>
				<p>- Ennek még a szinét sem mutatták nekem. A báróné példálózkodott ugyan valami
                    rögtön bekövetkezett migraine-re; de nem érthettem: ő szenved-e benne, vagy a
                    leánya?</p>
				<p>- És a lakodalom napja?</p>
				<p>- Csak azt hallottam: ma-holnap; rövid időn; legközelebb. De ha a báróné
                    meghatározott napot nem említett, a nyilt szerénytelenség vádja nélkül, bővebben
                    nem kérdezősködhettem. És most?</p>
				<p>- Igen, grófné; ez a kérdés: és most?</p>
				<p>- Azt már mondtam, hogy én hirhedt házasságszerző vagyok, és természetemnél
                    fogva, mindig a hű és regényes szerelmesek pártján állok.</p>
				<p>Ez igaz is volt, habár a grófné ezen állítását élő példákkal be sem bizonyíthatta
                    volna. Csak annyi kétségtelen, hogy mindig különös érdeklődést mutatott a
                    szívügyek iránt. Lehet, hogy ez tisztán csak szíve jóságából következett; de
                    inkább valószinű, hogy ily beavatkozása által főleg magának akart izgalmat,
                    sürgős foglalkozást, vagy kellemes időtöltést szerezni. Ha sikerült, büszkén
                    aratta le győzelmének gyümölcsét; ha balul ütött ki, nevetett, kiverte fejéből s
                    nem szerette, ha mások emlékeztetik rája.</p>
				<p>Különben jól tudta, hogy Gábor gróf is csak elérhető lehetőséget várhat tőle.
                    Igazi grófnétól ez is sok. Ilyen szíves segítség volt tőle, hogy egyszer egy
                    szerelmes levélkének kézbejuttatását magára vállalta. De csattanós históriákra,
                    vagy erőszakos szerelmi coup d’état-ra még gondolatában sem vállalkozott. Elég
                    önmegtagadás volt tőle, hogy új hirek közlésének czímén másodszori meghivót
                    küldött egy férfinak, a ki az egész őszi idényre szivesen látott vendégként
                    volt fogadva.</p>
				<p>Gábor gróf büszke lehetett e kivételes kitüntetésre; de az avatottabbak mégis
                    suttogták: mérnökből soha sem lesz igazi gróf. Ezek közől senki sem követheti
                    el a hibát, hogy legközelebbi szomszéd létére, minden mentség nélkül, két hétig
                    se nézzen a vendégszerető ház felé.</p>
				<p>Egyik hiba után a másik következett. Gábor gróf, hogy rossz kedvével másokat ne
                    untasson, igen kereste a magányt. Ebéd alatt szivesen vette, ha mások sokat és
                    víg dolgokat beszéltek, neki pedig békét hagytak. Oly magaviselet, mely ilyen
                    körben nem maradhat észrevétlenül.</p>
				<p>Rettenetes állapot az, dúsgazdag lakoma, tréfa és nevetközés közben, csak
                    kényszerüségből mosolyogni, belől pedig sötét kételyekkel küzdeni és odavetni
                    lelkét a marczangoló kétségbeesésnek.</p>
				<p>Már késő este volt, a midőn az illem megsértése nélkül parancsot izenhetett
                    kocsisának, hogy fogjon.</p>
				<p>Mikor pedig felült és őszi könnyü felöltőjét felvette, csak azt várta, hogy
                    kocsija felzökkenjen az országútra.</p>
				<p>Akkor előre hajlott, kezét a kocsis vállára tette és parancsolá:</p>
				<p>- Hajts Réthfalvára. Olyan gyorsan, a mint a ló csak élve megbírja.</p>
				<p>Mit akart ott, most, éjjel?</p>
			</div>
			<div type="chapter">
				<head>XX. (Igen uriatlanul töltött éj.)</head>
				<p>A kényelmes kocsi gyorsan koczogott az uton, egyenesen dél irányában.</p>
				<p>A szenvedély, nyugtalanság, féltékenység és kétségbeesés hordta a fiatal embert,
                    a ki nem gondolta meg hidegen, hogy mit cselekszik?</p>
				<p>Mert ha kocsija, lova van az embernek, a jól kavicsolt úton elébb-utóbb ott lehet
                    Réthfalván: de csak akkor jusson először eszébe: mit akar ott? mi a czélja? minő
                    sikert remélhet?</p>
				<p>Oda ment éjjel, a hol nappal is hiába kér bebocsáttatást. A báróné nem fogadja el
                    látogatását s még nagy udvariasság lesz tőle, ha tagadó válaszát valami köznapi
                    mentséggel indokolni kegyeskedik!</p>
				<p>Ilyen helyre sietett ő, éjjel!</p>
				<p>Egy pár óra mulva meg fog érkezni és nem fogja tudni, mihez kezdjen? Vendéglő,
                    mely szobával is szolgálhat, a mezővároskákban is ritka. A falukban pedig csak
                    zsidó korcsmáros mér bort és pálinkát. Tehát a falu szélén álljon meg a csinos
                    úri fogat? mit mond erre a kocsis, mit mondanak az elkényeztetett urasági
                    lovak?</p>
				<p>Paraszt háznál keressen szállást? Ezt kap mindenütt, a hova bekopogtat, még a
                    vándor iparos legény is, ha tud magyarul. Hogy ne találna hajlékot a gelenczei
                    gróf!</p>
				<p>De majd felvirrad reggelre. Az egész falu összecsődül a hirre, minő fényes úri
                    vendéget kapott Pap Tamás uram, a ki csak negyedtelkes gazda és már kétszer
                    telelt ki Ujhelyen a vármegye költségén.</p>
				<p>A báróné mindjárt a reggeli kávé mellett értesül a nagy ujságról s mint kétfejü
                    sárkány őrzi meg leányát, el nem bocsátja szeme elől, nehogy a felhők közől
                    levélke hulljon kezébe.</p>
				<p>De hát ha őrizni sem kell többé a feledékeny kis leányt? Hogy a szomorú külsejü
                    házat kijavítják, a termeket festik és újra butorozzák, a kertet csinosítják:
                    más okból is történhetik. Ki tudja? végre tán a báróné is ráunhatott az őt
                    lealázó fösvénységre s ezután több csinosságot, több kényelmet akar élvezni.
                    Hanem a menyasszonyi ruha megrendelése és gyors megérkezése sokkal fenyegetőbb
                    jelre mutatott. Menyasszony nélkül nincs menyasszonyi öltözék. Legalább rendes
                    körülmények között még nem látott ily készületet senki. De hogy a báróné a nagy
                    értékü ékszereket is elfogadta, sőt nagy örömmel mutogatja is: ez minden
                    kétséget eloszlatott. Ily kincset csak az elismert, elfogadott vőlegény
                    küldhetett menyasszonyának.</p>
				<p>Ha ez így van, mit lehet ellene tenni? Mit használnak most már a kis leánynak
                    titkosan írt és oly magasztos lelki hevület közt átadott jegyzetei? A ki a
                    legfelsőbb biróság előtt elveszté pörét, sehova sem felebbezheti ügyét. A
                    leányka szerelmes levele nem váltó, melyet minden esetben ki kell fizetni. Mi
                    volt tehát hátra? mi volt még itt elvégezni való? Hogy a változékony gyermeknek
                    szemrehányásokat tegyen? ez férfiatlan tett lett volna.</p>
				<p>És mégis hajtatott gyorsan Réthfalva felé. Belevágott a legdiákosabb szinezetü
                    kalandba. Ez nem illett hozzá, a régi positiv mérnökhöz, a későbbi
                    osztálytanácsoshoz, de tán a mai fiatal grófhoz sem.</p>
				<p>Ilyen ember adhatná fejét arra, hogy éjjel lesse a házat, körül sétálja a báróné
                    kuriáját; kitegye magát azon lehetőségnek, hogy valaki megállítsa és kérdőre
                    vegye?</p>
				<p>Sőt, hogy a legprózaibb esetet is számításba vegyük: hát ha a falu komondorai
                    megugatják és körülveszik? Azalatt pedig ama hűtlen és könnyelmű teremtés teljes
                    lelki nyugalommal alszik és álmodik azon boldogságról, mely őt, az irigylendő
                    Nagygáthy grófnét, várja.</p>
				<p>Mindez nem jutott a fiatal ember eszébe.</p>
				<p>Legalább nem az első perczekben, a lelkében keletkezett féltékenység furiáinak
                    foga között.</p>
				<p>De mentől inkább közeledett és a hűvös éji szellő megcsapkodá lázas forróságban
                    lángoló homlokát, annál inkább kezdett visszatérni régi hideg megfontoló
                    tehetsége. Nem annyira ugyan, hogy útjából visszaforduljon, de legalább
                    gondolkodni kezdett vállalatának gyakorlati nehézségeiről.</p>
				<p>Már lehetett esti tizenegy óra, a midőn egyszerre a távolból, a mérnök fülében
                    igen ismeretes tompa dörömbölés hangja közeledett. Ezt éles fütty követé s a
                    vonat, a nem messze fekvő állomás előtt egy perczre megállott.</p>
				<p>- Hah! ez jó gondolat.</p>
				<p>Az egykori főmérnök a vasut összes itteni állomásfőnökeit jól ismerte. Tehát volt
                    a szükségben szállás és éji nyugalom magának és meglehetős hely a kocsisnak és
                    lovaknak.</p>
				<p>Parancsolá tehát, hogy kocsisa egyenesen a pályaudvarba hajtson be.</p>
				<p>Csakugyan régi ismerősére talált, a ki legelőször is azt hitte, hogy a gróf azért
                    igyekezett ide, hogy az átmenő vonaton hazafelé utazhasson.</p>
				<p>A gróf barátságos vendégszeretetet kért és nagy szivességgel nyert is. Annál
                    nagyobb volt az állomásfőnök csodálkozása, a midőn a gróf kijelenté, hogy
                    bizonyos elhalaszthatlan ügyben, mely egyedül és személyesen csak őt érdekli,
                    rövid megpihenés után, útra fog kelni, még pedig gyalog!</p>
				<p>Oly határozottan mondá ezt a gróf, hogy az állomásfőnök nem sok szót vesztegetett
                    az ellenkező tanács ajánlására, hanem vendégét, nagy sajnálkozással útra
                    bocsátotta.</p>
				<p>De nem egyedül. Először, adott kezébe egy hatalmas bunkósbotot, másodszor
                    elészólított egy kocsitoló szolgát, azon utasítással, hogy a gróf urat kövesse
                    és minden parancsolatának engedelmeskedjék.</p>
				<p>Így tehát ketten mehettek.</p>
				<p>Hová? Réthfalvára, mely e helyre, gyalog menve, egy órányi távolságra esett.</p>
				<p>A mozdony füttye, az állomásfőnök egyenruhája, a kiséretül adott kocsitoló, egyik
                    eszmét a másik után sugta az egykori mérnök fülébe.</p>
				<p>Most már nem búsult többé az éji szállásról és a nappali búvó helyről, honnan
                    igen sokat láthat, a mi a kastély körül történik.</p>
				<p>Ez a biztos hajlék pedig a pályaőr háza volt, mely a kastély felső kertjének
                    tőszomszédságában állott. Ő maga mérte ki helyét; ő maga ügyelt az építkezési
                    munkálatokra.</p>
				<p>A pályaőrt pedig jól ismerte. Itt állítá meg ő egyszer a vonatot és épen ezen
                    öreg embert küldé be a báróné kertjébe, friss virágokból font koszorúval, az
                    ezredes sírjára.</p>
				<p>A töltés tetején senkinek sem szabad járkálni, most azonban Gábor gróf magas
                    pártfogás alatt állott s ha valahol az őrök megállították őket, a kisérőül adott
                    kocsitoló csak azt mondá: félre az útból; nem látod, hogy én vagyok?</p>
				<p>Ezen teljes érvényű útlevél mellett négy, öt pályaőr birodalmán is akadály nélkül
                    áthatolhattak, míg végre a réthfalvi kert kerítése alá értek, a hol a pályaőr,
                    egy tehervonatra várakozva, földre tett lámpája mellett édesdeden
                    szunnyadozott.</p>
				<p>Öreg legény volt már Márton bácsi s nagyon megijedt, a midőn nem a közelgő vonat,
                    hanem egy pár sötét alak ébreszté fel őt álmából.</p>
				<p>A gróf megköszönte a kiséretet és herczegi borravalóval vett búcsút a
                    kocsitolótól.</p>
				<p>Az öreg Márton, a réthfalvi kert melletti pályaőr bámulva ismeré meg a mellette
                    álló fiatal emberben a korábbi főmérnököt és a mai grófot, a gelenczei
                    kastélyból.</p>
				<p>- Tetszik valamit parancsolni?</p>
				<p>- Szállást kérek az éjre.</p>
				<p>- Szállást? az meg van tiltva; de ha az én főmérnököm, az én fiatal kis grófom
                    parancsol: az egészen más.</p>
				<p>Aztán sokáig dörmögött magában az öreg, mint a ki mondani is akarna valamit, de
                    tán okosabb volna hallgatnia.</p>
				<p>Végre, az éj sötétében, a midőn a beszélőnek zavart arczvonásait senki sem látja,
                    neki bátorodék és kérdé:</p>
				<p>- Méltóságos uram! a mióta tudom, hogy az én főmérnökömből Szabolcsy gróf lett,
                    sokszor akartam levelet írni Gelenczére.</p>
				<p>- Szivesen vettem volna. De itt vagyok, beszéljen élő szóval.</p>
				<p>- Sohasem találná el, ki vagyok?</p>
				<p>- Ön? És ki volna?</p>
				<p>- Megmondanám, ha nem félnék, hogy a mostani hatalmas uraság restelhetné az ilyen
                    régi ismeretséget.</p>
				<p>- Beszéljen bátran. Ön tudja, hogy annak idejében magam is szegény legény
                    voltam.</p>
				<p>- Úgy van, szegény. Főmérnök a vasutnál! Akkor is annyi volt köztünk a különbség,
                    mint a püspök és a falusi templom harangozója között.</p>
				<p>- Patvarba, az ilyen hasonlítgatásokkal. Szóljon s meglátja, hogy a mai gróf még
                    mindig dicsőségének tartja a főmérnökséget.</p>
				<p>- Oh, akkor még nem tudtam, mi köt bennünket össze. De tessék elhinni: én eddig a
                    szerencsémmel senki előtt sem dicsekedtem és ezután sem fogok.</p>
				<p>- Tehát, ki ön?</p>
				<p>- Én? hogy is mondjam. Én a gróf úrnak keresztapja vagyok és a gróf úr az én
                    keresztfiam. Nem nagy atyafiság, de mégis valami.</p>
				<p>- Ön az én keresztapám?</p>
				<p>- Én vagyok Hólyag Márton, a ki a szép, jó és boldog világban, Kossuth apánk
                    idejében, fuvarba járogattam. Egyszer Szerencs mellett, a szekeremen, kis
                    gyermek jött a világra. A lengyelkei pap bevitte Tokajba a templomba s annak
                    rendi szerint megkereszteltük a kis Gáborkát. Meg sem ajándékoztam
                    keresztfiamat. Mai napig adósa vagyok ezzel neki.</p>
				<p>- Ne búsuljon, majd kiegyenlítjük számadásunkat. Most pedig, kedves keresztapám,
                    vezessen födél alá, mert reggelig aludni akarok.</p>
				<p>- Mindjárt otthon leszünk. Amott az átjáró; onnan csak kétszáz méter az
                    őrházig.</p>
				<p>- Van felesége?</p>
				<p>- Van bizony, hála Istennek.</p>
				<p>- Tán épen az a szőke menyecske, a kit régebben többször láttam?</p>
				<p>- Az, bizony; nem is más.</p>
				<p>- Későn házasodhatott, keresztapám, ha ilyen fiatal felesége van.</p>
				<p>- Mindig későn házasodik az ember, ha életében negyedszer követi el ezt a
                    bolondságot.</p>
				<p>- Negyedszer?</p>
				<p>- Oh uram: a mi a férfinál a hivatal, az a fehérnépnél a házasság. A hol egy
                    szoba, konyha, meg egy darab kenyér van, úgy folyamodnak arra az asszonyok, mint
                    mi, ha megürül a pályaőr házikója. És ha az öreg ember nem merne is vállalkozni,
                    addig járnak komendálgatni a komámasszonyok, míg egy ilyen bolond jószág a
                    nyakunkon marad. Ne vegye panaszkép az Úristen.</p>
				<p>Így tett szert éji szállásra az ifjú gróf, épen a réthfalvi kert
                    tőszomszédságában. Meg is érdemlette szerencséjét, mert épen ő mérte ki helyét,
                    hajdanában.</p>
				<p>Az álmából felvert menyecske, mihelyt meghallotta, ki lépte át a küszöböt? rögtön
                    felkelt és ágyat vetett a vendégnek; maga pedig két szalmazsákot terített a
                    konyha közepébe és ott töltötte, áldott jó lelkiismerettel az éj hátralevő
                    részét.</p>
				<p>Reggel hat órakor fehér kávét vitt be a grófnak. A hozzávaló kenyeret szépen
                    megpirította. Mert szakácsné volt azelőtt Király-Helmeczen az ispánnál és tudta,
                    mily drága-finom ételekkel élnek a gazdag emberek.</p>
				<p>Ez időben a pályaőr hivatalos önérzettel leste a reggeli vonatot. Ott ajtaja
                    előtt s tábornagyi rövid botjával mutatta, hogy szabad az út, nincs semmi
                    akadály.</p>
				<p>A fiatal ember pedig tökéletesen otthon volt. Számára biztosabb és kényelmesebb
                    observatorium nem létezhetett e világon. Kifelé, a domb magaslatán szántóföldek
                    terültek. Befelé az ablakon át végig láthatott a pusztult kerten egész a kastély
                    fehérlő homlokzatáig.</p>
				<p>Egyelőre beszédbe eredett a menyecskével.</p>
				<p>- Kedves galambocskám, kérdenék valamit, ha megigérné, hogy nem adja tovább
                    szavamat.</p>
				<p>- Én? Még csak az kellene, hogy pletykát csináljak! Elhiheti, gróf úr, hogy olyan
                    titkok vannak rám bízva, hogy még a zempléni főispán felesége sem tudja.</p>
				<p>- Ezt örömmel hallom.</p>
				<p>- Tudja meg, hogy Lenke kisasszony nagyon jó hozzám. Én öntözöm, minden este a
                    gyepet az ezredes sírköve körül. Az ablakból is láthatja, hogy olyan friss zöld,
                    mintha egy vég bársony volna leterítve. Tudja, mit mondott nekem a kisasszony
                    ezelőtt három nappal?</p>
				<p>- Szeretném hallani.</p>
				<p>- Azt mondta: Örzse néni, mert így szólít a kis angyal, holnap délben levelet
                    adok át, titokban, vigye a városba és tegye a postára.</p>
				<p>- És elhozta a levelet?</p>
				<p>- Nem hozta biz azt, szegény. Azóta nem jött fel a kertbe. Egész nap lestem, a
                    levesem is majd kifutott, de a kisasszony nem mutatkozott.</p>
				<p>- Csak nem beteg tán?</p>
				<p>- Semmi baja. Víg és jókedvű. Ezt Jetty szobaleánytól tudom, a ki derék leány, de
                    Lenke kisasszony mégsem bízná rá levelét, mert elébb kerülne az a báróné, mint
                    a postamester kezébe.</p>
				<p>- Gondolja, hogy Lenke kisasszony egész napon a szobájában marad?</p>
				<p>- Arról nincs szó. Elviszi az anyja sétálni az alsó kertbe.</p>
				<p>- Oda pedig nem jut be idegen.</p>
				<p>- Dehogy nem. A báróné igen szívesen lát engem s mást is a faluból.</p>
				<p>- Tehát elmehetne oda?</p>
				<p>- A mikor akarok. Csak vennem kell öt krajczárért kalarábét, paradicsomalmát és
                    petrezselymet s a báróné úgy megköszöni a pénzt, mint a zsidó, ha petroleumot
                    vásárlok tőle.</p>
				<p>- Elmegy ma oda?</p>
				<p>- Ma inkább, mint máskor. Az öregem azt mondta, itt ebédel a gróf s akkor meg
                    kell mutatnom, mit tud még a királyhelmeczi ispán szakácsnéja.</p>
				<p>- Köszönettel veszem Hólyag Márton uram vendégszeretetét. Nem eshetik meg, hogy
                    találkozik Lenke kisasszonynyal? és az igért levelet is átveheti tőle?</p>
				<p>- Azt majd meglátjuk.</p>
				<p>- Ismeri Nagygáthy grófot?</p>
				<p>- Hogy ne ismerném? Szörnyű nagy gróf, de piczi kis emberke. Épen egy ilyen vézna
                    jószágot láttam egyszer a beregszászi vásáron, a mint megevett hat font
                    csepűt.</p>
				<p>- Gyakran jár ide?</p>
				<p>- Egy héten kétszer. Reggel jön, este tíz órakor megy vissza. Istenem, hogy lehet
                    az ilyen ember gróf, a mikor a számadó gulyás még bojtárnak sem venné be.</p>
				<p>- Látja néha?</p>
				<p>- Látom. Bár ne látnám, mert ugyancsak meggyűlt vele a bajom.</p>
				<p>- Hogy-hogy?</p>
				<p>- Nem érthetem, hogy ha az ember egyszer gróf, még szemtelen is lehessen.</p>
				<p>- Ah, szemtelen? Ez érdekes kezd lenni.</p>
				<p>- A dolog így történt. Már jó sötét volt, a midőn öntözém a gyepet a
                    honvédezredes sírja körül. Egyszer csak mellém furakodik a gróf, mond valamit s
                    aztán, követem alássan, úgy nyúl hozzám, hogy ijedtemben, a milyen széles a
                    tenyerem, úgy pofon találom legyinteni.</p>
				<p>- Csattant?</p>
				<p>- Mint mikor a szél becsapja az ajtót! Szépen megcsendülhetett a füle belé. De
                    csak aztán kezdtem félni. Hátha van olyan törvény, hogy felakasztják az olyan
                    embert, a ki pofon szelt egy grófot?</p>
				<p>- Még eddig nem volt rá példa. Alkalmasint azért, mert nem tett panaszt a bíró
                    előtt.</p>
				<p>Ezalatt átrohant a vonat és Hólyag Márton uramnak szabad ideje volt délig.
                    Mindjárt tűzre való fát vágott; elküldte feleségét a boltba, mészárszékre, hogy
                    mára olyan ebéd legyen, a minőt Zemplén még nem látott.</p>
				<p>Mikor kongott a réthfalvi harang, csakugyan az asztalon volt a leves s utána még
                    három tál válogatott eledel. Örzse asszony még jobban akart főzni, mint az
                    ispánnétól tanulta s azért a boltból tizenöt czitromot hozott s minden ételt
                    ezzel fűszerezett agyon. Bölcsen vélekedvén, hogy a grófok, a drága czitrom
                    nedve nélkül, ennivaló dolgot be nem vesznek szájokba.</p>
				<p>Épen az utolsó étel jött az asztalra. Nagy gonddal készült pecsenye egy vén
                    kecske czombjából, gyönyörűen felczifrázva levegőben szárított szalonnából
                    metélt szeletkékkel.</p>
				<p>A ház asszonya büszke öntudattal akará vendégét kinálni e remek készítményből, a
                    midőn fél szemmel mindig lesve az uraság kertjében netán feltünő jeleket,
                    egyszerre lecsapja az asztalra a tálat s mint kilövött nyíl iramlik az ajtó
                    felé.</p>
				<p>- A kisasszony!</p>
				<p>Erre a fiatal ember is kirugja maga alól a széket, majd magával rántja a terítőt
                    és odaszökik az ablak mellé.</p>
				<p>Nézett és látott. Ott volt, csakugyan ott lebegett könnyű léptekkel a kertben,
                    mint a bokrokat megzörgető szellő. Körüljárta a síremléket övező pázsitot; majd
                    a gyepre lépett; óvakodva visszatekintett a kastély felé. Egy fohászszal egész
                    imát bocsátva az ég felé s aztán a sírkövet kétszer, háromszor megcsókolá.</p>
				<p>A következő pillanatban a pályaőr feleségének vörös szegélylyel ékített
                    kékpettyes szoknyája is tarkítá a kert pusztaságát. Örzse néni is óvatosan
                    haladott előre s mégis, mihelyt észrevette a kis leány, hogy valaki közeleg
                    feléje, nyájas arczczal intett, megfordult, a földre nézett s azután mint a
                    galamb, mely repkedni indult, de a felhők között karvalyt pillantott meg,
                    visszarepült a kastély oltalma alá.</p>
				<p>Mindez legfölebb harmincz lépésnyi távolban ment végbe az ablak mellé szögezett
                    fiatal ember szeme előtt. Látva a kis leány megfutamodását, mellét valamely
                    eddig soha nem érzett fanyar és keserű érzet rohaná meg. Azt hitte, végső órája
                    ütött. Ah! a leányka megbánta, vagy elfeledte, a mit igért!</p>
				<p>De mi történik a következő perczben?</p>
				<p>A pályaőr csinos menyecskéje nem zavarodik meg a kisasszony eltűnése miatt;
                    inkább biztosabb lépésekkel halad előre, odáig, a hol a leányka állott. Itt
                    lenéz a földre, keresgél, aztán hirtelen lehajlik, felvesz valamit, köténye alá
                    rejti s akkor győzelmet hirdető arczczal rohan visszafelé.</p>
				<p>- Ezalatt Gábor gróf már a ház küszöbét tartja elfoglalva; útját állja a
                    hazatérőnek s a fellázadt szenvedély legvadabb hangján kérdi:</p>
				<p>- Talált valamit?</p>
				<p>- Semmit. Csak egy levelet Szabolcsy grófhoz czímezve.</p>
				<p>És ezen kincsarany találására azt mondhatta: semmit! Mi lehetett ennél e
                    földkerekségen becsesebb?</p>
				<p>A levél tintával volt irva, bizonyságul, hogy a kis leány több szabadsággal bir,
                    mint azelőtt. Szabatosan volt czímezve, spanyolviaszszal lepecsételve s még
                    postajegygyel is ellátva.</p>
				<p>Mi lesz tartalma? Hátha korán örvendett?</p>
				<p>Visszament a szobába, a hova a házbeliek, illemből és szerénységből nem követték.
                    A terített asztalról vett elé egy kést s felhasította a borítékot.</p>
				<p>Halavány volt mint a fal, de mindjárt az első sorok olvasására, arczszíne
                    megjött, elfojtott lélegzete újra szabad lőn.</p>
				<p>Ím a tartalom:</p>
				<p>«Egyetlen igaz barátom a földön!</p>
				<p>Ön hallhat most Réthfalváról csodálatos meséket. Megérkezett a menyasszonyi ruha,
                    a mama szekrényében ragyog a drága ékszerek sokasága; de az én szememet el nem
                    vakítja, többre becsülöm a szétszórt kavicsot az országúton.</p>
				<p>Lesz híre a nagy lakodalomnak. Jön a vőlegény, öt lóval, sallangos szerszámmal.
                    Elhozzák Leleszről az aranykeresztes apátot, Beregszászról a város tizenkét
                    mozsarát a durrogtatásokra. Itt lesz a násznép huszonnégy kocsival. Készülnek
                    a násznagyok, egyik főispán, másik miniszter. Van már két nyoszolyóleány, olyan
                    nehéz selyembe, hogy uszályukat el sem czipelhetik. Meg van rendelve Pestről,
                    ifjabb vagy idősb Rácz Pál bandája, hogy húzza a csárdást kivilágos kivirradtig.
                    Már kaptuk levelét a párisi szakácsnak, a ki azt írta: öt konyha és tizenhét
                    egészen különfajú kemencze kell neki, ha igazi uraknak való süteményt
                    akarunk.</p>
				<p>Egyelőre nincs más csodálni való a mamám szerény kastélyában, mint egy kis
                    semmiség, a ki nagyon hasonlít egy elszédített gyermekhez. Ez most úgy mutatja,
                    hogy víg, nevetköző s alig várja a lakodalmi táncz megkezdését. Oh nagyon bájos
                    dolgokat kell hallania: hogy csak azért volt eddig világtörténelem, csak azért
                    építették az egyiptomi piramisokat, azért dőlt meg Róma, azért találta fel a
                    franczia forradalom a guillotinet, hogy végre, ennyi előzmény, ily gazdag múlt
                    után méltókép derülhessen fel a nagy nap, október 1-je, melyben a Lenke nevű
                    falusi ibolyából, egyszerre az óriási Nagygáthy grófnak boldog felesége
                    legyen!</p>
				<p>Ennyi roppant készület mellett, egy igen mellékes kellékről mégis megfeledkeztek.
                    Avagy bizonyos-e, hogy menyasszonyt is találnak a háznál? Egy holttestet,
                    gyertyák között, a ravatalon, tán igen: leányt, fátyollal és koszorúval fején,
                    a templomban, semmiesetre sem!</p>
				<p>Oh, barátom, legyen megvigasztalva, hogy még van e világon igazi hűség a leányok
                    szivében. Én pedig élni akarok, ha lehet. Én csak azé lehetek, a kinek nemes
                    szívből ömlött könnye az én kezemen száradt meg. Tőlem függ, hogy másé ne
                    legyek; tőle, hogy csak az övé.</p>
				<p>Vegye szent igéretemet, hogy ama meghatározott napon nem lesz menyasszony
                    Réthfalván. Hová tűnt el? Tán a halál birodalmába? Ez sem lehetetlen, csak az
                    bizonyos, hogy nem vihetik, élve, Nagygáthy gróf kastélyába.</p>
				<p>Ha az én Gábor grófom olvassa e levelemet, legyen megnyugodva. Éljen kellemesen,
                    mint szokta és semmit se változtasson napirendjén. Járjon mulatozó társaságokba;
                    csak nevesse, ha mások, bal csillagzata miatt, sajnálkoznak rajta. A legbölcsebb
                    politika lesz, ha úgy mutatja, mintha lemondott volna rólam. Hagyja rá, ha
                    Cecilie néni más jobb szerencsével vigasztalja. De bízzék a jövőben, bízzék
                    bennem.</p>
				<p>Eddig tart, a mit egy leánytól követelni lehet. A természet szabta ránk a
                    törvényt, hogy csak szenvedőleges cselekményekre legyünk képesek. Szerepem ott
                    végződik, hogy ne legyek másé. Hogy azé legyek, a kit én szeretek, kizárólag
                    attól függ, a ki engem is szeret.</p>
				<p>Lenke.»</p>
				<p>Ez volt a levél tartalma.</p>
				<p>A fiatal ember ismételve olvasta végig s mentől inkább behatolt a betűk titkos
                    értelmébe, annál inkább megerősödék hite és bizalma.</p>
				<p>Nem voltak ez iratban nagy szavak, elkoptatott kifejezések használva. Csak az
                    volt világosan, mit akar a kis leány, mit nem akar? Mit tehet és mi mulja felül
                    erejét? Kellett-e ennél több, ha minden el volt mondva, a mi szükséges?</p>
				<p>Ha e levélben csak egy gyermek szivének ömlengését olvassa, még maradhatott
                    kétely a szivében. Mert az érzelem változó és a hűtlen lélek oly hamar talál
                    mentséget és indokolást az ellenkező út választására.</p>
				<p>De a levélben a hű szerelem mellett a tiszta felfogás és a gondolkodni tudónak
                    értelmi tehetsége is kiviláglott. Ha tehát a szív igérete legfölebb biztatás
                    lehetett: a meggyőződés nyilatkozata már a teljes biztosíték érvényével
                    birt.</p>
				<p>Sőt a kis leány levelének némely helyéből a kedélyen kívül még az önérzet
                    uralkodása is feltűnt. Némely sorból még a gúnynak és a humornak szikrái is
                    felvillámlának.</p>
				<p>Mindez balzsamot öntött a fiatal ember szivének sebére. Most már tudta, miben
                    keressen megnyugvást, hol találja meg jövőjének boldogságát? Bátran lehet ott
                    építeni, a hova a szív vonz, az értelem pedig vezet.</p>
				<p>A leányka vállalta magára, hogy nem lesz másé: a férfi kötelessége marad,
                    kivívni, hogy csak az övé lehessen.</p>
				<p>Nem lehetett e munkafelosztás bölcsesége ellen kifogást tenni. A férfi végkép
                    száműzve volt a báróné kastélyából. Nem élünk a lovagkorban, hogy a szomszéd
                    várat megostromoljuk. Elég, ha a leány magára vállalta a teendők könnyebb
                    részét: a nehezebbet majd elvégzi a férfi.</p>
				<p>Estig ott maradt a pályaőr házában; az éj beálltával visszagyalogolt a
                    legközelebbi állomásra, a hol kocsijára ülvén, haza hajtatott.</p>
			</div>
			<div type="chapter">
				<head>XXI. (A válság kezdete.)</head>
				<p>Október első napjáig még egy pár hétnek kellett lefolyni. Ki követelhette egy
                    szerelmes ifjútól, a kire a megpróbáltatás órái vártak, hogy nyugton, tétlen
                    maradjon s mindent az örök végzet vak határozatára hagyjon?</p>
				<p>És mégsem tehetett mást. Hogy vállalja magára a rettentő felelősséget, hogy
                    túlbuzgalmában imádottjának kész terveit megzavarja, vagy épen legjobb szándéka
                    mellett is, úgy vegyüljön közbe, hogy az eredményt is meghiúsítsa?</p>
				<p>Mást nem tehetett, mint levélben írta meg lelkének nyugtalanságát, szerelmének
                    végtelenségét. A postai közlekedés utja nyitva állott előtte. Levelét csak a
                    vasút 77-ik számú pályaőréhez kellett czímeznie. A többit Örzse ifjasszonyom
                    ügyességére, hűségére és a jó szerencsére bízta.</p>
				<p>A válasz, nem hamar ugyan, de mégis megjött. A kis lány minden betűje menny és
                    üdvösség. Mindig a régi, állhatatos, változatlan és elhatározott. Csak a jövő
                    boldogságáról beszél, ama másik sötét esély, a halál még csak czélzáskép sincs
                    említve.</p>
				<p>Rögtön, még ez éjjel, egész ívre terjedő feleletben köszönte meg a nyert
                    vígasztalást és oly boldog volt a gondolatban, hogy sorai másnap délre már ott
                    lesznek a réthfalvi kastély kertjének közelében s a pályaőr felesége lesni
                    fogja az alkalmas pillanatot, melyben a tiltott árút a czímzettnek kezébe
                    csempészhesse.</p>
				<p>De mikor reggel lovas legénye meghozá az éjjel érkezett postát s az ifjú minden
                    érdeklődés nélkül nyúl a hírlapok csomagához, egyszerre egy levelet is pillant
                    meg, a mely a Réthfalvához legközelebb eső vasúti állomás jegyét hordta
                    homlokán.</p>
				<p>A legrosszabbat sejtve töré fel a borítékot: de mindjárt vígasztalást és
                    felbátorítást igérő jel mutatkozott. Oh jól ismert vonások az ő angyalkájának
                    kezétől!</p>
				<p>És mégis retteg. Mit fog hallani? Remélhet, vagy kétségbe kell esnie? Mert ha a
                    kis lány tegnap írt és alig tizenkét órának lefolyta után újra tollhoz nyult:
                    akkor oly valaminek kellett közbe jőni, a mit veszély nélkül el nem
                    hallgathatott.</p>
				<p>Különben pedig fődolog volt, hogy írt. A ki ír, a kinek közlendői vannak, annak
                    szerelme el nem hamvadhatott.</p>
				<p>Ime a levél:</p>
				<p>«Kedves Gábor!</p>
				<p>Ma szept. 28-ik napját írjuk s hírt vettünk Hevesből, hogy Nagygáthy gróf még ma
                    estére megérkezik. Másnap megy Cecilie néni látogatására. Az utolsó napot
                    Vékonyi bárónál tölti és okt. első napján kocsin és vasúton érkezve, itt lesz az
                    egész násznép. Minden vendég csak Gedeon bátyám részéről hivatott meg. A mi
                    rokonaink és ismerőseink közül mamám senkit sem vár.</p>
				<p>Jelen van a veszedelem, de engem e siettetés nem lep meg készületlenül. A minek a
                    jövő hónap utolsó éjjelén meg kell történnie, el nem maradhat. Szerelmem és a
                    vész jelenléte lelkemnek oly csodálatos erőt kölcsönöz, minőt még eddig magamban
                    nem érzettem.</p>
				<p>El fogok tűnni. Könnyen, kényelmesen, fáradság és veszély nélkül és odamegyek, a
                    hol senkinek eszébe sem juthat engem keresni.</p>
				<p>Egyedül csak öntől, az én szeretett Gáboromtól félek. Oh, ha nem bíznék egy
                    leányka akaratának szilárdságában és segítségemre sietvén, egész építményemet
                    lerombolná!</p>
				<p>Azért elkerülhetetlenül szükséges, hogy az én Gáborom ezen napokat a világ szeme
                    előtt töltse. Ne maradjon otthon, menjen inkább látogatóba Cecilie nénihez
                    néhány napra. Legyen vidám, jókedvű, mulasson gond nélkül és élvezze az ottani
                    társaság örömeit.</p>
				<p>Nem fog elidegenedni a leánytól, a kinek bátorsága volt a végső veszély elől ily
                    szörnyű zajt ütő kalandokba bocsátkozni? A legközelebbi hír rólam nem hamar, de
                    a legbiztosabb helyről fog érkezni. Örökre híve</p>
				<p>Lenke.»</p>
				<p>A fiatal ember egymásután háromszor-négyszer átolvasá e sorokat. Még a betűk
                    alakjából is valamely elrejtett titkot akart kimagyarázni.</p>
				<p>Egy félénk gyermek el fogja szülői házát titkon hagyni! És ő, a férfi, tétlenül
                    vesztegeljen!</p>
				<p>Van még napjainkban leányi szív, mely ily áldozatra kész legyen?</p>
				<p>- Engem mulatni küld. Szükségesnek tartja, hogy a világ szeme előtt éljek. Tehát
                    tudja, hogy a segédkéz nyujtásában a gyanu legelső sorban is rám háramlik. Él az
                    isten! az én kis Lenkém a legvilágosabb alibit akarja számomra megszerezni.</p>
				<p>És ha csakugyan azt hinné is a világ, hogy a réthfalvi menyasszonyt Gábor gróf
                    szöktette meg: mi következik belőle? Mert ez a Nagygáthy olyan fajta gróf, hogy
                    feléje sem tekintene Gelenczének. Amolyan okos vőlegény, a ki az előle
                    megszökött menyasszonyt nem fogja üldözőbe venni. Szépen ott hagyja, a hova
                    ment. Az anyja előtt pedig vállát vonogatva, udvariasan bocsánatot kér, beszél
                    holmi sajnos félreértésekről s aztán odébb állít egy házzal.</p>
				<p>Sőt ismerve a társadalmat, a művelt körök fogalmait, senkinek eszébe sem juthat
                    az eltünt kisasszonyt épen a vetélytársnak házában keresni.</p>
				<p>Az már megtörtént, hogy a leányka a rá erőszakolt vőlegény elől megszökött.
                    Rendesen jelen volt a megszöktető is. De hogy a magas, vagy csak a művelt
                    középrendből származó leány egy fiatal, nőtlen ember oltalma alá kerüljön és ott
                    maradjon, míg szülőinek beleegyezését megnyerheti vagy nagykorúságát eléri:
                    ilyet még senki sem hallott: mert ez erkölcsi és társadalmi lehetetlenség. És a
                    ki mégis megtenné, nem érdemes arra, hogy beszéljünk róla, vagy épen megírjuk
                    szomorú történetét.</p>
				<p>Tehát úgy tekintsük e megszökést, mint bevégzett tényt, mely ellen nincs
                    gyógyszer, nincs felebbezés?</p>
				<p>Valóban a világ nagyon hajlandó lesz így itélni. A megszökött leánynak jó hírét
                    csak az adhatja vissza, a kiért megszökött. Más bármely helyről érkezett
                    amnesztia érvénytelen.</p>
				<p>Lenke kisasszonynak ezt tudnia kellett. Tudja minden leány, ha nem is tanítják
                    arra. Ám de azt is tudta, kiben bízhatik föltétlenül!</p>
				<p>Igen! de az édes anyja? Oh, az anyai szívvel nem lehet megalkudni. Az
                    megkeményedhetik, elvakultságában önző, kegyetlen, igazságtalan is lehet, de meg
                    nem hal soha. Az anya a rettentő hír hallatára fölébredve, legelőször is
                    veszedelmekre fog gondolni. A Bodrog folyó nincs messze, aztán rablók és
                    gyilkosok is vannak a világon. Tehát nyomokat és vérfoltokat fog keresni
                    mindenütt.</p>
				<p>De ne verjük félre a harangot, míg semmi sem történt. A réthfalvi kastélyban
                    nagyban és aggodalom nélkül folynak a készületek a lakodalomra. A leányka
                    megnyugodtnak látszik, tehát elfogadta már édes anyjának bölcs tanácsait.</p>
				<p>Eddigelé csak egy kis leány leveléből olvastuk, hogy végzetes lépés fog
                    bekövetkezni és az egész világon csak egy ember van, a ki ezen igéretnek
                    teljesedését reszkető szívvel várja.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>A déli órák multával Gábor gróf híven követve imádott úrnője titkos utasítását
                    befogatott és áthajtatott Cseklész grófné kastélyába.</p>
				<p>A grófnénak mindent megfigyelő rendőrsége volt otthon. Mikor jelentést vett, hogy
                    Szabolcsy gróf a kastélyba érkezett, már azt is megtudta, hogy vendégének
                    kocsiján egy utazó bőröndöt is láttak.</p>
				<p>Rögtön parancsot adott, hogy szobát nyissanak az első emeleten. Maga lement a
                    földszinti elfogadó terembe és szokott hangzatos modorával üdvözlé az
                    érkezőt.</p>
				<p>- Ah, végre megértem a napot, melyben az én legközelebbi szomszédommal is meg
                    lehetek elégedve. Köszönöm, hogy olyan podgyászszal jött, mint az angol lord,
                    feleséggel, öt leánynyal, három gouvernante-tal, hat komornával és egy egész
                    ezred cselédséggel. Tessék ezt a szép svájczi hotelt elfoglalni az egész saison
                    tartamára. Mindjárt meg is kapja jutalmát. Megengedem, hogy karját ajánlja a
                    gyönyörű fiatal vendéglősnének s vezesse le a kertbe a társaság közé.</p>
				<p>A kert nem messze volt, csak ki kellett lépni a verandára s onnan nehány
                    lépcsővel alább a virágszőnyegek s poronddal behintett puha utak.</p>
				<p>Hanem a fiatal ember nagyon szószerinti értelemben vette a grófné parancsát.
                    Megbocsáthatlan ügyetlenséggel a legrövidebb utat választá a társaság
                    felkeresésére.</p>
				<p>- Oh, nem így alkudtunk, - szólt a grófné, a midőn a park kanyargóin a legelső
                    válasz-útra értek. - Térjünk balra; ez a legnagyobb kerülő egész kertemben. Mert
                    sok beszélni valóm van. Anyai oktatásokat akarok adni és föltétlen
                    engedelmességet követelek. Mi van ma?</p>
				<p>- Hétfő.</p>
				<p>- Azt tudom, a szakács menujéből. Hányadik napja a hónapnak?</p>
				<p>- Szeptember 29-ke.</p>
				<p>- Helyes. Tudja-e, hogy szerdán, október 1-én országos menyegző lesz
                    Réthfalván?</p>
				<p>- Az egész vidék beszéli.</p>
				<p>- És ön mit mond rá? Remélem, férfias lemondással tűri sorsát?</p>
				<p>- Férfias megnyugvással, grófné.</p>
				<p>- Nem értem az ilyen túlfinom megkülönböztetést. Rendesen rejtélyes kétértelműség
                    lappang alatta. De nem feszegetem tovább, mert azzal, hogy idejött ön, már
                    megkaptam a kielégítő választ. A ki mulatni akar, bebizonyította, hogy képes
                    feledni. Roppant bölcsen teszi, mert a hűtlen leány megbüntetése, a mióta a
                    világ áll, csak egyetlen egy igazi, valódi és gyakorlati boszú létezik.</p>
				<p>- És az volna?</p>
				<p>- Először: kinevetni a szív bohó tévedéseit. Másodszor: rögtön, még melegében
                    szétnézni, keresni és megtalálni a teljes kárpótlást.</p>
				<p>- Megkisérlem.</p>
				<p>- Éljent kiáltok e határozatra. Mert higyje el nekem, a híres lélektani tudós, a
                    ki a szerelmet feltalálta, megmagyarázta s minden titkát bonczkés alá vette,
                    épen a leglényegesebb föltétel meghatározásában követte el a legoktalanabb
                    hibát.</p>
				<p>- A legoktalanabb hibát?</p>
				<p>- Abban bukott meg, okoskodásában, hogy ráfogta a férfira, mintha nem lehetne
                    rögtön vagy később egy más nőt ép oly forróan szeretnie, mint azt a legelsőt, a
                    kit véletlenül kiszemelt magának! Ime az én uram és férjem, Cseklész gróf, már
                    praktikusabb világbölcs. Ő azt szokta mondani: Minden nő ceteris paribus,
                    egyenértékű. A mit az egyik megad, a másik meg nem tagadja. Ergo: (még mindig
                    Cseklész úr velős mondatait idézem) micsoda eszeveszettség, a világon hatszáz
                    millió nő közül egyre ráfogni, hogy többet ér, mint a többi összesen? és ha ezt
                    az egyet elvesztettük, a többire sem szemünk, sem szívünk, sem vágyunk?</p>
				<p>- Valóban grófné, ez épen nekünk, csalódott férfiaknak való vígasztaló
                    filozófia.</p>
				<p>- A tudomány alapos és megczáfolhatlan: csak a tanítványok gyöngék hozzá. Azonban
                    én egészen másról akartam beszélni. Hallotta már valakitől, hogy ma ebédre
                    Nagygáthy grófot is várom?</p>
				<p>- Ah? itt van már a vidéken az én legújabb barátom?</p>
				<p>- Tegnap érkezett Kis-Gáthra egész csapat czimborával. Megtartották, az este, az
                    ifjúság és szabadság elvesztésének halotti torát. Roppant dáridót csaptak, én
                    pedig büszke vagyok rá, hogy segítségem nélkül még pezsgőt sem ihattak
                    volna.</p>
				<p>- Elfeledtek hozatni?</p>
				<p>- Azt már nem tették. Ilyen hibába nem szoktak esni. Hanem mikor a palaczkokat be
                    akarták hűteni s a jégvermet felnyitották, mit találtak? Csupa poshadt vizet,
                    fürdőt vagy lóúsztatót. Akkor aztán hozzám küldtek s én adtam is nekik egy fél
                    szekér jeget kölcsön, azon kikötéssel, hogy jövő évi deczember vagy január
                    havában kamatostul visszatérítsék.</p>
				<p>- Súlyos föltétel! Mi lesz a világból, ha már a grófnék is uzsoráskodnak!</p>
				<p>- A tanulság ebből az, hogy az én Gábor grófom mai napon igen correct módra
                    viseli magát és nem keres ürügyet összezörrenésre.</p>
				<p>- Ebben bizonyos lehet, grófné.</p>
				<p>- Nem félhetek, hogy házamnál párbajra hivás keletkezhetik?</p>
				<p>- Részemről nem adok rá okot.</p>
				<p>- Akkor nyugton vagyok, mert az én vitézlő Gida öcsém nem krakéler. Olyan piczi,
                    hogy Tom Pouce tábornokkal sem mérkőzhetik. Egyszer már közel volt hozzá, hogy
                    verekedjék, de ellenfele azt mondá: gróf! ön oly subtilis czéltábla, hogy golyó
                    helyett serétlövést választok.</p>
				<p>- Ez a grófné élcze.</p>
				<p>- A mi pedig az én kedves Lenke húgocskámat illeti: a minő hű képet csinált
                    hozzá, a midőn bizonyos levélkét a kezébe csempésztem, nem hittem volna, hogy
                    szív dolgában ily változandó lehessen. De mit akar ön? 70,000 hold Heves
                    feketeségében, borzasztó hatalom! Ki állhat ellen vértezetlen kebellel az
                    armstrong-ágyúnak? Egyébaránt régi tapasztalás, hogy a nő, a ki szerelmében a
                    holdak ezreit veszi számításba, maholnap a férjét sem tekinti másnak, mint a
                    birtokra betáblázott adósságnak.</p>
				<p>Nehéz volt itt a fiatal embernek valamit közbeszólni. Szerencséjére a grófné ezt
                    soha sem várta. Elég boldog volt, ha bátran és szabadon beszélhetett a
                    levegőbe.</p>
				<p>- Majd megválik, - folytatá, - minő próféta voltam. Úgyis az igazi boldog
                    házasság oly ritka e világban. Valóságos kivétel. Hála Istennek, én e kivételek
                    közé tartozom. Hallott ön engem Cseklész gróffal összepörölni?</p>
				<p>- Soha! grófné. Még mindig Kassán mulat ő méltósága?</p>
				<p>- Isten őrizz. Ilyenkor szeptember végén Monaco bájait szokta élvezni. És hogy
                    bebizonyítsa hozzám való határtalan szerelmét, azt írta nekem: kedvesem! a
                    hányszor felteszek a carreau dámára ötszáz frankot, mindig rád gondolok és
                    vesztek!</p>
				<p>- Ez a bizonyíték?</p>
				<p>- Természetesen. Mert írva van, hogy a ki szerencsétlen a kártyában, boldog a
                    szerelemben!</p>
				<p>- Valóban igaz.</p>
				<p>Ily csevegések között találták meg a társaságot, mely a kertnek egyik gyepes
                    tisztásán oly szenvedélylyel dobálá az abroncsot, mintha e gyermekjáték
                    mulattatná őket. Pedig csak alkalom ez, melyben az urak és hölgyek mintegy
                    mellékes észrevétel gyanánt, a legszabadabb modorban mindent elmondhatnak, a mi
                    szívükön fekszik. A szó az abroncsra vonatkozik, a gondolat a keletkező
                    titkokra. A ki ezt nem tudja, bámulja, mint mulattatja az ily haszontalanság
                    még a legjobb társaságot is.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - -</p>
				<p>Az ebéd idejének közelegtekor megjött szerencsésen Nagygáthy gróf is. Máskor nagy
                    esemény, nagy megtiszteltetés volt ez; ma a bizonyos menyegzőt megelőző
                    napokban igen közönyös jelenség. Egygyel több a társaságban, más semmi: mert mi
                    hasznát vehetnék itt annak a férfinak, a ki mindenkitől elpártolt s már kimondá,
                    kit választott?</p>
				<p>Gedeon gróf udvariasan üdvözlé a ház úrnőjét és az egész társaságot, aztán
                    feltünő hévvel ragadá meg Gábor gróf kezét. Majdnem úgy ütött ki e tüntetés,
                    mintha ezen embernek köszönné boldogságát. A mennyiben 9000 hold megszerzése e
                    nevet megérdemli.</p>
				<p>Mindjárt melléje állott és oly hangon, mint a kinek titka nincs, mondá:</p>
				<p>- Barátom, készülj. Holnapután reggel tíz órakor viszlek Réthfalvára.</p>
				<p>- Engem?</p>
				<p>- Téged; két okból.</p>
				<p>- Értem: primo, secundo.</p>
				<p>- Úgy van. Primo: mert barátom vagy és boldogságomat szemlélned kell. A báróné
                    egészen rám bízta, kiket hívjak meg.</p>
				<p>- Bocsáss meg, barátom...</p>
				<p>- Egy szót sem, míg mindent nem hallottál. Secundo: Réthfalva souverain hatalma
                    előtt előterjesztettem a meghívottak névsorát. Mikor neved előfordult, mennyből
                    alászállott menyasszonyom, irántami szívességből pártolta indítványomat. A
                    báróné nyájas igent billentett; a meghivót pedig aláírta. Itt van, olvasd.</p>
				<p>- Csakugyan?</p>
				<p>- Holnap Réthfalván ebédelek, de az éjt Kis-Gáthon töltöm. Szerdán tejbevajba
                    fürösztött öt lovammal, épen mikor tizet ver az óra, rohanok Réthfalvára a rám
                    váró kész üdvösségre. Magam hajtok; te mellettem ülsz. Tizenkét órától kettőig
                    gyűl a vendégsereg. Násznagyok, vőfélyek, nyoszolyó lányok és (ezt már halkabban
                    mondá) a dolognak ostoba részletei, a kik csak arra valók, hogy egyék meg az
                    ebédet s vigye őket az ördög mentől előbb a pokolba! Rendeld oda saját
                    fogatodat is; mert ebéd után olyan goromba ficzkó leszek, hogy feleségemen
                    kívül, senki számára nincs szemem. Adieu? Vágtat az öt sárga csikó s meg sem áll
                    Beregszászig, a hol vasútra ülünk.</p>
				<p>Most már egyszerűen csak a fülébe súgott valamit barátjának, oly ragyogó
                    arczczal, mintha mondaná: a többit pedig bizd rám.</p>
				<p>Ez volt a programm a Réthfalván készülő menyegzőre.</p>
				<p>Gábor gróf hallgatott és gondolá:</p>
				<p>- Dicsőségesen csinálódik az én alibi-m! A primást, az esztergomit úgy, mint a
                    melyik a Hungáriában muzsikál, előbb vehetik gyanuba, mint engemet!</p>
			</div>
			<div type="chapter">
				<head>XXII. (Hallatlan botrány az úri világban.)</head>
				<p>Másnap Nagygáthy gróf Réthfalván éldelegte boldog perczeit. Kissé különösnek
                    találta s nem könnyen szokott a gondolathoz, hogy házasodni fog és ennyire el
                    van szédítve egy leány szépsége által, melyhez csak 9000 hold járt
                    hozományképen. Ilyen kedvtelést, néhány év óta, bármikor megszerezhetett volna
                    magának.</p>
				<p>De kezdte észrevenni, hogy szerelmes is, a mennyiben a szép Lenkét lehetetlen
                    volt nem szeretni. Hogy a leányka hallgatag, tartózkodó és bátortalan, ez csak
                    előnyére szolgált. A víg és könnyelmű menyasszony inkább elidegeníti a férfit,
                    mint magához vonja. A jó kedv és megelégedés házasság utánra való időtöltés.
                    Kapja csak egyszer kezébe kis feleségét, majd mulatságosabb nótákra is
                    megtanítja.</p>
				<p>A háznál minden készen volt; az építő, festő és diszítő iparosok eltakarodtak. A
                    báróné a perczeket számította, hogy ki legyen mondva az oltár előtt a végzetes
                    igen s ha leánya Nagygáthy grófné lett, kész a földön a mennyei Jeruzsálem;
                    megérkezett a halandók számára a hivőknek igért örök paradicsom.</p>
				<p>Ketten sétálgattak a kastély alsó kertjében. Egy beszédes ifjú s az elzárkózott
                    leány, a kit az elháríthatlan kényszerűség, mint műkedvelőt, a szinésznők
                    művészetére tanított meg. Gedeon gróf őszinte lélekkel játszotta a jövendőbeli
                    férjet. Szokása volt semmit nem tenni félig, ha valamire rászánta fejét. A
                    leánykát szórakoztatta az ifjúnak köznapi szószaporítása. Ezalatt legalább nem
                    gondolkodott a holnapról, melyben a vidék fölött felharsan az utolsó itélet
                    trombitája. És lesz üvöltés és kiabálás.</p>
				<p>Mert nagyon világosan tudta, mit szándékozik cselekedni? tisztán megfontolta
                    lépésének minden következményét. Csak lassan és fokonként szokta meg lelke e
                    határozatot, mely őt azon válaszútra ragadja, honnan nincs visszatérés!</p>
				<p>De nem volt más menedéke. Otthon, anyja irányában semmi erővel sem birt. Hiába
                    kért, hiába sirt. Csak azt hallotta feleletül: nem érted saját boldogságod
                    föltételeit; rövid időn pedig áldani fogod anyád bölcs előrelátását és
                    gondoskodását gyermekének jövője iránt.</p>
				<p>Mit tegyen? Halaszszon mindent a végső perczre s a templomban, sírás és ájuldozás
                    között tagadja meg az igen szó kimondását?</p>
				<p>És ha rászánná is magát e végletre, mit nyerne vele? Anyja újra folytatná az
                    ostromot, Gedeon gróf pedig annyira telve van saját értékének ellenállhatlan
                    erejével, hogy még az ily templomi jelenetet is csak az éretlen gyermek
                    természetes gyöngeségének tulajdonítá.</p>
				<p>Ki tudja, mi történik? A násznép még együtt van; egész sereg néni, bácsi rohanja
                    meg, újra visszaviszik az oltár elé s lehetetlen, hogy másodszor is ereje
                    legyen, a botrányt ismételni.</p>
				<p>És akkor Nagygáthy grófné lesz. A kit pedig oly forrón szeretett, azt nem csak
                    megcsalta, hanem álnok hitegetéseivel még kegyetlen játékot is űzött vele.</p>
				<p>Ezerszer inkább a halál.</p>
				<p>És ha így meg is szabadulhatna Gedeon gróftól, érzette, hogy ezzel csak a
                    lehetőség útját nyerte meg, a kitüzött boldog czél felé.</p>
				<p>Ellenben, ha eltünik a háztól, sorsát azonnal összeköti szívének szerelmével.
                    Egyedül csak ez az ifjú lesz képes megitélni, mily rendíthetlen szerelem volt
                    az, mely ez áldozatot meghozhatta.</p>
				<p>E gondolat adott neki erőt. Ez tette a félénk, szelid, engedelmes gyermeket
                    bátorlelkű s mindent koczkáztató hősnővé.</p>
				<p>És mégis, a midőn így ketten a kertben sétáltak, megkisérlé a kis leány a még
                    legutoljára föntartott szelidebb eszköznek felhasználását.</p>
				<p>- Kedves bátyám, a multkor nem értettem egy szavadat. Hogy beszélhettél te
                    előttem és a mama előtt, hat-hét levélről, mikor én hozzád soha életemben egy
                    sort sem írtam.</p>
				<p>- Ah, ah - felelt hangosan nevetve a gróf - Nem írtál? Te tán azt hitted, hogy én
                    az ily drága leveleket, amint elolvastam, mindjárt felhasználom fidibusznak?
                    Isten őrizz ily szentségtelenítéstől! Ide nézz, mint megbecsültem. Itt van mind
                    a hét darab, tárczámnak legbensőbb részében, egybekeverve ezer forintos
                    bankjegyeimmel.</p>
				<p>Elészedte tárczájából a leveleket, egyet, kettőt fel is nyitott és győzelmes
                    tekintettel mutatta elé azokat, mint az uzsorás a lejárt váltót.</p>
				<p>- Ez nem az én írásom.</p>
				<p>- Nem a tied? hát ki írta?</p>
				<p>- Würzheim báróné.</p>
				<p>- Micsoda kedves kis enyelgés ez, egy nappal az esküvő előtt!</p>
				<p>- Ha nem hiszesz nekem, menjünk fel a szobába. Leírok nehány sort, s meglátod a
                    végtelen különbséget a két írás között.</p>
				<p>A gróf egy pillanatig hüledezve nézett; de miután a legkomolyabb dolgot is a
                    legkönnyebb oldaláról szokta felvenni és megitélni, mondá:</p>
				<p>- Ne beszéljünk hiábavalóságokról; a betűk alakjáról, a vonások összekuszált
                    szálkáiról. Elég nekem, ha mással irattad is, ha a tartalom saját szíved
                    sugallatát foglalta magában.</p>
				<p>- Tudtom és akaratom nélkül írtak hozzád.</p>
				<p>- Már hogy tették volna! Különben ez se baj. Elmondod most élő szóval, hogy
                    szeretsz s ezzel minden félreértés jóvá lesz téve. Különben pedig e dolog annál
                    mulatságosabb, mert most már én is megvallhatom, hogy az én leveleimet sem magam
                    írtam. Azaz: én legalább mégis lemásoltam s ezzel a tartalmat sajátommá
                    fogadtam.</p>
				<p>- Szép kis eredeti levelezés.</p>
				<p>- Még szebb, hogy semmit sem vethetünk egymás szemére. Azért legokosabb, ha
                    mindent őszintén elbeszélünk. Volt ott Trouville-ben két igen pompás bon-vivant
                    pajtásom. Mindkettő divatos regényírója a franczia arisztokratikus köröknek.
                    Egyik mr. le Passepoil, a másik mr. le marquis de la Draperie. Ezek komponálták
                    leveleimet, darabját száz franc honorariumért. Úgyé bámultad, hogy a te kedves
                    Gida bácsikád minő hatalmas stylusra tett szert? De mindez csak arra való, hogy
                    majd télen a hosszú unalmas estéken, ha egyszer-másszor otthon maradunk, legyen
                    a mi fölött nagyokat nevethessünk.</p>
				<p>Ez aztán javíthatlan és tántoríthatlan szerelmes volt; a mi jó Nagygáthy grófunk!
                    Őt ugyan holmi aprólékos félreértések és csekélyszerű felfedezések ki nem
                    verheték sodrából.</p>
				<p>Pedig Gedeon gróf nem volt ostoba legény; jól és folyékonyan beszélt és társalgó
                    modorában néha még a só vagy a bors sem hiányzott. A világ többet tett fel róla,
                    mint a mennyit talált benne.</p>
				<p>De ha magasabb eszmékről, vagy a szív nemesebb érzelmeiről kellett nyilatkoznia,
                    az alapjában tudatlan lélek, a köznapi faragatlan ficzkó mindjárt elárulá
                    magát. E hibájánál csak elbizakodása volt rettenetesebb. Meg volt győződve,
                    hogy Magyarország főúri családjaiból származó minden leánynak csak az lehet
                    álma és ábrándozása, hogy Nagygáthy grófné lehessen!</p>
				<p>Hogy most Réthfalvy báróné Lenkéjét nőül veszi, ezt úgy tekintette mint nagy úri
                    szeszélyt, mint fiatalkori meggondolatlanságot és saját személye értékének
                    félreismerését. Ő most elvet, elpazarol valami dicsőbb jövőt. Épen nem
                    kétkedett, hogy ez a kis Lenke huga csak azért iratta a rafinirozott Würzheim
                    tábornoknéval leveleit, mert félt, hogy hatalmas bácsikája kinevethetné a
                    falusi leányka gyarló stylus-gyakorlatait, s mint hozzá nem méltó együgyű
                    teremtést, búcsu nélkül otthon hagyná.</p>
				<p>A leányka nem gyűlölte őt. Mint rokonok, sokat játszottak, gyakran enyelegtek
                    egymással. Csak akkor, a midőn a báróné először kezdett példálózgatni a
                    Nagygáthy grófnéság dicsőségére, akkor reszketett meg szíve és innen kezdődik
                    hideg és tartózkodó viselete az elbizakodott fiatal ember irányában.</p>
				<p>A kis leány soha, még anyja előtt sem mondá ki beleegyezését ezen házassági
                    tervbe. De nem is kérdezték ezt tőle. Elég, ha látta a készületeket, elég ha
                    hallotta, hogy lakodalom lesz a háznál s akkor tudhatta, hogy a dolog csak rá
                    vonatkozhatik. Feltették róla, hogy engedelmeskedik és engedi magát ellenkezés
                    nélkül vitetni, mint husvétkor a bárány a mészárszékre. Többre nem volt
                    szükség.</p>
				<p>Az ebéd vigan folyt le. A gróf még mindig kifogyhatlan volt elmondható
                    kalandjainak elbeszélésében; de bármit mesélt, annak végső értelme arra ment
                    ki, mily nagyon bámulták az emberek, megtudván, hogy egy Nagygáthy gróffal ettek
                    egy tálból cseresnyét.</p>
				<p>Alkonyat után a délczeg vőlegényke kocsira ült. Búcsúja, mindig hallgatag és
                    magában tünődő menyasszonyától következő igen szellemes módon ütött ki.</p>
				<p>- Adieu, szerény kis ibolyám. Aludjál boldogul, utójára, Réthfalván; álmodd meg
                    előre, hogy holnap ilyenkor már Nagygáthy grófné lettél.</p>
				<p>Igen. Holnap?</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Felderült október 1-je. Nagygáthy gróf, legtarkább koczkás kabátjába öltözve,
                    fején jockeysapkával, pontban reggeli 10 órakor Cseklészné palotája elé
                    érkezett, csodálatosan felsallangozott öt lovával.</p>
				<p>A kastély ily korán még teljesen kiholtnak látszott; csak Gábor gróf került elé,
                    a ház egyik bérruhás cselédjével, a ki utazó bőröndkéjét hozta és fel is tette a
                    kocsira. Képzelni lehet, mily őszinte lélekkel csomagoltatta össze Gábor gróf
                    fekete öltözékét és tiszta fehérneműit, melyeknek épen nem szándékozott hasznát
                    venni.</p>
				<p>- Készen vagy?</p>
				<p>- Ülök fel.</p>
				<p>Ez volt a bevezetés. Úgy látszik, bevett szólásmód, ha egyik úr maga mellé ülteti
                    a másikat.</p>
				<p>De ha a gróf éktelen pongyolát viselt is, annál ünnepélyesebben voltak
                    kikeményítve cselédei.</p>
				<p>Mr. Jasmin úgy sötétlett pokoli feketéjében, mint ha a Tuileriákba menne
                    diplomacziai estélyre és interviewolni készülne az angol ambassadeurt. A kocsis
                    a hóna aljáig hímzett lobogós inget viselt és ezüst sujtással kihányt vörös
                    bársony mellényben hirdeti a nap dicsőségét. Az újdonatúj cseréppipát és bojtos
                    kurtaszárat sem feledé kanászkalapja mellé tűzni, hogy lássa a fél tót Zemplén,
                    milyen a divat a tökéletes magyar Hevesben!</p>
				<p>Vágtattak. Egyszer él az ember, és egyszer házasodik! Tehát vesszen az öt csikó,
                    majd termel helyébe a kövér puszta, tizet, huszat is.</p>
				<p>Sokáig gyönyörködött Gedeon gróf iramló lovaiban s e pillanatban ez is jobban
                    elfoglalta lelkét, mint a mi a megérkezés után következett: a templomi száraz
                    szertartás, melynek unalmain, élve, halva, át kellett esnie.</p>
				<p>Egyszer, midőn valamely magasabb emelkedés tetejéről megpillantá a távolról kéklő
                    hegysort, melynek túlsó oldalán Réthfalva idylljei kezdődnek, barátja felé
                    fordulva mondá:</p>
				<p>- Gábor! hidd meg nekem, mentől inkább közeledem, annál inkább ijesztget valami,
                    hogy irtóztató ostobaságot készülök elkövetni.</p>
				<p>- Akkor hagyd abba.</p>
				<p>- Ez már lehetetlen, még pedig két okból.</p>
				<p>- Ah, két okból? még nem fogytál ki a primo és secundó-ból?</p>
				<p>- Először lehetlen, mert benne vagyok. Fellármáztam az egész országot. Holnap nem
                    lesz más a lapokban, mint a hazafias áldozatok első sorában álló Nagygáthy
                    grófnak fényes házassága.</p>
				<p>- És aztán?</p>
				<p>- És aztán, nem tagadhatom, hogy megrögzötten szerelmes vagyok. A leány szép,
                    átkozottul szép s mellé még ideája sincs, mi a szerelem? és mi várja karjaim
                    között? Engedd meg: ez nagy ujság rám, a tapasztalt férfira, ha végre igazán
                    kiváncsi tanítványra talál. Hanem...</p>
				<p>- Hogyan? ezen elhatározó észrevétel után, még «hanem» is következhetik?</p>
				<p>- Nagyon sok; több mint kell. De hiszen egyszer már mondtam neked, hogy mi
                    férfiak, különösen mi párisiak, az Úristen megtestesült szamarai vagyunk.</p>
				<p>- Mondtad és én nem tettem ellenvetést.</p>
				<p>- Lásd, mi férfiak, hányszor bolondulunk egy nő után s mentől rátartósabb,
                    makranczosabb és költségesebb volt, annál inkább bebizonyította, hogy nem ért
                    többet a többinél. Ezt Cseklészné is elismeri, pedig e tekintetben elsőrangú
                    szakavatott tekintély.</p>
				<p>- Vőlegény létedre elijeszted az embert a házasságtól.</p>
				<p>- Ne félj: nem használ nagybőjti prédikáczióm. Mindig lesz csiripoló csiz, mely a
                    lépre száll. Isten neki. Lássuk minő élvezet az is, ha a férfi tanítja valamire
                    a nőt? mert eddig a párisi demi-monde még mindig talált rajtam valami
                    tökéletesíteni valót. Csak attól félek, hogy ezen új élvezet sem lehet elég egy
                    egész életre, mint a pap mondja s a regények írják.</p>
				<p>- Mindenesetre, jó lesz előre tudnod, mibe kezdesz.</p>
				<p>- Nem tréfa ez barátom, megházasodni és lekötni magát holtomiglan holtodiglan.
                    Mert én lelkiismeretes ember vagyok. Ha megunnám is feleségemet, még sem
                    kivánnám halálát. Az más, ha az isten venné el, mert akkor nem én vagyok oka a
                    szakításnak. Egyelőre csak azt igérem, hogy másodszori házasságom esetére több
                    tért engednék józan eszemnek, és kevesebbet mulékony, de nagy urias
                    caprice-omnok.</p>
				<p>- Vigyázz, barátom, mert te nem szereted igazán menyasszonyodat.</p>
				<p>- Ki mondja ezt nekem? De bizony szeretem. Még jobban, mint hasznomra válik.
                    Parbleu! hogy bizonyíthatnám be jobban szerelmemet, mintha a leányt nőül veszem?
                    Van ennél döntőbb argumentum a világon? És ha a nő ekkor sem hisz a gazdag
                    férfinak, akkor Ábrahám patriarka sem kapaczitálhatja. De már a mi engem illet,
                    határozottan Ciceróval tartok.</p>
				<p>- Ciceróval! végre találsz egy hozzád méltó hasonlítást.</p>
				<p>- Tudod mit mondott Cicero, a mikor Plató könyvét olvasta a lélek
                    halhatatlanságáról?</p>
				<p>- Magyarázd meg, hogy tartozik idézeted a házasság dolgához?</p>
				<p>- Nagyon világos az eszmelánczolat. Cicero azt mondta: ha olvasom Platót, hiszem;
                    ha leteszem könyvét, kétkedem. Így vagyok én is. Nagy-Gáthon, Pesten, Bécsben,
                    Párisban igen szépen megélek Lenke kisasszonyom nélkül; de ha a kisértő lélek
                    Réthfalvára hoz és látom a kis leány nyájas képét, testének lelkének ezer
                    gyönyöreit: rögtön meg vagyok bűvölve. Ne beszéljünk több hiábavalóságot.
                    Hajtsunk gyorsan Réthfalva felé és bukjunk bekötött szemmel a gödörbe.</p>
				<p>Igy beszélgettek az úton. Az egyik csak közbeszólott, a másik pedig teli marokkal
                    habsolta a jó mulattatótárs dicsőségét.</p>
				<p>Nem ártott e csevegést végig hallgatnunk, mert a sok szó, még ha üres is,
                    bepillantást enged a lélek mélyébe. És semmi sem jellemzi hívebben az embert,
                    mint mikor maga beszél, maga itél, véleményt mond és felfedi szívének
                    legrejtettebb gyöngéit.</p>
				<p>Így ismerve a két fiatal embert, legalább nyugodtabb kedélylyel olvashatjuk, ha
                    az egyik grófot, mindjárt a megérkezés után igen különös meglepetés várta.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Már erősen közeledtek. Elérték a hegy alsóbb dombjai mellett a helyet, a hol fel
                    kellett kanyarodni az országútra és a honnan Réthfalva csonka tornyát és a
                    kastély ormótlan tetőzetét legelőször látni lehet, a midőn az ellenkező oldalról
                    porfelleg támad s abból egy pár igen erős lótól vont fedeles kocsi bontakozék
                    ki.</p>
				<p>S miután amazok is gyorsan hajtattak, a mi grófjainknak idejök sem maradt a
                    szemközt jövőket megismerni. Csak azt látták, hogy egy öreg pap, két
                    fiatalabbal ült az igen urias szerkezetű kocsiban.</p>
				<p>- Gábor, ez rossz ómen. Pappal találkoztunk!</p>
				<p>- Plane: püspök, vagy apát.</p>
				<p>- Ilyen fajta. Van elég az országban. Nekem, ma, csak egyre van szükségem, a ki
                    Lenke hugommal összeesket. De az én papom épen most szedi magába Réthfalván a
                    báróné reggelijét. Remélem, nem volt rosszabb, mint a minőhöz otthon szokva
                    van.</p>
				<p>Néhány percz mulva vagy harmincz paraszt tört elé az országúton s midőn Gedeon
                    gróf a felvert poron minél előbb áthatolni akarva, megereszté fáradhatlan
                    sárkányainak zaboláját, bámulva látja, hogy azon csoport, mint ütközetben a
                    csatárláncz, hosszúra nyulik és bevonul a báróné kukoriczavetései közé.</p>
				<p>- Nem értem ezt a manövret; nincs ideje a hajtóvadászatnak.</p>
				<p>Még több ily, bottal, vasvillával és cséplővel fegyverkezett népfelkelést láttak,
                    de ezek távol az országúttól másfelé kereskedtek.</p>
				<p>Egyszerre egy szelid lejtőn feléjök csap a délkeleti szellő langyos fuvalma és
                    Gábor gróf, tenyerét füléhez tartva mondja:</p>
				<p>- Tűz van a faluban.</p>
				<p>- Tűz? nem látom füstjét.</p>
				<p>- Én sem; de hallom, hogy félre verik a harangot.</p>
				<p>- Akkor, - felelt Gedeon gróf, úri módon mindenből tréfát űzvén - kiütött
                    Réthfalván az 1867-iki kiegyezés ellen a revoluczió, és a falu előljárói
                    kikiáltották a respublikát!</p>
				<p>Végre a falu szélén, a legelső ház ajtaja előtt ácsorgott egy suhancz, a kitől
                    kérdék:</p>
				<p>- Mi baj?</p>
				<p>- Semmi. (Rendes falusi felelet.) Csakhogy még most sem találták meg.</p>
				<p>Kit? ezt nem lehetett kérdeni, mert Réthfalva deli szüzeinek e kapós gentlemane
                    megiramodott a határozatlan távol felé. Nézegetett jobbra, balra, mintha ő
                    volna a sorstól kiszemelve, arra, hogy megtalálja, a mi elveszett.</p>
				<p>- Barátom, - szólt Gedeon gróf, homlokára ütve, - kezdem érteni a tréfa nyitját.
                    A báróné, az ünnep dicsőségére, csapra üttetett vagy hat hordó bort s az egész
                    falu be van rugva.</p>
				<p>Végre a kastély udvarára érkeztek. Itt mindent a legnagyobb zavarban és
                    rendetlenségben találtak. Némelyek ünnepélyes arczczal szálltak le a kocsiról,
                    mások ácsorogtak, sokan újra fogattak, mindnyájan vérük mérséklete szerint,
                    sopánkodtak, kárörvendve nevettek, vagy egethasító módon káromkodtak.</p>
				<p>Itt hallották meg először a mesével és képtelenséggel határos ujságot, hogy ma
                    reggel hét órakor, a mint Jetty komorna a kisasszonyt fel akarta kelteni, a
                    szobát üresen, az ágyat felvetve, de illetetlenül találta és szép lakónéja,
                    mintha a föld nyelte volna el, sehol sincs!</p>
				<p>Természetes, hogy Gedeon gróf ezt ostoba fecsegésnek tartotta, mert a lakodalom
                    elől nem szökik meg a leány; a Nagygáthy grófnéságtól pedig semmi halandó
                    teremtés, a kit csak anyja szoknyában jártatott valaha.</p>
				<p>Hogy hiteles és hivatalos hírt halljon, a báróné után kérdezősködött.</p>
				<p>Elvezették oda. A ház úrnője reggel óta tudván leánykájának eltünését, most a
                    déli órák elmultával, már régen túl volt az első meglepetés és kétségbeesés
                    rohamán.</p>
				<p>Most már mint megsértett anya, mint meggyalázott báróné és gyöngélkedő nő ült a
                    pamlagon és a szoba tele volt a legimpertinensebb illatokkal. Mert a bárónét
                    görcsök és ájuldozások környezvén, a háziak mindent rá locsoltak, a minek eczet
                    neve, vagy orvosság szaga volt, hogy életre hozhassák.</p>
				<p>- Oh nénikém, mit hallok!</p>
				<p>- Te vagy Gedeon öcsém? Végre hallok egy rajtam szánakozó hangot is. Későn
                    jöttél. Elment, elfutott, megszökött, itt hagyta anyját, itt jó hírét és földi
                    boldogságát!</p>
				<p>Bajos volt a vigasztalás, Nagygáthy gróf pedig a legkevesebbet sem értett ezen
                    olcsó mesterséghez.</p>
				<p>Azt is bölcsen átlátta, hogy ily botrányos história után szerepét e háznál végkép
                    befejezettnek tekintheti. Innen túl csak azt nézte, hogy a legelső kedvező
                    pillanatban tovább állhasson.</p>
				<p>- Istenem! - mondá - oly nehezen esik hinnem, hogy előlem szökött volna meg.
                    Tegnap, ebédig, oly édesen csevegtünk jövő boldogságunkról. De ha csak egy
                    sóhajtással elárulja, hogy nem méltat kegyeire, a legmélyebb tisztelettel
                    visszavonulok.</p>
				<p>Csodálatos! Mit hallott egyebet, mint világos s majdnem kiméletlenül
                    visszautasító szabadkozást? Még ha azt mondja neki a kis leány: «takarodjék
                    szemem elől, én önt gyűlölöm, megvetem», akkor is szellemes enyelgésnek veszi:
                    oly nagy mértékben uralkodott lelkében az önhittség és felfuvalkodás ördöge!</p>
				<p>- Hallatlan! Előlem, Nagygáthy gróf elől egy báróné leánya megszökik!</p>
				<p>- Megtörtént; mert csábítója már gyermekkora óta megmételyezte szívét.</p>
				<p>- Csábítója! Ezt lehetetlen érteni. Merészkedhetett volna, ez országban, férfi, a
                    Nagygáthy grófok gazdag ivadéka ellen, mint vetélytárs föllépni? Báróné! kérem,
                    követelem: mondja ki e nevet.</p>
				<p>- Semmi titok benne. Legújabb kedves barátod. Ez a volt mérnök és tegnap óta
                    gróf: Szabolcsy Gábor!</p>
				<p>Gedeon gróf méltóságán alólinak tartotta e vádat komolyan venni. Nevetett,
                    hitetlenül rázta fejét, és piczi száját úgy összehúzta mint a csecsemő, ha
                    szopni készül, vagy az utczai gavallér, ha észreveszi, hogy szivara mindjárt
                    kialszik.</p>
				<p>- Elhiheted az anyának, - folytatá bágyadt hangon a szenvedő - hogy ezen éjjel
                    itt volt az a haramia, a ki elébb Gelenczét, ma pedig menyasszonyodat rabolta
                    el. Vigyázz, még Kis- és Nagygáth is utána mehet.</p>
				<p>Ez már nevetséges volt.</p>
				<p>- Nénikém, tévúton jár. Szabolcsy Gábor három nap óta Cseklész grófné vendége, ki
                    sem mozdult a kastélyból. Tegnapelőtt vele ebédeltem. Ma reggel korán ismét ott
                    találtam, kocsimba ültettem és vele együtt érkeztem ide.</p>
				<p>- Hogyan? itt van? - kiáltott a báróné s görcseiről megfeledkezve talpra ugrott.
                    - Hamar! el kell fogni, míg el nem szökik. El vele a börtönbe, a helység
                    házához. Lovas legény menjen s hozza a szolgabirót, csendőrhadnagyot, az
                    államügyészt és vizsgáló birót! Megmutatom, hogy még ma nyakig vasba veretve
                    vitetem Ujhelybe!</p>
				<p>- Ej, ej, kedves nénikém, nagyon kurta proczesszus volna ez egy magyar mágnás
                    ellen. Elébb csak tessék folyamodni a főrendek házához, hogy egyik tagjának
                    kriminális pörbe való fogatását kegyesen megengedni méltóztassék. Nem szokott az
                    ilyen dolog hamarjában csakúgy posta fordultával megtörténni.</p>
				<p>- Tetten kapott rablók ellen semmi szükség haszontalan czeremoniákra. Rögtön
                    megyek magam és megkötöztetem házam megrontóját.</p>
				<p>És megindult, több lépéssel előre tipegett; de mivel okos asszony volt, jól
                    tudta, mit tehet, mit nem? végre mégis könnyebb kisegítő eszköznek találta, ha
                    görcsei újra megrohanják, s leveretve a gyengeségtől, pamlagán lelkendezik.</p>
				<p>Egyéb sem kellett Gedeon grófnak, mint a jó alkalom, kiosonni a szobából. Látván
                    tehát a báróné ájuldozását, segítségért kiáltott mindenfelé s mikor berohant a
                    komorna és a vendégek közől egy pár irgalmas szamaritánusnő: megszabadítva érzi
                    magát. Nem egy hamar viszi őt oda vissza valaki.</p>
				<p>Ezalatt az udvaron egészen új fordulatot vett a közvélemény.</p>
				<p>A báróné határozott vádjára reggel óta Szabolcsy grófot tartották leányrablónak.
                    De mikor látták, hogy ez a fiatal úr, mint lakodalmi meghívott vendég Nagygáthy
                    gróffal jött, s hallották, hogy három nap óta Cseklész grófné kastélyában
                    mulatott, mindjárt kiderült teljes ártatlansága.</p>
				<p>A vidékről, a rétekről, mezőkről és az érett kukoricza magas kórói közől
                    egymásután tértek vissza az önkénytesen vállalkozó fürkészők, azon hírrel, hogy
                    sehol legcsekélyebb nyomra sem akadtak.</p>
				<p>Nagygáthy gróf egy csoport vendég között találta barátját. Mentől kevesebb
                    részletet tudtak itt a megtörtént tény magyarázatára, annál hevesebben
                    vitatkoztak fölötte.</p>
				<p>A kastély lakóit hiába kérdezgették. Tegnap esti tíz óra után, mindenki lefeküdt;
                    éjjel semmi zaj, ajtóablak nyitogatás, férfi-léptek kopogása, női lábak
                    csoszogása nem hallatszott: és mégis eltünt a kisasszony! Ezt reggel óta
                    mindenki ötvenszer hallotta s még sem fogytak ki az ismétlésből.</p>
				<p>Gedeon gróf elmondta, mit hallott a bárónétól. A vendégek újra csóválák fejöket.
                    A vőlegény határozottan védelme alá vette a vádlottat. Említé, hogy Gábor
                    barátja, mióta Gelenczén lakik, csak egyszer volt a báróné kastélyában, akkor is
                    ő maga hozta ide. Együtt töltötték a napot. Gábor gróf a kisasszonynyal tanuk
                    nélkül még nem is szólhatott. Honnan származhatott volna tehát köztük oly minden
                    korlátot leromboló szenvedély, hogy egy menyasszony a lakodalom napja előtti
                    éjjelen vele megszökhessék!</p>
				<p>Élénk helyeslés követte e nyilatkozatot. De volt a vendégek között olyan is, a ki
                    titokban kivánta, bár ha még is Szabolcsy gróf révén veszett volna el a
                    kisasszony. Mert a léha Nagygáthy grófot senki sem szerette, míg az ősi
                    Szabolcsy név feltámasztója a legnépszerűbb ifjú volt messzetávol a vidéken.</p>
				<p>Ekkor Gábor gróf elég hangosan, hogy a nehány lépéssel távolabb állók is
                    hallhatták, mondá:</p>
				<p>- Uraim! Itt állunk együtt számosan és legyenek tanuim. Ime, becsületszavamat
                    adom, hogy ezen megszöktetés tényét, sem én személyesen, sem megbizottam által
                    el nem követtem. Nekem is, mint önöknek, még sejtelmem sincs, hova lett, merre
                    ment és hol lehet e pillanatban a kisasszony, a ki itt az éjjel, szülői házát
                    minden hátrahagyott nyom nélkül elhagyta.</p>
				<p>Ez aztán világos, határozott és igen erős becsületszó volt. Mindenki fejet
                    hajtott. Ily nyilatkozat alól többé a becsület elvesztése nélkül kimenekedni
                    lehetetlen volt.</p>
				<p>Csakhogy volt a dologban egy kis jezsuitai föntartás is. Igaz, ő nem szöktetett
                    el senkit; igaz, ő nem tudta, hova rejtőzött a szökevény: de azt egy szóval sem
                    állította, hogy ezen megszökés esetleg nem épen ő miatta lett foganatba
                    téve.</p>
				<p>Egyszerre lárma támad. Egy pár suhancz rohanva fut be az udvarra s már távolról
                    kiáltja:</p>
				<p>- Megvan a kisasszony! Megtaláltuk a nyomát. Megölték kegyetlenül a gyilkosok!
                    Itt a bizonyság a kezünkben!</p>
				<p>Az egyik pisztolyt hozott, melyet az országút szélén talált, épen ott, a hol a
                    dülőút lekanyarodik a Bodrog partjára. A másik finom gyolcs zsebkendőt
                    mutatott, mely rettenetes vérfoltokkal volt átáztatva.</p>
				<p>Jetty komorna jött, megismerte úrnője zsebkendőjét, rá mutatott a R. L. hímzésre,
                    a bárói koronára és szörnyűkép felsikoltani készült.</p>
				<p>Szerencsére épen mellette állott egy okos öreg úr, a ki nem akarta, hogy a
                    bárónét a nagy ijedtség megölje. Tehát befogta a száját a komornának, még a
                    leányt magához is szorította. Kedvezőbb alkalmat egy szép szobacziczus
                    megölelgetésére keresve sem kaphatott volna.</p>
				<p>Tehát új, rettentő és hajmeresztő fordulat. A kik eddig könnyelműleg élvezték a
                    komikum gyönyöreit, most reszkethettek a tragikum borzalmai alatt.</p>
				<p>Gábor gróf kezébe vette a pisztolyt, egy tekintetet vetett rá és átadta
                    legközelebb álló szomszédjának.</p>
				<p>- Bolondság - mondá - ez régi huszár fegyver. A gyutacs csöve be van rozsdásodva:
                    a cső tele pókhálóval. Legalább harmincz éve mult, hogy e pisztolyból senki sem
                    lőtt.</p>
				<p>- És a véres zsebkendő? el kell tenni; senki hozzá ne nyúljon; ennél fontosabb
                    corpus delicti még nem került napfényre.</p>
				<p>Egy másik jelenlevő megjegyzé:</p>
				<p>- Semmi kétség. Lenke kisasszony meg van sebesítve. Vére folyt. Rohant, vagy
                    hurczolták Zemplén Mississipijébe, a Bodrog hullámai közé.</p>
				<p>Egy másik, higgadtabb, gunyolódva veté vissza:</p>
				<p>- A Bodrog hullámai közé! Nincs ennek józan értelme, mert fejemet teszem rá, hogy
                    Szőllőskétől Liszkáig nem találsz olyan helyet, a hol most a víz térden felül
                    érne.</p>
				<p>- Elég az, ha sebesülten és ájultan vetették oda.</p>
				<p>Gábor gróf kezébe vette a véres zsebkendőt s mint műegyetemi növendék, a ki a
                    vegyészet elemeihez is értett valamit, szakértő tekintettel vizsgálá meg a
                    vérfoltokat. Végre hidegen mondá:</p>
				<p>- Ez nem vér. Ez festék. Meszelővel van rá kenve. Közönséges vörös berzseny, a
                    mivel husvétkor a tojást festik pirosra.</p>
				<p>Ezzel tovább ment.</p>
				<p>Mi pedig egészen az olvasóra bizzuk, elképzelni, mit érzett lelke mélyében ez
                    ifjú, a ki Nagygáthy kocsiján ülve, egyszerűen mint lakodalmi vendég ment oda,
                    a hol földi üdve lakott!</p>
				<p>Ha külsőleg megtarthatá közönyét, bizonyosnak kelle lennie, hogy a vőlegény üres
                    fészket talál Réthfalván. De mit nevezünk mi halandók bizonyosnak? A
                    legcsekélyebb előre nem látott véletlen lerombolja tető alá hozott
                    építményünket.</p>
				<p>Tulajdonkép Gábor gróf nem is ismerheté, mi lakhatik az ő Lenkéje kebelében?
                    Lesz-e bátorsága végzetes határozatát teljesíteni? Mert a higgadt megfontolás
                    soha sem követel sürgősebben meghallgatást, mint a végrehajtás pillanatának
                    megérkezésével. Nagyon sokan erősek voltak a szándékban, az elhatározó perczben
                    pedig visszariadtak.</p>
				<p>Másként is sajátszerű helyzet volt ez. A férfi semmit sem tehetett. Keze kötve,
                    még nem is közeledhetett imádottjához. Nem élünk a lovagkorban, hogy fegyveres
                    szolgákkal megtámadjuk a szomszéd várát s kardéllel vívjuk ki győzelmünket.</p>
				<p>Érzette, hogy sorsa fölött csak egy leányka bátorlelkűsége határozhatott. De ezen
                    leánynak önállólag kellett fellépni, szerepet cserélni és mindent koczkáztatni.
                    Él-e valahol, napjainkban, tizenhét éves leány, a kit elolthatlan szenvedélye
                    ily végletek határáig ragadhat?</p>
				<p>A kis leány egész jövőjével játszott. Ki súgta meg szívének, hogy áldozatát nem
                    méltatlanra pazarolja? Mert az anyai háztól megszökött leány, e lépése után,
                    egyedül csak azé lehet, a kiért megszökött. Hozzá van kovácsolva, mint a
                    gályarab elitélt társához. Ha pedig indokolatlanul merész volt és bizalma
                    horgonyát ingatag homoktalajba vetette: egy kártyán játszotta el egész földi
                    czélját és rendeltetését.</p>
				<p>Ezt gondolta Gábor gróf, míg barátja mellett a kocsin ült, remélve és remegve
                    nézett ama jól ismert hegyláncz kékje felé s azon is túl igen messzire.</p>
				<p>Ellenben Nagygáthy gróf, mint karvaly, elbizakodva készült lecsapni a fehér
                    galambkára. Valami nagy szerelem nem alkalmatlankodott szívében, hanem
                    tagadhatlanul tetszett neki a szép Lenke nyájas arcza, kecses termete. Épen oly
                    fönséges tünemény volt, minő neki kellett, hogy a társaságokban, illő pompás és
                    hatalmas parádét csapjon vele. Otthon pedig a legjobb volt arra, hogy a
                    Nagygáthy névnek és vagyonnak örökösöket adjon. Mást nem követelt tőle.</p>
				<p>A kis grófocska nem volt rossz, jellemtelen vagy épen aljas lélek. Minden hibája
                    csak saját énjének és helyzetének túlbecsüléséből származott. Még képtelen
                    elbizakodottsága is inkább nevetségessé mint gyűlöletessé tette őt.</p>
				<p>Mai bukását is csak úgy tekintette, mint például ha valamely terve Párisban sem
                    sikerült. Elfeledte s vége volt. Most is csiklandozta a gondolat, hogy nagyon
                    szép feleséget kap körme közé. De nem feledte, hogy igen drágán lehet ily
                    portékához jutni. Más közönséges kaland csak pénzbe kerül s ha a pénz el van
                    költve, vége a regénynek, míg a tárcza újra meg nem telik. Nála, egy kis
                    bőjtöléssel, mindig megtelt.</p>
				<p>Most a midőn hiuságán e sérelem esett, a midőn legérzékenyebb oldalán ezen
                    hatalmas érvágási operatio végbe ment: inkább elbámult, mint megrendült.</p>
				<p>- Furcsa! - gondolá - egy kilenczezer holdas báróné leánya nem akart Nagygáthy
                    grófné lenni! Ilyen vén a világ, s mégis, megtermi a leghihetlenebb
                    botorságokat.</p>
				<p>Egy pillanatra valósággal rossz kedve volt. Olyan képet csinált, mint mikor
                    valaki az ajtó szárnyába üti könyökét és megfájdul bele a zsibbadós ere. Nagyon
                    kellemetlen érzés, de hamar elmulik.</p>
				<p>Gedeon gróf is csak addig volt megkinzott martir, míg kocsisa elé állott a pompás
                    fogattal. Az öt ló megemlékezteté arra, hogy ő még most is Nagygáthy gróf, s az
                    marad, úgy feleséggel, mint feleség nélkül.</p>
				<p>Ekkor intett barátjának.</p>
				<p>- Gábor! itt többé semmi keresetünk; mentől elébb pusztulunk innen, annál jobb.
                    De azért nem végeztem szerepemet. Nekem ugyan épen most tömérdek dolgom van
                    Hevesben, Pesten, Bécsben és Párisban, de mindent abbahagyok. Érzem, hogy
                    kötelességeim vannak. A báróné rokonom, nem tagadhatom meg tőle segítségemet. A
                    megszökött leányt ugyan ez életben soha nőül nem veszem; de tartozom az anyának
                    azzal, hogy elvesztett gyermekét visszaszerezzem. Számíthatok barátságodra?</p>
				<p>- Egészen szolgálatodra állok.</p>
				<p>- Tulajdonkép te sem vagy távolabb rokona a bárónénak, mint én vagyok. Jer,
                    szenteljünk egy pár hetet a leány felkeresésére. Kellemes az ilyen vaktában való
                    kóborlás: az ember soha sem tudja, hol talál útközben érdekes kalandra? Csak azt
                    szeretném tudni, végre is, kiért szökött meg az én hóbortos menyasszonyom? A
                    báróné téged vádol.</p>
				<p>- És ha úgy volna? párbajra hínál?</p>
				<p>- Ellenkezőleg. Azaz: tegnap még homlokba lőttelek volna.</p>
				<p>- És ma?</p>
				<p>- Egészen új világba léptünk; mintha egy századdal később születtünk volna. Vigye
                    a leányt, a ki megszöktette. Engem tökéletesen kigyógyított; tiszta szívemből
                    gratulálok szabadítómnak.</p>
				<p>Valóban kevés hiányzott hozzá, hogy elvegyen egy leányt, a ki képes volt
                    megszökni!</p>
				<p>Nagyon kevés: csak a menyasszony.</p>
			</div>
			<div type="chapter">
				<head>XXIII. (Hova szökött a menyasszony?)</head>
				<p>Besötétedett.</p>
				<p>Az utolsó vendég is elhagyá a kastélyt. A vidékiek saját fogatukon, a távoliak
                    azon kocsin, mely őket a legközelebbi állomástól ide hozta.</p>
				<p>Többnyire búcsú nélkül széledtek szét. Némelyek haragudtak, boszankodtak, mások
                    nevettek. Lesz ebből egetrázó zaj a lapokban és a társaságokban egész télre.
                    Kapós ember lesz, a ki ily történetkének szemtanuja lehetett.</p>
				<p>A tréfa legérdekesebb részlete abból állott, hogy a vendégsereg éhesen, ebéd
                    nélkül futamodott meg a lakodalmas háztól. Senki sem követelte, hogy a báróné
                    még ily rettenetes itélet napján is a ház úrnőjének kötelességeit
                    teljesítse.</p>
				<p>Tán tüzet sem raktak a konyhában. Mióta az északkeleti vasút megnyilt, a
                    Réthfalvához legközelebb eső vasúti állomáson annyi jegy el nem kelt.</p>
				<p>Hová szökött a bátor kis lány a nem szeretett vőlegény elől? ez másodrendű kérdés
                    volt. Elszökött s azóta hegyen völgyön túl volt, ez magyarázott meg mindent.</p>
				<p>Mindenki tudhatta, hogy a szökés útja, módja előre jól volt kiszámítva, miként az
                    eredmény is igazolta. A kalitkából kiröpült madár meleg fészekbe szállt. Gyalog
                    vagy kocsin valamely vasúti állomásig, az mindegy volt. Most már Pesten is
                    lehet. Ki tudja? itt sem áll meg ez éjjel.</p>
				<p>A báróné okos asszony volt. Ismerte a világot s nem kétkedett, hogy eszes
                    emberekkel van dolga. Őt nem szédíté el a látvány, hogy Szabolcsy jelen volt a
                    meghívott vendégek között. Ez vitte el leányát és senki más. A leány pedig nem
                    mehetett anyja ismerőseinek körébe, mert oly visszavonult élet mellett, minőt a
                    kastély úrnője folytatott, a jó barátnék elfogytak és elidegenedtek. Más
                    volna, ha a vén jakobinus Miklós bácsi még élne: akkor még ezen éjjel
                    körülvétetné a gelenczei házat vasvillás emberekkel.</p>
				<p>De ez a gyűlölt mérnök-gróf sem vihette az elcsábított gyermeket egyenes oltalom
                    alá. Van annyi esze, hogy ki nem teszi magát, mint hölgyrabló, büntetőperi
                    vizsgálatnak. A lány sem mehetett hozzá; mert ha a megszökés csak regény, a
                    megszöktetőhöz menekülés már vétek és gyalázat. Művelt körben és jó ízlésben
                    nevelt hölgy ily hibát el nem követhet.</p>
				<p>Egyedül állott a báróné a kastély előtti kertben s nézte a hidegen ragyogó
                    csillagokat. Cselédei is kerülték, mert féltek tőle. Reggel óta haragjának
                    kiömlését sorban érezték egymásután.</p>
				<p>Sétált tehát: nem kétségbeesve, nem kezeit tördelve, de gyűlölettel eltelve az
                    egész világ ellen. Kezében pénzszekrényének kulcsát tartá. Hiábavaló őre
                    kincseinek, ha a czél, melyért a fösvénység rút jellegét is magára vette, örökre
                    megsemmisült.</p>
				<p>Ment és nem tudta merre? Mint álomjáró kóválygott a sötétben s rettenetes volt
                    előtte a csend és az elhagyatottság. A rekedt levegőt friss szellő meg nem
                    rázkódtatá; egy levél sem mozdult meg a fák galyain.</p>
				<p>A mint így, mint kisértet, tünedezett a kert kanyargó utain, egyszerre ott állott
                    közel a honvédezredes sírkövéhez.</p>
				<p>Ezen hallgatag obeliszk, mely egyedül meredezett a sötét éjben mint szürkülő
                    derengés, visszaemlékezteté őt a rég elmult időkre.</p>
				<p>- Itt nyugszik a hűtelen! Elhamvadt, elporlott a szív, mely egykor értem lángolt.
                    Istenem! te tudod, mily változhatlan érzelemmel szerettem őt! Atyám nem engedte,
                    hogy a vagyontalan embert magamhoz emeljem. Úgy váltunk el egymástól, hogy várni
                    fogunk kedvezőbb időkre. Ő elment; jártában keltében más nőt talált, elvette,
                    engem elfeledett. Aztán ide hozták meghalni. Az egykor szép Laurából vén leány
                    lett; kétségbeesésében kezet nyújtott egy érdemetlennek, a ki szerencsétlenné
                    tette. Istenem, lágyítsd meg a hidegen számító szülők szívét s ne engedd, hogy
                    az atyák és anyák vakságáért a gyermekek szenvedjenek!</p>
				<p>Hallotta az olvasó ezt az imádságot? Pedig igazán szívből folyt, valósággal
                    tiszta meggyőződésből keletkezett.</p>
				<p>Oh régi szép kora a patriarkáknak! Akkor ha így imádkozott az ember: ama messze
                    magasban élő mennyei hatalom mindjárt prófétát küldött, a ki ezen imádságra
                    meghozá az Úr feleletét.</p>
				<p>- Leányom! Igazad van; kérésed helyes és igazságos. A szülők adjanak jó tanácsot,
                    de ha nincs alapos kifogás a gyermek választása ellen, ne akadályozzák
                    boldogságukat. Mért üldözöd azon ifjat, a ki leányod szívében mint eszménykép
                    él? Derék, tanult ember. Adtam neki ép testben ép lelket. Láttad, hogy
                    önerejéből is díszes helyet vívott ki a társadalomban. Ma már czíme, rangja,
                    vagyona van és a ti számításotok szerint ősrégi családból származik. Mondd tehát
                    leányom: mért hallgassalak meg téged és nem gyermekedet, a ki még sokkal
                    buzgóbban imádkozik hozzám? Mért erőlteted? mért választod ki számára a derék
                    ifjú helyébe a testben, lélekben törpe s mégis elbizakodott haszontalant? Tudd
                    meg: a házasságokat itt nálam az égben kötik. Némelyeket megjutalmazok, másokat
                    megbüntetek vele. Hanem előttem, a ki annyi világot és földet teremtettem és
                    ingyen nektek adtam, nem argumentum az, hogy a léhának hetvenezer, a jelesnek
                    csak tizenháromezer holdja van. Ha igazságosabban osztjátok fel az én földeimet,
                    sehol egy emberre ennyi nem jut.</p>
				<p>A bárónéhoz nem jött próféta, a ki így felvilágosította volna. Napjainkban az Úr,
                    a józan ész ajándékával szokott az emberrel szóba állni. De a kik látván, nem
                    látnak, hallván, nem hallanak, azok számára nem terem orvosság a szellemi
                    gyógyszertárban. Megrögzött a szerencsétlen asszony agyvelejében a gondolat,
                    hogy egyedül az ő leánya bír annyi igénynyel, hogy a Nagygáthy grófnéság
                    koronáját elnyerje: tehát anyai kötelességének tartotta megóvni gyermekét azon
                    önfeláldozástól, hogy elvetvén magát, ily értéket, mint prédát olcsó áron
                    elpazaroljon.</p>
				<p>És a mint így nézi a sírkövet, egyszerre úgy látja, mintha annak túlsó feléről
                    valami élő alak tünnék fel és egyenesen közelednék erre.</p>
				<p>A báróné nem volt kisértetekben hívő teremtés: de a magány, az elhagyott hely, a
                    lefolyt nap történeteinek kábító hatása megfélemlíté; a látomány
                    megreszketteté.</p>
				<p>Egészen ösztöne sugalmának engedve át magát, halkan visszahúzódék a még lombbal
                    rakott bokrok közé és visszafojtva lélegzetét: várta, minek lesz most mindjárt
                    egyedüli tanuja?</p>
				<p>Azt jól látta, hogy a tünemény mozog, világos színű női öltönyt visel és félénk
                    léptekkel közeledik.</p>
				<p>Egyszerre ott állott a síremlék talpazatának lépcsőjén s fejét a hideg kőre
                    hajtá; valószínűleg megcsókolá.</p>
				<p>Erre rögtön, mintha szárnyra kelt volna, megiramodott, de nem visszafelé, a
                    honnan jött, hanem egyenesen a kastély kapujának irányában, a hol aztán a
                    távolban és a sötétben láthatlanná vált.</p>
				<p>Semmi kétség. Ez ő volt: Lenke, a báróné leánya, a ki e perczben visszajött a
                    szülői házhoz. Honnan jött? honnan termett elő, ha ily könnyedén ismét itt
                    lehetett és mégis egész napon át senki nem találhatta?</p>
				<p>A báróné visszaindult a kastély felé; átment a ház bejáratán keresztül az alsó
                    kertbe s onnan nézett fel a sötétben meredező falakra.</p>
				<p>A következő perczben látta, hogy Jetty komorna szobájából a gyertya fénye eltünik
                    s rögtön aztán leánya szobájának két ablaka világosodik meg. A ház bensejében, a
                    lépcsőkön és folyosókon zaj keletkezik; a korábbi halotti csendet egyes
                    felkiáltó, csodálkozó és örvendező hangok váltják fel.</p>
				<p>A báróné ezalatt mozdulatlanul állott helyében s gondolkozott, mikép fogadja
                    vissza a megtérőt? S midőn meghozta határozatát, feljött a kastély verandájára,
                    onnan a nyári társalgó szobába, végre saját legbensőbb szentélyébe.</p>
				<p>Most már hallotta, hogy mindenfelé keresik. Hol a báróné? hol a méltóságos
                    asszony? mert látták, mikor kiment a házból, de visszajövetelét nem vették
                    észre.</p>
				<p>Nem kelt fel pamlagáról, nem csengetett, hanem az asztalára tett két gyertyát
                    meggyújtá. A ki az alsó kertbe megy őt keresni, majd útbaigazítja a
                    megvilágított ablak.</p>
				<p>Épen Jetty, a komorna volt e szerencsétlen. Rohant is felfelé egész a boudoir
                    ajtajáig; itt elcsendesedett; meggondolta, hogy úrnője ajtaját minden körülmény
                    között tiszteletteljesen kell megnyitnia s képzelődék, mily vihar fog most
                    rögtön keletkezni. Hogy ugrik fel a báróné? mily kiabálás, szemrehányás,
                    siránkozás vagy épen mitől isten őrizzen, anyai átkok borzalmai következnek.</p>
				<p>Belépett és mint tartozó kötelességet jelenté.</p>
				<p>- Báróné, Lenke kisasszony megérkezett.</p>
				<p>Az úrnő legkisebb meglepetést sem mutatott. Keze gépileg egy előtte fekvő könyv
                    felé nyúlt s felelé:</p>
				<p>- És aztán?</p>
				<p>- Bátorkodtam jelenteni.</p>
				<p>- Tudtam és láttam.</p>
				<p>- Igen is, kérem alássan. Méltóztatik valamit parancsolni?</p>
				<p>- Mehet dolgára. Ha valamire szükségem lesz, csengetek.</p>
				<p>A komornai rangra emeltetett szobaleány majd lefordult a lábáról a nagy
                    csodálkozás miatt. Mióta uraságoknál szolgál, még a cselédszobákban forgalomban
                    levő mesékből sem hallotta, hogy a grófnék és bárónék a megszökött kisasszonyok
                    véletlen visszatérésének hírét ily példás úri nyugodtsággal szokták volna
                    fogadni!</p>
				<p>Legalább csak jött volna leánya szobájába s megkérdi, hol töltötte a napot? ha
                    itthon a faluban és a mezőkön hiába keresték.</p>
				<p>A kis leány ezalatt sírt és a pamlag párnái közé rejté arczát. Minden pillanatban
                    várta, hogy anyja berohan hozzá ezer szemrehányással. De minden szokott csendben
                    maradt körötte, mintha érdekkel sem birna többé az az új hír, hogy az elveszett
                    leány visszakerült.</p>
				<p>Anyjának késedelme és hallgatása még inkább elrettentette. Mert a mamák
                    szóözönének és könnyzáporának bocsánat a vége; de az elfojtott harag és színlett
                    közöny ismeretlen veszélyekkel fenyeget.</p>
				<p>A kastély más lakói a fáradalmas és izgalmas nap után nyugalomra térhettek és a
                    ki közülök képes volt aludni, alhatott is világos reggelig.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Igen, aludhatott. Ez a boldogok és megelégedettek élvezete, néha a
                    megszomorodottak vigasztalása: de a báróné kebelében a vulkánok tüze rombolt és
                    pusztított.</p>
				<p>Pamlagán ülve, vad tekintettel nézte a gyertya lángjának csendes lobogását. Arról
                    gondolkodott, mint lépjen fel s mint viselje magát önmagához és a helyzethez
                    méltólag, mint vakmerően megsértett anya a fellázadt gyermek ellenében!</p>
				<p>Volt ideje gondolkodni. A leány haza jött, itt van teljes biztosságban. Tehát nem
                    félhetett újabb válságok, újabb rettentő hírek érkezésétől. És ha ily könnyedén
                    öltözve hagyta el a házat: nem is lehetett igen távol.</p>
				<p>Valóban nem. De mégis épen annyira, hogy anyjának évek óta érlelt tervét egy
                    csapással megsemmisítette. Mert ha Nagygáthy gróf e napon a násznéppel együtt,
                    úgyszólván búcsú nélkül elkotródott, elég világos jelét adta, hogy többé
                    visszakerülni nem szándékozik.</p>
				<p>Mit tegyen?</p>
				<p>Gondolkodni, tervelődni akart: de mint a zaklatott ember szivében történni
                    szokott, inkább fantáziája ragadta képtelen világokba. Igy képzelődik a tönkre
                    jutott kereskedő: ha most egy vaskos csomó ezerforintos bankjegyet látna
                    asztalán! Igy reménykedik a halálra itélt rab: ha most kidőlne börtönének fala
                    és utat nyitna a szabadba!</p>
				<p>Ábrándjai a mesék országába ragadtak. Nem mintha lehetetlenségekre gondolt volna:
                    de a mi eszébe jutott, nem hozott megoldási módot, nem kisegítő eszközt a
                    jövőre.</p>
				<p>Egyik perczében elhatározta, hogy kiköltözik az országból. Vagyonát eladja s megy
                    Észak-Amerikába vagy Braziliába. Később Páris, London tömkelegébe akart
                    temetkezni. De ha mind e mellett «báróné» is akart maradni, nem rejtőzhetett el,
                    mint ismeretlen s akkor bizonyos üldöző alak, Gábor gróf, csakhamar újra
                    feltalálja.</p>
				<p>Elviszi leányát kolostorba és ott hagyja, mig él. De ott sem falazzák be már ma a
                    leányokat s az ő Lenkéje épen most bizonyította be, hogy önálló is tud lenni, s
                    ha valamit kigondolt, végre is hajtja.</p>
				<p>Tán az is eszébe jutott, hogy előnyös egyezkedést köthetne leányával. Épen úgy,
                    mint népével a király, a kit a forradalom megpuhított. Az anya lemond eredeti
                    tervéről, nem kényszeríti leányát a házasságra Nagygáthy gróffal; sőt teljes
                    választási szabadságot enged neki. Mehet nőül gazdaghoz, szegényhez, ha különben
                    a férfi jó házból származott, az úri társasághoz tartozik és becsületes ember.
                    Ennyi engedményért csak azt követelte, hogy leánya azt a gyűlölt ivadékot, a
                    mérnök-grófot, verje ki fejéből.</p>
				<p>Mert élve el nem tűrhette, hogy egyetlen Lenkéje egy hűtlen apának fiát tegye
                    boldoggá. Az nem jutott eszébe, hogy leánya is boldog lett volna vele.</p>
				<p>Oh, ezen rég elhunyt apa örökre fizetetlen rovást hagyott hátra! A honvédezredes
                    volt, a ki őt hitegette és megcsalta, a midőn más nőt emelt magához. Az alatt az
                    egykor szép Laura híven várt rá, időközben elhervadt és vén leány lett belőle.
                    Később kétségbeesésből kellett férjhez mennie ahhoz, a ki épen megkérte. Ez
                    ember pedig korhely, kártyás, kicsapongó és jellemtelen férfi volt. Igy is múlt
                    ki erőszakos halállal. Ekkor a báróné a vagyoni bukás örvénye előtt állott és el
                    is sülyed, ha erélye nem nagyobb szerencsétlenségénél. Ekkor lett belőle előbb
                    takarékos háziasszony, később kikiáltott fösvény és megvetett madame Harpagon.
                    Csak így fizethette ki férje adósságait, így menthette meg a Réthfalvához
                    tőszomszédságban eső két kis falucskát. Mikor pedig végre lőn hajtva a nagy
                    munka, megérkezett a dicsvágy és hiúság ördöge. Ez főzte ki benne a tervet, hogy
                    leányát a hatalmas Nagygáthy örökössel házasítsa össze. Ehhez megint sok pénz
                    kellett, mert a büszke báróné azt akarta, hogy leánya mint gazdag ara lépjen be
                    a dúsgazdag házba.</p>
				<p>Egy egész elhibázott élet szenvedéseiért volt neki adósa a férfi, kinek a vidék
                    közvéleménye sírkövet is emelt.</p>
				<p>Szegény meghalt ezredes! Te nem szólhatsz itt közbe. Ki tudja, tán te is tudnál
                    mentséget előhozni, mért feledkeztél meg a szép Lauráról s mért vonzódtál inkább
                    a még szebb Saroltához, a kinek most márványból faragott emléke ragyog a
                    szatmári temetőben.</p>
				<p>Kezébe vette gyertyáját; bement hálószobájába; onnan egy ajtóval tovább, a hol
                    leánya még mindig várta anyjának szemrehányásait.</p>
				<p>A kis leány még mindig a pamlag párnáin nyugodott. Az ajtónyilás zörejére
                    felugrott helyéből, néhány lépéssel közeledett, de meglátván anyjának szemében a
                    harag villámainak czikázását, a vére is megfagyott ereiben s nem volt ereje,
                    bátorsága az anyjának kezet csókolni.</p>
				<p>A báróné az asztalra tette gyertyáját; kezének mozdulatával parancsolá, hogy
                    leánya üljön vissza a pamlagra; ő pedig a megvetett ágy szélén foglalt
                    helyet.</p>
				<p>Úgy látszott, előre meggondolta, a mit mondani akart: mert kifejezéseiben megvolt
                    a kellő rövidség és szabatosság, a helyzethez mért szigor és az anyai hatalom
                    biztos öntudata.</p>
				<p>- Visszajöttél az elhagyott mamához? Úgy látszik, hogy az engedetlen gyermek
                    hamar tapasztalta, mennyire nincs a világon melegebb tanya, mint az édes anya
                    szárnyai alatt.</p>
				<p>- Mamám...</p>
				<p>- Egy hangot sem akarok hallani, míg nem kérdeztelek. Ezentúl nem vagy a mamának
                    jó kis lánya; mától fogva szabad emanczipált hölgy lettél, minők Amerikában
                    teremnek. Most már nincs szükséged az édes anyád tanácsára, járhatsz saját eszed
                    után. Fényes sikerrel tetted le az érettségi vizsgát, és a legnehezebb feladat
                    megfejtését választottad ki. Sok tanulás kellett ehhez, még több készület,
                    színlés és alattomosság. De elérted czélodat: az engedelmes leányból háládatlan
                    és fellázadt teremtés lett!</p>
				<p>- Mamám, bocsáss meg. A rettentő kényszerítés vitt e lépésre. Másként nem
                    szabadulhattam a férfitól, a kit nem szeretek. Ezerszer inkább a halálé, mint az
                    övé!</p>
				<p>A báróné úgy kaczagott fel, hogy fogai is megcsattantak.</p>
				<p>- Inkább a halálé! Ah, ez roppant haladás huszonnégy óra alatt! Tegnap kis leány,
                    ma reggel kalandornő, estére tragikai szinésznő! - És honnan tudod, hogy halálod
                    jobban kétségbeejtene, mint gyalázatod?</p>
				<p>- Gyalázatom, mamám?</p>
				<p>- Elszöktél, ez elég. Tán egy kővel kettőt is dobtál; elmentél oda, a hol jó
                    híredet egy más férfinak javára feláldoztad.</p>
				<p>A kis leány nem értette a vádat, tehát csak hallgatott.</p>
				<p>- Ah, - folytatá a báróné, - mily élvezet lesz a tisztelt közönség számára, ha a
                    hírlapok két hétig hurczolják nevedet az aprólékos újdonságok között. Majd jőnek
                    az élczlapok is, megszerzik fotográfiádat és arczképedet ezer változatban, ezer
                    szemtelen czélzásokkal illusztrálva, oda vetik kaczagtató eledelül a korcsmák
                    és kávéházak korhelyeinek! Most pedig követelem, parancsolom: add elé,
                    óráról-órára, hol töltötted a napot?</p>
				<p>- Oh mamám, ez rövid számadás lesz. E ruhámban kalap és felöltő nélkül,
                    hajnalhasadtakor átfutottam a kerten, bementem a pályaőr házába, leültem a
                    lóczára és ott maradtam estig.</p>
				<p>- A vasúti őr házában!</p>
				<p>- Nagyon tiszta és jó asszony az őr felesége: híven vigyázott rám egész
                    napon.</p>
				<p>- Az én leányomra a pályaőr neje vigyázott! Ez aztán díszes garde-dame a
                    réthfalvi kastély kisasszonya mellett. És nem keresett ott senki?</p>
				<p>- Sőt minden lépten jött valaki és kérdezte, nem láttak itt egy szürke koczkás
                    ruhájú kisasszonyt? de a pályaőr megesküdött, hogy ott ugyan a síneket senki át
                    nem lépte.</p>
				<p>- Ah, nem lépte át a síneket! Hova fészkeli be magát a jezsuita kétértelműség!
                    Persze, nem lépte át, ha ott ült a házban, a padkán, a kályha mögött. Tán még
                    ott is ebédeltél?</p>
				<p>- Igen, jó túróscsuszát adtak.</p>
				<p>- Ez már nagyszerű! az én leányom túróscsuszát eszik a pályaőr házikójában? De
                    valami pisztolyról és véres kendőről is beszéltek.</p>
				<p>- Oh mamám, ez bolondság. Örzse néni dobta az útra, hogy engem másfelé
                    keressenek.</p>
				<p>- Örzse néni! hát ez kicsoda?</p>
				<p>- Azt akartam mondani: a pályaőr felesége.</p>
				<p>- Az ég irgalmazzon mindnyájunknak: egy Réthfalvy kisasszony a pályaőr feleségét
                    Örzsi néninek nevezi! Szerencsétlen! te már azt hiszed, mérnökné ténsasszony
                    lettél.</p>
				<p>- Én, mamám?</p>
				<p>- Hallatlan tolakodás. Már mikor ide mérte a vasutat és őrházat épített ősi
                    kuriámra, kiszámította, hogy egykor még az én kastélyomból a kisasszonyok oda
                    fognak járni túróscsuszát ebédelni!</p>
				<p>Mind e mellett a felfedezés, hogy leánya az őrházban tölté a napot, némileg
                    megvígasztalá a bárónét. A lefolyt drámába egy kis komikum is vegyült. Végre is
                    e hely, más sokkal rosszabb lehetőségek között, még leginkább neutralis tér
                    volt.</p>
				<p>De már ennyi is elég volt, hogy a bárónét régi hóbortja, a Nagygáthy-féle
                    összeköttetés eszméje, újra nyakon ragadja. Mint a szalmaszálhoz kapkodó
                    vízbehaló megragadá ezen utolsó eszközt, ha tán az elszalasztott vőlegényt
                    visszaszerezhetné.</p>
				<p>Parancsolá tehát, hogy leánya nyugalomra térjen, ő pedig dolgozó szobájába vonult
                    és asztalhoz ülve egymásután két levelet írt.</p>
				<p>Az egyiket Nagygáthy grófhoz igen kedélyes modorban: hogy ez a kis tapasztalatlan
                    leány az utolsó pillanatban, a midőn látta, hogy komoly a dolog, úgy megijedt,
                    hogy elbujdosott valahová. Ez igen bocsánandó vétek egy gyermektől, a ki azt
                    sem tudja, mire van a nő istentől teremtve.</p>
				<p>A másik levelet a tiszttartónak írta. Meghagyá benne, hogy panaszt emeljen a 77.
                    számú pályaőr ellen, s meg ne nyugodjék, míg az igazgatóság az ilyen gonosz
                    életű szolgát el nem csapja.</p>
				<p>Aztán felverte, felcsengette álmából a szobaleányt. Átadta neki a Kis-Gáthra
                    szóló levelet azon utasítással, hogy a kocsis rögtön nyergeljen, lóra üljön s a
                    levelet a grófhoz elvigye.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Másnap reggel Gábor gróf nyugtalanul várta barátját, hogy ketten kalandos útra
                    kelve, az elveszett leányka felkeresésére induljanak.</p>
				<p>Épen nem volt kedvére a felajánlott kompanistaság, mert tudta, hogy Gedeon gróf
                    az egészből inkább mulatságot, sőt nagy úri sportot akar csinálni. Kellemes
                    ürügy volt ez betoppanni minden ismeretlen házba. Szóba állni a kisebb nemes
                    urakkal és a falusi nagysámokkal és ténsasszonyokkal. Végre pedig az őszintén
                    ajánlott és elfogadott vendégszeretetet, az élvezés után kinevetni,
                    kigúnyolni.</p>
				<p>Azonban, a midőn ütött a találkozásra kitűzött óra, a gróf helyett csak lovas
                    legény érkezett Kis-Gáthról a következő levéllel:</p>
				<p>«Pajtás, Gábor!</p>
				<p>Bocsáss meg, de jobban meggondoltam a dolgot. Primo: hiába prédikálom én a
                    világnak, hogy csak rokonomat keresem: mégis rám fogják, hogy a tegnapi affaire
                    daczára bolondulok a kis leány után. Secundo: akár hogy forgassam e históriát,
                    mégis csak kisül, hogy te vagy a boldog halandó, a kiért Lenke hugom ill a berek
                    nád a kert. Akkor pedig csak vedd kezedbe Diogenes lámpáját s keresd a földet, a
                    hol a hű lány terem. Soha többé feléje nem nézek Réthfalvának. Czimborád
                    Nagygáthy Gedeon, manu propria.»</p>
				<p>Ez a firka, a bolond leveleknek azon ritka faja volt, melyben a szerző, saját
                    tudtán kívül, rakásra hordta az okosságot, igazságot és mély belátást.</p>
				<p>- Ah, de post scriptum is következik.</p>
				<p>«Felbontom levelemet. Épen most kapok a bárónétól expressust, hogy megvan a
                    leány! még az este előkerült, nem írja: a kályhalyukból, a kenyérsütő
                    kemenczéből vagy a mosó teknő alól? Fődolog, hogy otthon van. A többit rád
                    bízom. Ha majd vőfély és pompás öt ló kell, hű barátod, a ki egy elhamarkodott
                    házasság kelepczéjéből kiszabadítottál, mindig szolgálatodra áll.</p>
				<p>N. G.»</p>
			</div>
			<div type="chapter">
				<head>XXIV. (Egy erős várnak megostromolása nagy kudarczczal végződik.)</head>
				<p>Két hét mulva itt volt október közepe s ilyenkor Zemplénben igen csekély ember
                    az, a ki nem a közeledő szüretről beszél, akár van termés, akár nincs.</p>
				<p>Gábor gróf otthon maradt. Egész idő alatt csak Nagy István szomszédját látta, a
                    ki családostól együtt új birtokába érkezett, mint jó módú földesúr megtelepedett
                    s főleg arról gondoskodott, mint bizonyíthatná be háláját azon ifjú iránt, a
                    kinek rossz időkben nagy szolgálatokat tett, de szép jutalmat is kapott
                    érte.</p>
				<p>A kandallóban már pattogott az első tűz s Gábor gróf nagyokat füstölvén
                    csibukjából, gondolatokba merült.</p>
				<p>Rettenetes állapot volt ez rajta, hogy a ki teljes életében munkás és tevékeny
                    ember volt, épen a midőn életének boldogsága forgott koczkán, összetett kézzel
                    kellett várnia, mit hoz a jövendő? mit a véletlen szerencse?</p>
				<p>A jó fiú azt hitte egykor, hogy ha születési jogát visszaszerezte s hatalmas gróf
                    lett, a szép és kedves feleség megszerzésére csak az kell, hogy a kiválasztott
                    leánykának viszonszerelmét megnyerje.</p>
				<p>Ezen legnehezebb föltétel már teljesedésbe ment. A közbejött akadályt a kis leány
                    elszántsága államcsíny alakjában elhárította; de már a többi teendőt egyenesen a
                    férfi erélyére és ügyességére bízta.</p>
				<p>És a férfi, Szabolcsy gróf, Gelencze ura, mintha keze lába kötve volna, semmit
                    sem tehetett. Szerelme, esze, hatalma, pénze mind elégtelen eszköz volt a
                    győzelem kivívására.</p>
				<p>Miért? egyszerűen, mert a báróné nem járt társaságokba, otthon pedig Gábor gróf
                    látogatását el nem fogadta!</p>
				<p>Ez ellen csel vagy erőszak nem használt. A kiskorú leányt hiába rabolja el a hős,
                    mert az anya beleegyezése nélkül nem lehet azzal házasságot kötni.</p>
				<p>Ez még rosszabb állapot, mint hajdan a lovagkorban volt. Akkor ha az imádott
                    hölgyet sziklatetőre épült várban őrizték is, a bátor és vitéz ifjú
                    megostromolhatta a bástyákat s ha legyőzte a zsarnok apát, előhivatta a vár
                    káplánját, oltár elé vezette szíve királynéját, megesküdött vele s nagy
                    boldogsággal vitte haza saját fészkébe. Ha nagylelkű volt, még kegyelmes békét
                    is köthetett a legyőzöttel.</p>
				<p>Ma már másként van. Hiába áll szabadon a domb szelíd lejtőjén a réthfalvi
                    kastély. Kertjének kerítése rozzant és düledező; a kapu nyitva; a társalgó terem
                    előtt csak Jetty komorna áll őrt s azt mondja: «a báróné nincs azon helyzetben,
                    hogy látogatást fogadjon el» s ezzel vége minden erőködésnek. A komorna jobban
                    megőrzi a ház küszöbét, mint ezer vértezett fegyveres, mint egész sor tátongó
                    ágyú, az égő kanóczot kézben tartó tüzérekkel.</p>
				<p>Tessék ily társadalmi világban tetterős szerelmi hőst játszani!</p>
				<p>Tessék most ősz szakállat ragasztani s mint a szent földről hazatérő ájtatos
                    zarándok, vendégszerető hajlékot kérni a bárónétól!</p>
				<p>Tehát mi maradt mégis ránk késő unokákra, kiket az illem szabályai kötve
                    tartanak? Igaz, hogy e szabályokat meg lehet törni, de a ki teszi, nem ér czélt
                    vele, s még saját társaságában is lehetetlenné válhatik.</p>
				<p>Már csak két segítségünk maradt.</p>
				<p>Először a kedvező véletlen. Másodszor a mesterségesen készített és előre
                    kiszámított alkalom.</p>
				<p>Egy ily véletlen nem sokára elő is fordult. Keveset igért ugyan, de fel kellett
                    használni.</p>
				<p>Egy reggel, mikor megérkezni szoktak Gelenczére a hírlapok és levelek, a megye
                    székvárosában megjelenő közlöny hirdetései között állott:</p>
				<p>«Zemplén megyében, közvetlenül a vasút mellett, 9000 hold első osztályú föld
                    teljesen fölszerelve a szükséges gazdasági épületekkel ellátva, kényelmes úri
                    lakással, árnyas és gyümölcsös kerttel, több évre haszonbérbe kiadó.»</p>
				<p>Mikor e hirdetményt Gábor gróf olvasá, nem kétkedhetett, hogy épen csak
                    Réthfalváról lehet itt szó, mert minden elősorolt tulajdonság megegyezett a
                    báróné birtokának körülményeivel.</p>
				<p>Mindjárt befogatta lovait, egy jó csomó pénzt zsebébe tett azon tőkéből, mely
                    boldogult Miklós bácsi végrendelete folytán maradt rá s aztán áthajtatott a
                    szomszéd birtokoshoz. Nagy István uram újdonatúj kúriájába.</p>
				<p>Itt mint királyt fogadták; a legidősebb gyermek mérnök bácsinak nevezte. A család
                    boldog volt, hogy jótevőjét megvendégelhette, ez pedig minden ételt kitünő
                    készítménynek nevezett.</p>
				<p>Ebéd után a két férfi sokáig értekezett együtt. A gróf rábirta szomszédját, hogy
                    vegye ki bérbe a báróné jószágát, de minden eshető veszteséget vagy pénzbeli
                    zavart magára vállalt. Czélja csak az volt, hogy mindig biztosan tudhassa, hol
                    tartózkodik a báróné, s ha lehet titkos levelezést folytathasson a ház
                    kisasszonyával.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - -</p>
				<p>Nagy István uram őszinte, becsületes ember volt s grófjáért tűznek víznek neki
                    ment; de azért tudta, hogy nem dobbal szoktak verebet fogni.</p>
				<p>Várt tehát néhány napot s akkor Réthfalvára utazott, a hol mint bérleni
                    szándékozó késedelem nélkül kihallgatást nyert.</p>
				<p>- Méltóságos asszonyom, én Kis István vagyok Ugocsa megyéből s ha oly szerencsés
                    lehetek, hogy a bérlet föltételeire nézve megegyezhetem, örömmel és jó
                    reménynyel vállalkozom.</p>
				<p>- Uram, - felelé a báróné, a kire a jó külsejű és ajánlatos modorú ember kedvező
                    hatást tett, - az én föltételeim világosak, de szigorúak is lesznek.</p>
				<p>- Igen helyesen: magam is barátja vagyok a rendnek és pontosságnak.</p>
				<p>A legelső föltétel, hogy a bérleti szerződés aláírásakor 12,000 forintot mint
                    biztosítékot le kell tenni.</p>
				<p>- El vagyok rá készülve, - felelé s jobbjával kabátja oldalzsebét érinté. - És a
                    bérlet összege?</p>
				<p>- Évenkint harminczezer forint, még pedig évnegyedenkint előre lefizetve oly
                    kikötés mellett, hogy ha részletfizetését csak egyszer is elmulasztaná, a
                    biztosítékul letett összeget elveszti, s azzal együtt a bérleti szerződés is
                    tényleg felbomlottnak és megszüntnek fog tekintetni.</p>
				<p>- Értem, kérem alássan. Szóról-szóra elfogadom.</p>
				<p>A bárónét nagyon meglepte ezen igen coulant alkudozási modor, mert hosszas vitára
                    számított s valamit tán le is engedett volna. S miután különben is bizalmatlan
                    és gyanakodó természettel birt, kissé mélyebben szemébe nézett az idegennek és
                    úgy rémlett előtte, mintha ezen arczot nem most látná először. Aztán
                    folytatá:</p>
				<p>- Természetesen ki lesz kötve, minő gazdaságot kell folytatni, mennyi gyepet
                    feltörni s hogy a rendes és okszerű váltó-gazdaság követelményei pontosan
                    megtartassanak.</p>
				<p>- Oh báróné, én azon fogok igyekezni, hogy becses bizalmát évek során át
                    megtarthassam. A rablógazdaság, mely a föld termő erejét kimeríti, nem tartozik
                    szokásaim közé.</p>
				<p>A báróné bámult, de annál inkább gyanakodott, mert most már nem kételkedett
                    többé, hogy ezen emberrel, ha nagyon régen is, találkozott már egyszer az
                    életben.</p>
				<p>- Van még egyéb föltétel? - kérdé szerényen a bérleni szándékozó.</p>
				<p>- Most következik az utolsó. Van egy öreg hetven éves tiszttartóm. Nem tehetem,
                    hogy családom régi hű gazdasági tisztét késő vénségére kenyér nélkül hagyjam:
                    tehát a bérlő, már csak ellenőrség szempontjából is tiszttartómat hivatalában
                    hagyja. Azaz ha használhatja; de eddigi fizetését mindenesetre tovább is kiadni
                    kötelezve lesz.</p>
				<p>A bárónétól e szokatlan föltétel tisztán és egyedül, mint próba lett előrántva a
                    bérlő őszinte szándékának kipuhatolására.</p>
				<p>- Báróné, - felelt a jámbor ember rácsalatva a lépre, - ezen nemes elhatározás
                    mélyen meghatja szívemet. Semmi áron el nem űzném a családnak hűségben megőszült
                    szolgáját. Emberek vagyunk. A mit magunknak nem akarunk, másokkal ne
                    cselekedjük. Ezt tanítja szent vallásunk; erre kötelez lelkiismeretünk.</p>
				<p>A szerencsétlen ember elfeledkezett magáról. Ez nem volt bérlőhöz illő stylus; a
                    pap beszél így, ha az egyház patronatussága előtt, a plébániát kéré.</p>
				<p>És e hang lett elárulója.</p>
				<p>Most már tudta a báróné, kivel van dolga. Felkelt helyéből, nevetett és
                    gyűlöletet lehelő arczvonaglások között kiáltá:</p>
				<p>- Ön Kis István? Épen ily joggal nevezi magát Gelenczén Nagy Istvánnak. Nem is
                    reméltem, hogy valaha szerencsém lehessen ama mérnök gróf pártfogoltjával
                    személyesen is megismerkedni.</p>
				<p>- Báróné, kérem...</p>
				<p>- Elég! végeztünk. Ne gondolja, hogy engem megcsalhat, mert jól ismerem. Jobban
                    mint álmában is gondolná. Egykor, fiatal leány koromban, a midőn Szabolcsy Gábor
                    gróf rokonom és jegyesem megírta Réthfalvy Miklós bátyámnak, hogy rólam lemond s
                    más nőt vezet oltárhoz, nem akartam elhinni. Elutaztam Lengyelkére; ott voltam
                    a templomban, ott ültem lefátyolozva a legelső padon. A házasság végbe ment. A
                    falu lelkésze pedig ön volt s Margittay Sándornak nevezték. Arczvonásait
                    elfeledtem, de a hallott hangot soha.</p>
				<p>- A báróné téved.</p>
				<p>- Egy szót sem többé, ön le van álarczozva. Tudom, ki küldte ide: nem bérlőnek,
                    hanem kémnek s tán titkos levélhordónak. Rögtön hagyja el házamat, különben
                    megteszem, a mire hajlamom nincs: feljelentem önt püspökének mint szökevény
                    papot; a hatóságnak mint álnéven élőt, a ki megcsalt egy nőt, a kivel tiltott és
                    alapjában érvénytelen házasságot kötött.</p>
				<p>Nagy István uram bámult, megzavarodott s kénytelen volt elismerni, hogy meg van
                    bukva. Lelkében megrendült azon gondolatra, hogy valakit huszonhét esztendő
                    mulva is meg lehet ismerni!</p>
				<p>- Báróné, - felelé folytonos hátrálgatás között. - Valóban köszönettel fogom
                    venni, ha csekély személyemmel mentől kevesebbet tetszenék foglalkozni. Különben
                    pedig a mai világban az én multam nem aggaszt többé. De megvallom, nem szeretném
                    magamra vállalni azon alkalmatlanságot, hogy vén napjaimra még hitet cseréljek s
                    ha kell, feleségemmel még másodszor is megesküdjem.</p>
				<p>- Mégis itt van?</p>
				<p>- Megyek, asszonyom; de ne feledje, hogy mától fogva kölcsönösen birunk egy-egy
                    titkot egymásról.</p>
				<p>- Még tán fenyegetőzni mer?</p>
				<p>- Nem. Csak bátorkodtam méltóságodat figyelmeztetni, tetszenék kissé bővebben
                    meggondolni: mi következik abból, ha Réthfalvy báróné csakugyan személyesen
                    jelen volt Lengyelkén és mint szemtanu bizonyságot tehetett volna a
                    honvédezredes házasságának megtörténtéről! Van szerencsém magamat ajánlani.</p>
			</div>
			<div type="chapter">
				<head>XXV. (Nincs más mód mint kitörni.)</head>
				<p>Szegény fiatal gróf!</p>
				<p>Szeretett, viszonszeretve volt, teljes igénynyel birt, hogy boldog lehessen és
                    életének kitűzött czéljától messzebb esett, mint valaha. Láttuk, hogy súlyos
                    kötelezettségeket is kész volt elvállalni, egyedül azon kétes remény fejében,
                    hogy az elzárkózott családdal, legalább közvetett érintkezésben maradhat.</p>
				<p>Csak azt kérdé:</p>
				<p>- Közel volt Lenke kisasszony? Hallott valamit az alkudozásokból? Sejthette, hogy
                    az eszme tőlem származott?</p>
				<p>- Alig hiszem, gróf úr. A szomszéd szobába vezető ajtó nyitva volt ugyan, de nem
                    valószinű, hogy ily szívtelen és szigorú anya épen leánya hallatára emlegethette
                    volna saját ifjúkori regényének részleteit.</p>
				<p>Megint unalmas, fárasztó és vigasztalást nem igérő napok következtek.</p>
				<p>Oly állapot, melyet a tűrni nem tudó szerelmes sokáig el nem viselhet. Tehát egy
                    ködös napon, a déli órákban befogatá lovait s átment ebédre Cseklész grófnéhoz,
                    a ki az idén karácsonyig akart falun maradni, miután bálványozott férje Párisba
                    rándult, látni akarván, maradt-e még élve, a mai guillotine nélküli
                    respublikában, igazi régi családból származó nemes, a kinek ős apját XV Lajos
                    valami trágár élczért marquis-i rangra emelte.</p>
				<p>A grófné zongorája mellett ült, de nem játszott; épen mint nem dolgozott, ha
                    himző asztalkája mellett henyélt.</p>
				<p>- Ah, ön az, Gábor? Épen most akartam megírni a harmadik meghivót. Ha nem hiszi,
                    nézzen be írószobámba; ott áll készen a toll, tenta, papit, boríték és
                    spanyolviasz. (Mintha máskor hiányzott volna). Nagy disputám volt
                    táblaterítőmmel. Ujjamon számítottam ki, hogy ebédre tizenhárman leszünk, ő
                    pedig erővel állította, hogy akkor leszünk ennyien, ha önt is meghívom.
                    Egyelőre meghíttam a papunkat, a ki ha délben megebédelt is, olyan udvarias,
                    hogy kedvemért másodszor is dologhoz lát. Mi újság Réthfalván?</p>
				<p>- A báróné bérbe adja jószágát.</p>
				<p>- Annak már vége. Tegnap voltam nála. Most már otthon marad. Az elátkozott
                    kastélyból sziklákba vágott remete lak lesz: nyáron sóskát esznek, télen
                    gyökereket.</p>
				<p>- És Lenke kisasszony?</p>
				<p>- Azt viszik Kassára az apáczákhoz és ott hagyják, míg vén leány lesz belőle.</p>
				<p>- Ez szomorú újság, de én szalmaszállal még a méregből is tudok egy kis mézet
                    kiszíni.</p>
				<p>- Hogy, hogy?</p>
				<p>- Ha a báróné szükségesnek látja leányát falak közé zárni, akkor elárulja, hogy
                    fél.</p>
				<p>- Fél? tán épen öntől?</p>
				<p>- Egy kicsit tőlem is, de még jobban saját magától.</p>
				<p>- Nem értem; de boldogok a hivők, mert az övék a mennyek országa. Ah, ez már
                    ritkaság, a mai világban: egy fiatal ember, a ki optimista. Én pedig azt mondom:
                    mielőtt a Bodrog teljesítené kötelességét, hogy befagyjon és nekem nyárára jeget
                    adjon, Réthfalvy Lenke kisasszony a zárda nyirkos odui között sirathatja
                    fiatalságát.</p>
				<p>- Föltéve, hogy a báróné csakugyan megérkezhetik vele Kassára.</p>
				<p>- Mire való a vasút? Ha ön egykor megépítette: tűrje, hogy a báróné is
                    használhassa.</p>
				<p>- Használni fogja; de akadályok is jöhetnek közbe.</p>
				<p>- Ön akarja meggátolni?</p>
				<p>- Én és a ki oly kegyes és szeretetreméltó lesz, hogy a tervemet támogatja. Mert
                    én oda jutottam, hogy az utonállástól és a hölgyrablástól sem rettenek
                    vissza.</p>
				<p>- Mit tehet? Neki megy a rohanó lokomotivnek, mint Don Quixote a szélmalomnak? és
                    kiragadja a leányt a waggonból?</p>
				<p>- Onnan ezerszer könnyebben, mint hajdan az országutról a postakocsiból.</p>
				<p>- Ön fantáziál, édes barátom. Vagy nihilista lett, felrobbantja a vasutat
                    dynamittal, coteletté morzsolja a konduktort és az utazókat? egyedül csak Lenke
                    kisasszony marad épen és sértetlenül?</p>
				<p>- Nem bántok senkit, csak azt viszem el, a ki nekem kell.</p>
				<p>- Bátor vagyok kérdezni: hova viszi aztán a leányt?</p>
				<p>- Nem egyedül magát. A leányt és az anyát is.</p>
				<p>- Mind a kettőt! A leányt és az anyát is? Ez új kaland; ezt még egy amerikai
                    regényben sem olvastam. Kezdem önt érteni. Ott vár, Gelenczén, készen a pap. Ön
                    jobb karjára veszi a leányt, bal kezében revolvert tart és az anya mellére
                    szegezi: la bourse ou la vie! magyarul: anyai áldás vagy halál! Még egyszer
                    kérdem, hova viszi a leányt, ha mindjárt együtt az anyával is?</p>
				<p>- Én magam sehova sem viszem egyiket sem. De van itt a vidéken egy nemesszívű
                    hölgy, Cseklész grófné a neve. Történetből épen ott lesz akkor a boldogtalan
                    szerelmesek pártfogónéja s hajlékot ad a hajótörést szenvedőknek.</p>
				<p>- Úgy beszél, mintha nem is tréfálna.</p>
				<p>- Eltűrné, grófné, hogy egy báróné és leánya megfagyjanak a mezőn, vagy felfalják
                    őket a farkasok a pusztákon?</p>
				<p>- Ah, ön tultesz rajtam a bolond beszédmodorban; kezdjünk már komolyabban
                    értekezni.</p>
				<p>- Soha életemben komolyabb nem voltam. Előbb azonban némely dolgot pontosan ki
                    kell számítanom: mert ezen tervem épen csak most jutott először eszembe, a midőn
                    az én bájos grófném Kassáról, meg az apáczák kolostoráról beszélt. Kérem grófné,
                    figyeljen. Öt percz kell hozzá, hogy a kocsis befogjon és a kapu alá álljon.
                    Negyvenöt percz, hogy Várkonyra hajtson, azon vasúti állomáshoz, mely hozzánk
                    legközelebb esik. A vonat, Kassa felé, napjában kétszer megy ott keresztül.
                    Reggel kilencz óra, tizenegy percz; este nyolcz óra huszonkilencz percz.</p>
				<p>- Tán csak nem követeli tőlem, hogy e rettenetes számokat mind emlékezetemben
                    tartsam? Ön, mérnök korában megtanulhatott könyv nélkül egy egész kötetre való
                    logarithmust, de én a számtanban az összeadás és kivonáson túl nem vittem
                    tudományomat.</p>
				<p>- Csak még egy kis türelmet, imádott grófné. Most már akár a reggeli akár az
                    esteli vonaton utazik a báróné, mihelyt felült a waggonba s a vonat megindult,
                    húsz másodpercz alatt tudni fogják ezt Várkonyban. A következő másodperczekben
                    hírt kapok Gelenczén, s jelt adok Cseklész grófné kastélyába!</p>
				<p>- Ön tán azt hiszi: nekem privát táviró sodronyom van innen, Gelenczére,
                    Várkonyba, Newyorkba, Peruba, s a déli oczeán vadszigeteibe?</p>
				<p>- A mi nincs, öt, hat nap alatt lehet. Csak a grófné engedje meg, hogy
                    sodronyomat a kastély valamelyik félreeső szobájába a nyitott ablakon át
                    bevezessem.</p>
				<p>- Ön most nekem Jules Verne legújabb regényéből mesél el egy fejezetet.</p>
				<p>- A mai világban mindent lehet tenni, csak akarat kell hozzá.</p>
				<p>- És kidobni való pénz.</p>
				<p>- Az is; de nem is nagyon sok.</p>
				<p>- Hat nap alatt telegrafot akar hozzám bevezetni?</p>
				<p>- Ha kegyesen megengedi. Sodronyt és két kis gépet.</p>
				<p>- Nagyon szép. Megadom a konczessziót. Természetesen ön felteszi rólam, hogy
                    leánykoromban elvégeztem a távirási kurzust. Tán működtem is. Például, ha az
                    amerikai praesidens megnyitotta Washingtonban a kongresszust, én táviratoztam
                    meg beszédét a Times szerkesztőjének.</p>
				<p>- Grófné! Én telefon-készületet hozatok: abba csak bele kell beszélni. Még nem
                    ismerik hazánkban, de rövid időn bizonyosan használva lesz.</p>
				<p>- Ah, ön velem, hogy is mondjam, jól magyarul... valami capitalis juxot akar
                    csinálni.</p>
				<p>- Bocsánatot kérek...</p>
				<p>- Ah, mit? bocsánat? az nálam mindig, bőven, készletben áll, ha valaki jól
                    mulattat. Telefon! ilyen ujság Cseklészen! Később más mulatságra is
                    használhatjuk?</p>
				<p>- Tetszés szerint.</p>
				<p>- Akkor csinálja meg, minden áron.</p>
				<p>- Köszönöm, grófné, rögtön intézkedem.</p>
				<p>- Csakugyan nem tréfál?</p>
				<p>- Rögtön megyek Várkonyba. Táviratilag megrendelek két telefon-gépet, tíz
                    kilométer hosszú sodronyt a szükséges isolatorokkal, s három értelmes és
                    betanított munkást. Holnap estére a küldemény megérkezik s aztán két-három nap
                    alatt készen vagyunk.</p>
				<p>- És a sok pózna?</p>
				<p>- Egy sem kell. Mire valók az ákáczsorok, miket elődeink a mi javunkra, az
                    útszélre és a dűlők elkülönzésére ültettek?</p>
				<p>- Az egész csak egy ideglázas betegnek álma.</p>
				<p>- Biztosan valósítható tény. Az egykori mérnök megcsinálja, a mai gróf az árát
                    kifizeti. Mindössze néhány ezer forint.</p>
				<p>- Ennek roppant híre megy a vidéken.</p>
				<p>- Mikor észreveszik, már használtuk s aztán leszedetjük.</p>
				<p>- Oh, így nem alkuszom: ha egyszer huzalom lesz, nem adom vissza. Az igen
                    felséges tréfa lesz s vendégeim mulathatnak. Néha sikerülhet szakácsomnak igen
                    válogatott menu-t összekomponálni s akkor áttelefonozok Szabolcsy grófnénak:
                    Lenkém, ma élve-halva jöjj hozzám ebédre! Férjedet is elhozhatod, ha véletlenül
                    nem találkozott Cseklész úrral, s nem ment vele valahová szórakozni.</p>
				<p>- Oh grófné, minő édes szót mondott ki: Lenke és Szabolcsyné! Önnek igaz van, én
                    közeledem a megőrüléshez. De azért kész lesz a telefon és ott marad helyén,
                    míg...</p>
				<p>- Míg a rozsda megemészti.</p>
				<p>- Míg el nem lopják; míg darabonként szét nem hordják. Mert a mai polgárosodott
                    világban mindent ellopnak, a mi néhány krajczárt megér és nem nehezebb egy
                    mázsánál.</p>
				<p>- Magasra kell felrakni.</p>
				<p>- A fára minden suhancz fel tud mászni. Engedje meg grófné, hogy sietve munkához
                    lássak.</p>
				<p>- Hogyan? el akar menni? És az én ebédem? azt ugyan el nem engedem.</p>
				<p>- Ismerem kötelességeimet. Mielőtt a kalapács elverné a hat órát, mérnöki
                    pontossággal helyt fogok állani.</p>
				<p>- Okvetlenül számítok önre. Tizenhármas teríték mellé le nem ülök, ha mindjárt az
                    én tisztelendő plébánosom a leves előtt fel is oldoz minden elkövetett bűnömtől.
                    Még egy szót.</p>
				<p>- Parancsoljon, grófné.</p>
				<p>- Mindent értettem s a tréfa oly érdekes és rendkívüli, hogy közreműködésemet meg
                    nem tagadhatom. Természetes azonban, hogy játékunkból minden ki lesz hagyva, a
                    mi zajt, botrányt, erőszakot vagy más efféle ízlés elleni köznapiságot foglalhat
                    magában.</p>
				<p>- Az ég őrizzen meg a gondolattól is, hogy a jó társaság fölszentelt törvényeit
                    áthágjam. Ha ily nemes bűntársat szerezhettem, a kellő elegantiáról meg nem
                    feledkezhetem. Én telefonozni fogok, hogy a báróné vasútra ült. Ezen vett
                    tudósításra a grófné befogat és Várkonyra érkezik negyvenöt percz alatt, épen
                    akkor, a midőn a vonat már tovább robogott.</p>
				<p>- A bárónéval együtt?</p>
				<p>- A báróné ott marad, s nem fogja tudni, mit tegyen, hova forduljon? Szerencsére
                    közel lesz a grófné, mint szabadító angyal, felveszi kocsijára, ide hozza a
                    kastélyba s itt tartja míg lehet.</p>
				<p>- És ha megkérdi tőlem: hogy jöttem én épen azon perczben oda?</p>
				<p>- Meg kell vallanom, hogy tervem összes részleteiben ez a legnehezebben
                    megoldható kérdés. Valóban, grófné itt valami jó ürügyet kell feltalálni.</p>
				<p>- Ah jó ürügyet? Értem. Ott alant az ilyesminek más határozottabb nevet találtak
                    fel: szükségben, szent czélból szabad hazudni. De ha benne vagyok, úsznom kell
                    az árral s az elfogadható ürügyek használata nincs tiltva társaságunkban.
                    Voltakép meg sem lehetne élni a nélkül, szokott úri módon. Szabad kérnem
                    barátságos tanácsát?</p>
				<p>- Ha a grófné rám bízza, az én gyarló leleményességemtől csak annyi telik ki:
                    legegyszerűbb volna azt mondani: «valahova kirándulásra indultunk, de lekéstünk
                    a vonatról.»</p>
				<p>- Bravo. Ez plausibilis ürügy, mint Cseklész úr szokta mondani. A mellett igen
                    összefér a grófnéság eszméjével. Ő méltósága addig toilettezett, addig akart
                    nagyon szép lenni, míg kedves kis orrocskája előtt a vonat tovább robogott.
                    Mert igaz is, hogy a vasút undok demokratikus intézmény. Lábbal tapodja a
                    születésjog összes kiváltságait. Ha elérkezett indulási percze, épen úgy nem vár
                    ránk, mint a kóbor czigányra, a ki a szomszéd határra megy vályogot vetni.
                    Mérnök úr, számítsa ki, meddig tarthatja fön még magát e világ, mai romlott
                    állapotában? De ön a főkérdésre nézve még mindig adósom a felelettel.</p>
				<p>- Szolgálatára állok.</p>
				<p>- Hogy teheti, hogy a vonat tovább robog s a báróné, a ki rajta ül, mégis ott
                    marad?</p>
				<p>- Ez az én titkom. Ha előre megmagyarázom, csekélység, gyermekség. De a ki
                    véletlenül látja, nagyot nevet rajta.</p>
				<p>- Ha így van, akkor nem kiváncsiskodom. A kilátás, hogy kedvem szerint
                    nevethetek, megfékezi bennem az asszonyi természetet. Szerencsétlenségemre
                    olyan napom van, hogy ki nem fogyhatok a kérdésekből. Nagy baj fenyeget.
                    Vendégeim látni fogják, hogy a mezőn sőt kertemen keresztül távirati sodronyt
                    húznak fel a fákra. Mit mondjak, ha kérdezősködnek?</p>
				<p>- Grófné, e kérdésre készen áll a legteljesebb felelet. A ki hallja, úgy elhiszi,
                    hogy kalapját megemeli és keresztet vet magára.</p>
				<p>- Halljuk.</p>
				<p>- Nagyon világos. Cseklész gróf sürgős és elhalaszthatlan dolgai miatt néha
                    kényszerülve van távol lenni házától. Tehát magán-telegrafiát rendeztet be, hogy
                    napjában mentől többször fejezze ki hódolatát és kedves övéinek hogylétéről
                    tudakozódjék.</p>
				<p>A grófné inkább keserűen, mint jó kedvéből nevetett. Mert a ki valamely tárgyban
                    folyvást élczeket szór magára, nem szokta azt várni, hogy e térre más is
                    kövesse. Csak röviden felelé:</p>
				<p>- Félek, lesz köztük hihetetlen Tamás is. De beszéljünk tervünkről. Már
                    hallottam, hogy válallatunkban századunk összes tudományos vívmányai
                    segítségünkre sietnek. Mindenki megkapta szerepkörét: csak azt nem tudom, hol
                    fog ön ezen egész idő alatt rejtőzni?</p>
				<p>- Valahol, a közelben.</p>
				<p>- Nagyon kényelmes.</p>
				<p>- Ne irigyelje nyugodalmamat, mert leírhatlan kétség és aggodalom fog gyötörni,
                    míg sikert nem láttam. Én a szinház direktora vagyok, a ki vagyonának
                    maradványát egy új darab fényes kiállítására költötte. A siker úrrá, a bukás
                    koldussá teszi.</p>
				<p>- Ön inkább Fra-Diavoló. Bandáját munkára küldi; a zsákmányt pedig zsebre rakja.
                    De tegyük fel, hogy a bárónét és Lenkét egy vagy két napra idehozhatjuk: nyert-e
                    ön ezzel annyit, hogy ily buzgósága, fáradsága és izgatottsága jutalmazva
                    legyen?</p>
				<p>- Azon áron, hogy őt egy óráig láthatom, szívesen meghalok.</p>
				<p>- Szegény Rómeo. Ha tudná, hogy valaha Cseklész gróf is így beszélt!</p>
				<p>- Grófné, érzem, hogy a báróné fél. Tőlem, leányától, a társaságtól, de leginkább
                    önmagától. E gondolat tartja bennem az életet. Fél, hogy egy gyenge órájában
                    megszólal benne az anyai érzelem, ingadozhatik és ellen nem állhat. Ha erős és
                    hajthatatlan volna, nem folyamodnék végletes eszközökhöz. Elég volna házát
                    előlem elzárni: most pedig lemond a világról s külön szakad régi baránéitól. A
                    szerelem istennője sugja fülembe, hogy ez az asszony nincs önmaga előtt
                    biztosságban.</p>
				<p>- Lehet. Ez is lélektani magyarázat.</p>
				<p>- Több annál, száraz számvetés, mert a könnyen leverhető ellenséget nem szoktuk
                    kikerülni. A báróné pedig már otthon sincs biztosságban, azért viszi leányát a
                    kolostorba, a hová én nem léphetek. De ha egyszer itt lesz, e fényes, kedélyes,
                    barátságos és boldog körben nem élhet úgy, mint a réthfalvi ház fojtó
                    levegőjében. Itt, akarata ellen ráragad a vidámság, nyájasság és azon örökös
                    könnyelmű derültség, mely a kastély lakóját és vendégeit a szakadatlan élvezetek
                    között egybe fűzi. Majd hall itt megjegyzéseket, felbátorító szót és jó tanácsot
                    is. Ez pedig mind tiszta arany remény az én jövőm felé.</p>
				<p>- Meglátjuk. De most nem tartóztatom tovább: menjen, siessen és végezzen. Tíz
                    percznél tovább nem halogathatom a tálalást. Au revoir, este hat órára.</p>
			</div>
			<div type="chapter">
				<head>XXVI. (A XIX. század művelt szelleméhez méltó hölgyrablási modor.)</head>
				<p>A megrendelt készülékek a vasúton megérkeztek. Gábor gróf régi elemében volt,
                    újra mérnökösködött, szorgalmasan, fáradhatlanul, de mégis úri módon. Szép
                    fogaton járt ki a mezőre, ebédjét kényelmesen költheté el és munkatársait
                    megvendégelhette.</p>
				<p>A vidék bámult, mert senki eddig ily magán használatra készült táviró huzalt nem
                    látott. Sokan fejöket csóválták, állítván, hogy a táviró az állam monopoliumai
                    közé tartozik; de hogy valaki saját birtokán keresztül egy hosszú sodronyt végig
                    ne huzathasson, arra nem találtak a törvénykönyvben tilalmazó paragrafust. A
                    munka hamar végre is lőn hajtva. Egy pár hétig majd megteszi a szolgálatot,
                    azután semmi szükség rá.</p>
				<p>Nagy István uram megint boldog, mert kedves grófjának, a réthfalvi kudarcz után,
                    új szívességet tehetett. Az ő dolga lett, hogy egy pár okos és bizalmas szót
                    váltson a vidékbeli állomásfőnökökkel. Különösen pedig azzal, a kire legnagyobb
                    szükségük volt, ha tudni akarták, mikor ül fel a báróné a vasútra Kassa
                    felé?</p>
				<p>A szép szó és egy kis pénzecske hozzá, döntő hatalom a mai világban.</p>
				<p>- Kedves kollegám! Semmi rendetlenséget, semmi törvény- vagy szolgálat-szabály
                    elleni cselekményt nem kivánunk. Csak intézkedjék, hogy a báróné a legutolsó
                    vaggonban kapjon helyet s ha a vonat megindult, akár miféle Stern vagy Kohn név
                    alatt adja fel a következő távirati sürgönyt Várkonyba:</p>
				<p>«Két finom selyem és egy gyapot női öltöny a mai reggeli (vagy esteli) vonaton
                    feladatott és elküldetett.»</p>
				<p>A czélját is megmondta e titkolózásnak. Hogy a báróné barátnéi találkozni akarnak
                    vele Várkonyban és kellemes meglepetést készítenek számára. Aztán az
                    állomásfőnök eszére bízta, hogy tetszése szerint vélekedjék ezen ártatlan csel
                    végső czéljáról.</p>
				<p>Várkonyban már többet kellett kivívnia. De ezen állomás Gelencze közelében
                    feküdt, a hol a népszerű (és pénzes) Szabolcsy gróf kedvéért sokat
                    megtettek.</p>
				<p>A privát távirót ugyan nem volt szabad az állam huzalával folytonos
                    összeköttetésben tartani. De elég volt, ha a kellő pillanatban a vasút túlsó
                    részéről egy fáról lelógázó sodronyt, ha csak egy perczre is, bevezetik a
                    távirász gépezete közé.</p>
				<p>- Tisztelt kollegám! Mit kérek, grófom nevében? Egy kis megbocsátható hibát.
                    Ennyit sem. Valami csekély véletlen jő közbe, melyet ön nem vesz észre addig,
                    míg a vonat körülbelül a szomszéd állomásra nem érkezett. Legkisebb bajtól se
                    féljen. Szabolcsy grófnak a vasúti igazgatóságban nagyon sok jó barátja van.</p>
				<p>Maga a gróf is eljött és beszélgetett az állomásfőnökkel; megkinálta szivarral s
                    miután pénzét is ezen tárczájában tartotta: történt, hogy a hat darab jó szivart
                    tévedésből négy vagy öt darab száz forintos jegybe csomagolva, adta át ajándék
                    gyanánt.</p>
				<p>Egy ízben Gábor gróf ismét a pályaház közelében működvén, ismerős arczot pillant
                    meg.</p>
				<p>- Hogyan? ön itt van tisztelt keresztapám? Hát már nem 77-ik számú pályaőr?</p>
				<p>- Eltettek onnan, - felelé Hólyag Márton uram. - A báróné azért a furcsa dologért
                    panaszt tett ellenem s követelte, hogy elcsapjanak. Az urak azt felelték: semmit
                    sem vétettem a szabály ellen, de azért mégis ide hoztak kocsitolónak.</p>
				<p>- Ne búsuljon keresztapám, majd máskép segítek dolgán.</p>
				<p>Aztán sokat beszélgetett vele. A gróf neki is adott egy pár szivart becsomagolva,
                    holmi kék színnel nyomtatott papirkákba.</p>
				<p>Ez volt oka, hogy a fiatal ember oly régen egy sornyi vigasztaló levélkét sem
                    kaphatott Réthfalváról.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Minden a legjobb rendben volt.</p>
				<p>Teltek a napok s Gábor gróf nyugtalansága fenyegető mérvben nevekedett. A
                    távirati sodrony némán húzódik végig a két szomszéd birtok határán. Nem bántotta
                    senki, mert a nép már megszokta, hogy ahhoz senkinek sem szabad nyúlni. Épen
                    csak Gelencze varjai vették hasznát, ha megunták az üldögélést a fákon,
                    változatosság kedvéért átszállottak a sodronyra és ültek ott egy sorban, mint
                    temetésen a fizetett hallottsiratók.</p>
				<p>Két válságos pillanata volt minden napnak. Reggel és este, a midőn a vonat
                    áthaladott a vidéken. Ezen perczekben Gábor gróf mindig gépe mellett állott, s
                    lélegzetét is visszatartva várta a jelt, mely abból állott, hogy mihelyt
                    Várkonyra érkezik a fönnebb közlött távirati sürgöny szövege, háromszor három
                    csengetést hall a szokott megszakításokkal.</p>
				<p>Többre itt nem volt szükség; a telefoni összeköttetés csak Gelencze és a grófné
                    kastélya között volt berendezve.</p>
				<p>Gelenczén a gép Gábor gróf hálószobájában függött a falon. A grófné kastélyában
                    egy kis ebédlőben, mely vendégek ottlétekor nem volt használatban. A grófné
                    azért hozatta ide, hogy a válság elmultával vendégeit is mulattassa az új
                    találmánynyal.</p>
				<p>Elmult egy hét, utána a másik is. A fiatal ember kétségbe volt esve, csak
                    Cseklész grófné tartotta benne a lelket és reménységet. Átszólott hozzá,
                    erősítvén, hogy a báróné még mindig készül Kassára, csak pénz- és gazdasági
                    ügyei akadályozzák. Úgy látszott, hogy Nagygáthy gróffal újabb diplomatiába
                    bocsátkozott, de nagyon hideg fogadtatásban részesült. Újabb ok, hogy vigye
                    fehér galambkáját az apáczák odujába.</p>
				<p>Ennyi haszna volt a telefonból.</p>
				<p>Már november első napjai is bekövetkeztek s Gábor gróf híven, minden nap jutalmat
                    várva, izgatottan ült hálószobájában s várta a jelt.</p>
				<p>Ha eltelt a reggeli óra, várt estig s aztán megint a következő napig. A szerelmes
                    embernél nincs fáradhatlanabb teremtés e földön.</p>
				<p>Egy estén, épen midőn szíve ösztöne legkevésbbé sem biztatta, sokáig ült titkos
                    őrhelyén s már vissza akart vonulni, a midőn ijesztő élénkséggel egyszerre
                    sivítani kezd a gép csengetyűje.</p>
				<p>A fiatal ember azt hitte, mindjárt kővé változik. Háromszor hármasával sikoltott
                    a jel s még mindig azt hitte, füle csengett meg s a képzelem űz vele játékot,
                    sátáni hitegetéssel. A reménykedő soha sem fél inkább a csalatkozástól, mint
                    épen a teljesedés perczében.</p>
				<p>De hinnie kellett a ténynek és a valóságnak. A misztikus értelmű sürgöny
                    megérkezett Várkonyba. A báróné útra indult; észak felé váltott jegyet; már
                    kocsira szállott s robog a vegyes vonaton Kassa felé. Vége a világnak, ha
                    reggelre oda is érkezhetik!</p>
				<p>Keze gépileg közeledett a készület fekete csontgombja felé és jelt adott Cseklész
                    felé.</p>
				<p>Várnia kellett, míg a jel visszaérkezik, de türelmetlenségében a selyem zsinórba
                    takart villamos sodrony végét a két hangfogóval füléhez tartá.</p>
				<p>Sokáig semmi felelet. A grófné bizonyosan vígan mulat vendégeivel, a komorna
                    pedig, a kinek ezen órában a gép mellett kellett volna leskődnie, ki tudja, hová
                    illant az unalom elől?</p>
				<p>- Megbuktam! Annyi fáradság, lázas ingerültség s a pokol tüzének perzselései után
                    el kell vesznem egy könnyelmű úri hölgynek gondatlansága miatt!</p>
				<p>De várt. Időközben elhatározá, hogy ha eltelnek a perczek, a grófné meg nem
                    érkezhetik, maga megy Várkonyba. Ki tudja, mit sugalhat ott a pillanat
                    veszélye?</p>
				<p>Eleinte időközönként nyoma le a gép rugóját: később ott feledé kezét, tehát
                    folyvást szólni kellett a csengetyűnek. Még sem hallotta meg senki?</p>
				<p>Átkozódva és káromkodva csikorgatá fogait: mert rettenetes érzet volt ily
                    kiszámított terv mellett megsemmisülni... a midőn először csak gyéren és
                    félénken, rögtön rá teljes erővel hallatszani kezd a távolból érkező
                    felelet.</p>
				<p>- Ki az? - kérdé.</p>
				<p>- Én, a komorna.</p>
				<p>- Hol a grófné?</p>
				<p>- A társalgó teremben. Épen most kezdett rá a zongorán egy úrral, négy kézre, egy
                    hosszú darabot. Míg el nem végzi, isten mentsen meg, hogy háborgassam.</p>
				<p>Szegény fiatal ember! azt ugyan várhatta, míg a szimfóniának allegrója,
                    andantéja, scherzója és finaléje végig le lesz kalapálva!</p>
				<p>Kénytelen volt tehát a komornával alkudozásba bocsátkozni. Kért és könyörgött s
                    azon egyen kívül, hogy mához három hétre feleségül veszi, mindent megigért
                    neki.</p>
				<p>Szerencsére a komornáknak nem adott a természet meglágyíthatlan szívet, tehát
                    mikor az ezer forintos bankók is említésbe jöttek, ilyen felelet jött a szomszéd
                    kastélyból.</p>
				<p>- Ám legyen, megkisérlem.</p>
				<p>Megint teltek a visszahozhatlan perczek. Mikor hallhatja meg a grófné hangját?
                    Mikor fog be a kocsis? Mikor érkezhetnek Várkonyra, a novemberi sötét estén és
                    oly ködben, hogy az ember az útszéli fákat is alig láthatja.</p>
				<p>Újra megszólalt a csengetyű.</p>
				<p>- Ön az, kegyes grófném?</p>
				<p>- Megint csak én vagyok, a komorna; de már meg van parancsolva, hogy fogjon a
                    kocsis. A grófné olyan szépen zongorázott, olyan nagyon tapsoltak neki, hogy egy
                    részét a darabnak másodszor is átjátszotta.</p>
				<p>Rettenetes! ilyen perczekben muzsikálni! ilyen pillanatban a tetszés viharaiban
                    gyönyörködni!</p>
				<p>De legalább fog már a kocsis Cseklészen. Hogy fogadja e hírt? találhat benne
                    vígasztalást? vagy csak azért veti szeme elé a sátán ezen utolsó fénysugarat,
                    hogy a veszteség és kétségbeesés annál irtóztatóbban következzék rája?</p>
				<p>Új jel.</p>
				<p>Most már csak a grófné beszélhet.</p>
				<p>Hah, kárhozat! megint a komornának nyafogó diskantja.</p>
				<p>Igaz, de a vékony czérnaszál sípolás üdvöt és vígasztalást hirdetett.</p>
				<p>- Gróf úr! készen legyen. A grófné azon igérettel, hogy még ma új és nem várt
                    vendéget fog hozni, elbúcsúzott a társaságtól. Az egész ház kisérte a kapu
                    aljáig. Ekkor észrevette, hogy tavalyi muffját adtam kezébe, vissza kellett
                    mennem s elhoztam az újat. Nézegette, mutogatta és magyarázta, hogy ez olyan
                    állat, minőt nem ismernek Szibériában, csak nem régiben találták a déli sarköv
                    kietlenei között.</p>
				<p>- És aztán?</p>
				<p>- A grófné kiáltott: vágtatva! miként a szélvész süvölt végig a bodrogközi
                    rónákon. Én feljöttem ezt jelenteni. De nem hallottam, hogy a kocsi elindult
                    volna. Valaki közeledik: bizonyosan a grófné küld utánam, mert egyedül még sem
                    utazhatik. Rögtön felöltöm téli ruhámat s mellette termek.</p>
				<p>Többet nem szólt a telefon.</p>
				<p>Mindez túlcsapott a végső megpróbáltatás határán is. Még arra is elveszteni
                    néhány perczet, hogy a komorna téli toilettjét felöltse!</p>
				<p>Ezen folytonos láz között a fiatal ember észrevette, hogy ő is képes volt hibát
                    elkövetni! Mindenre gondolt, csak azt feledte el, hogy a kocsis az ő lovait is
                    befogja!</p>
				<p>Ámde ez nem volt elhatározó körülmény a vállalat sikerére nézve, mert míg a
                    grófné Gelenczére érkezhetett, ő régen készen állhatott.</p>
				<p>Úgy is történt. Huszonöt percz alatt már üdvözölheté a grófnét, mint szabadító
                    angyalt s aztán felugrott fedeletlen kocsijára, ott állva maradt, baljával
                    fogózkodott, jobbjában lámpát tartott s mutatta e rohanó vörös fénynyel az út
                    irányát.</p>
				<p>Ennyi kétely és késedelem után mégis a kitűzött perczre pontosan megérkeztek.
                    Megálltak a vasút külső oldalán, ott, a hol a pályán keresztül átjárni
                    lehet.</p>
				<p>Csend és kihaltság uralkodott mindenfelé csak a lámpák égtek.</p>
				<p>- Elkéstünk?</p>
				<p>- Nem grófné.</p>
				<p>- Honnan tudja?</p>
				<p>- Látom, hol világítanak a lámpák a sínek váltóin s hogy minő színt fordítanak a
                    várt vonat felé. Aztán ha már elment volna a vonat, ezen most elzárt korlátot
                    nyitva találjuk.</p>
				<p>- Nagyon derék, - felelt igen megelégedetten a grófné, - egészen új élvezet ez
                    nekem, ily tudós emberrel utazni, a ki még ezt is érti. Ha tudom, hogy el nem
                    késünk, még eljátszottam volna szimfóniám scherzóját.</p>
				<p>Gábor gróf átugrott a korláton és a síneken s legelőször is tisztelve szeretett
                    keresztapjával találkozott.</p>
				<p>- Baj van?</p>
				<p>- Semmi. Tíz percznyi késedelem Királyházától kezdve: mindjárt itt lesznek.</p>
				<p>- Jól megértette, a mit mondtam?</p>
				<p>- Csak bízza rám méltóságos keresztfiam.</p>
				<p>Ott messzebb a pálya-épület előtt megpillantotta az állomásfőnököt is, de
                    mindketten legbölcsebbnek itélték, ha ezen estén épen nem találkoznak. Egyik
                    jobbra, másik balra fordult.</p>
				<p>Mikor a fiatal ember visszakerült a grófné kocsija mellé, már hallani lehetett a
                    levegő rezgését, ama roppant vastömegek közelegtével. A mozdony hosszasan
                    fütyült, az állomás nagy csengetyűje felhasítá a csendet, mintha ismerné azon
                    jogát, hogy a vidéket fellármázhassa.</p>
				<p>A vonat a tüzet és párát prüszkölő lokomotiv vezérlete alatt behatolt az udvarra.
                    Legalább ötven teherhordó kocsi, a végén nehány személyszállító vaggonnal.</p>
				<p>Várkony! egy percz.</p>
				<p>Gábor gróf odahajlott a grófné pompás «landauer»-jének nyitott szárnyára s
                    megjegyzé:</p>
				<p>- Alig van néhány utazó. A legutolsó kocsiban egy lélek sincs, az utolsó
                    előttiben, épen a közepén, a sárgára festett első osztályú coupéban ül a
                    báróné és Lenke kisasszony. A komornáról nem adhatok számot: lehet, hogy valahol
                    előbb a második osztályban szunnyadozik.</p>
				<p>- Honnan tudja? innen látja?</p>
				<p>- A hol sötét az ablak, ott senki sincs. Csak egy első osztályú helyet látok
                    megvilágítva.</p>
				<p>- És ott kell a bárónénak ülni? Én pedig már hallottam róla azt az adomát, hogy
                    ha éjjel utazik, elbujdosik a második osztály kétes illatú fészkeibe.</p>
				<p>Úgy látszott, maga a grófné sem tett fel ily iszonyatos lealáztatást
                    barátnéjáról, mert felkelt helyéből, felállott s nézte, minő rendkívüli esemény
                    fog most rögtön bekövetkezni.</p>
				<p>Körülbelül azt hitte, hogy most mindjárt valahonnan tizenkét álarczos bandita fog
                    előrohanni, irtóztató szitkok és fenyegetések között kiragadják a bárónét és
                    leányát a kocsiból; de ekkor előlép Gábor gróf, mint dicső hős, szétűzi
                    revolverével az álzsiványokat s aztán mint szabadító, hódolatteljesen üdvözli a
                    hölgyeket, végre köszönetet sem várva, eltűnik a sötétben, mint a hogy a
                    balladákban éneklik.</p>
				<p>Másként nem képzelheté a tervezett hölgyrablást. És a mint így várná a kaland
                    kezdetét, hallja, hogy a vonat egész hosszában elejétől végig a legkülönfélébb
                    hangon kiáltozzák.</p>
				<p>- Mehet. Mehet. Mehet.</p>
				<p>Gábor gróf meg sem mozdult; mióta őt a grófné ismeri, ily egykedvűséget nem
                    mutatott, mint a válság ezen legérdekesebb perczében. Nem gondolt vele, hogy a
                    vonatvezető trombitál, a mozdony megadja örökös füttyét szolgai lélekkel s a
                    kocsisor kidörög a pályaudvarból.</p>
				<p>A grófné lélegzetét is visszafojtva, suttogá:</p>
				<p>- Nem sikerült?</p>
				<p>- Ellenkezőleg, grófné.</p>
				<p>- A vonat tovább ment.</p>
				<p>- Kivánjunk szerencsés utat neki. De valami véletlennek kellett történni, mert a
                    két utolsó kocsi valahogy kikapcsolódott s aztán itt maradt a bárónéval
                    együtt.</p>
				<p>- Ah? az a két kocsi?</p>
				<p>- Tessék figyelni. Innen látszik, hogy valaki már nyitogatni akarja a kocsi túlsó
                    ajtaját. Hihetőleg parlamentirozni kiván az állomásfőnökkel, a ki azonban
                    okosabb ember, mintsem könnyedén szem elé kerüljön.</p>
				<p>A grófné teljes szivéből, teljes lelkéből nevetni kezdett. Különösen a fölött,
                    hogy ily egyszerűséget, ily semmiséget előre ki nem találhatott.
                    Természetesen, mert agyvelejében a legfurfangosabb kalandok képe űzött
                    játékot.</p>
				<p>- Ah, - mondá, - így még legjobban szeretem; egy kis véletlenség, más semmi. Kár,
                    hogy nincs mellettünk Cseklész úr, mindjárt rákezdhetné kedvencz idézetét:
                    Parturiunt montes.</p>
				<p>- Nascitur ridiculus mus.</p>
				<p>- Köszönöm a kiegészítést! de elégedjék meg, ha a felét megtanultam.</p>
				<p>Most már hallani lehetett a báróné panaszos siralmait. Közönséges halandó nő
                    szájában szavai pörlekedésnek is beváltak volna: Hallatlan gondatlanság,
                    borzasztó rendetlenség. Rögtön táviratozni kell! Jőjjön vissza a vonat; a kik
                    fizettek, itt nem maradhatnak. Minő szolgálat, minő állomásfőnök! Hanyag
                    igazgatóság, kötelességéről megfeledkező közlekedésügyi miniszterium!</p>
				<p>- Menjek vigasztalására?</p>
				<p>- Mindjárt, grófné. Előbb engedjünk neki időt azon meggyőződés szerzésére, hogy
                    itt ugyan az éjet nem töltheti.</p>
				<p>- Nem hálhat az állomásfőnök szállásán?</p>
				<p>- Az állomásfőnök egyelőre maga is csak a pamlagon alszik. Fiatal, kezdő, nőtlen
                    ember; aztán oly ijesztő fekete bajusza van, mintha az eleven Luczifer édes
                    testvére volna.</p>
				<p>A grófné ezt a hasonlítást kissé főmérnöki stylusnak találta, de teljesen meg
                    levén elégedve a vállalat sikerével, megjegyzé:</p>
				<p>- Mily könnyen végbement minden. A nagyszerű készületek után nagyobb dolgot
                    vártam.</p>
				<p>- A készületeket nem nélkülözhettük, mert senki sem tudta a báróné
                    útraindulásának napját és óráját. Én ugyan itt leskődtem volna, akár a jövő évi
                    húsvétig: de hol találom itt imádott grófnémat, a ki most mindjárt megkezdheti
                    szíves szerepét?</p>
				<p>A grófné egyszerre saját kedvencz elemében úszhatott. Új és érdekes vendéget
                    vihetett házába. Most mindjárt azon megfizethetlen gyönyör várt rá, hogy a
                    báróné ellenében oly kedves, ártatlan és szeretetreméltó szerepet játszhatik!
                    Mily részvéttel sajnálkozhatik a baleset fölött! mily édes érzet lesz
                    megvígasztalni az elszomorodottat! Szóval: a grófnék legfőbb tudományában, a
                    színlelésben, a legdicsőségesebben tündökölhetik!</p>
				<p>- Látjuk önt holnap?</p>
				<p>- Ha szabad lesz, mindenesetre. De kénytelen vagyok előbb az engedély megadását
                    elvárni. Ott a telefon: méltóztassék velem rendelkezni.</p>
				<p>Gábor gróf elvégezte dolgát. Búcsút kellett vennie, mert ha tovább is itt marad,
                    minden eddigi építményét halomba dönti.</p>
				<p>A grófné áthajtatott a vasúti átjárón, mely a vonat elmenetele után ismét nyitva
                    lett.</p>
				<p>Mikor leszállott kocsijáról, sehol sem látta a bárónét; de csakhamar
                    megvilágosodott egy földszinti ablak a pályaházban. Ez az úgynevezett váróterem
                    volt az első és második osztályú utazók számára. Gonosz illat terjedt benne, a
                    kemencze fűtetlen, úgy hogy a szerencsétlenül jártak inkább kijöttek a szabad ég
                    alá.</p>
				<p>- Ah, - mondá a grófné, a midőn a két női alak közelébe jutott. - Úgy látom, hogy
                    a szenvedésben sorsosaimra találok: madame is lekésett a vonatról?</p>
				<p>A báróné, magas rangja érzetében, visszautasítólag nézte le a hivatlan
                    bizalmaskodót. De leánya hamarabb megismervén az idegent, súgva mondá
                    anyjának:</p>
				<p>- Mamám! ez Cecilie néni.</p>
				<p>- Hogyan?</p>
				<p>- Én vagyok. Oh istenem, hiszen ez az én Laura barátném és az én kis Lenke
                    hugocskám.</p>
				<p>És a két jó barátné a véletlen találkozás örömkönyűi között omlott egymás
                    kebelére.</p>
				<p>- Hol jársz itt, Laurám?</p>
				<p>- És te, Cecilie?</p>
				<p>- Én? Kosztolányba szándékoztam Sólyom Ulrikához; de egy és fél perczczel
                    elkéstem s elment előlem a vonat.</p>
				<p>A báróné pedig siralmas hangon panaszlá el szerencsétlenségét, fenyegetőzvén,
                    hogy elégtételt és kárpótlást fog követelni a vasúttól.</p>
				<p>- Most pedig itt vagyok kitéve a hidegnek, szeleknek és viharoknak a szabad ég
                    alá!</p>
				<p>- Ez büntetésre érdemes hanyagság. Egyelőre csak az bizonyos, hogy reggelig itt
                    nem maradhatsz. Szerencsémre négy üléses kocsival jöttem. Kérlek
                    vígasztalódjál: daczára a sötétnek, egy óra alatt otthon leszünk. Van
                    podgyászod?</p>
				<p>- Elvitték Kassára.</p>
				<p>- Hol van komornád?</p>
				<p>- Jetty! Jetty!</p>
				<p>Kiáltozhatott a báróné, mert e pillanatban a komorna édesdeden szunnyadozik
                    coupéjában, vagy épen most ad engedélyt egy utazó társának, hogy szivarra
                    gyújthasson. Majd csak holnap reggel Kassán hallja meg, mi történt úrnőivel!</p>
				<p>- Ezt nem lehet tűrni, - szólt a grófné. - Mit csinál komornád Kassán a
                    podgyászszal? tán pénze sincs. Rögtön táviratot küldök Újhelybe, hogy küldjék
                    vissza a legelső vonattal. Mert ha én téged egyszer kezembe kaphattalak,
                    legalább három napig el nem bocsátalak. Te tán fel sem írod, hány látogatással
                    vagy adósom?</p>
				<p>- Oh Cecilie, bocsáss meg. Jól tudod, hogy én örömmel vagyok nálad, de most
                    félnem kell, hogy azt az embert nálad találom.</p>
				<p>A grófné az első pillanatban nem találhatta el, melyik volna jobb politika?
                    megérteni, ki az az ember? vagy tudatlanságot színlelni. Szerencséjére a báróné
                    folytatá:</p>
				<p>- Igérd meg, ha oda jőne hozzád, azonnal befogatsz és elküldesz minket
                    Réthfalvára.</p>
				<p>- Kedvesem, te még föltételekről beszélsz. Mintha nem tudnád, hogy házamban a
                    vendég az úr, én pedig kész köteles szolgálója vagyok. Parancsolj, és én
                    engedelmeskedem. Menjünk táviratozni.</p>
				<p>Az állomásfőnök, a ki néhány percz előtt mintha a föld nyelte volna el, nem
                    mutatkozott, most maga sietett elő végtelen bocsánatkérésekkel. Elmondta, hogy a
                    vasúti eshetőségek statisztikája szerint épen nem példátlan eset, hogy a
                    vonattól egy pár vaggon hátra maradjon, mert az összekötő készület még mindig
                    tökéletlen. Hozzá tette, hogy ő már küldött avizót Újhelybe s reggel kilencz
                    órakor a podgyász és a komorna múlhatatlanul vissza érkezik. A mi a kárpótlást
                    illeti, ez iránt, a báróné ő méltósága panaszára, az igazgatóság a legelső
                    ülésben határozni fog. A báróné büszke lenézéssel kérdé:</p>
				<p>- Mit fizetek a táviratért?</p>
				<p>- Ez szolgálati telegramm: díj nem jár érte.</p>
				<p>A grófné már nagyon megunta e hosszas tárgyalásokat s azért karjára vette
                    barátnéját és kis hugocskáját s felült velök a kocsira.</p>
				<p>- Kedvesem, - mondá, - igazán jó lesz, ha podgyászod holnap megérkezik: mert ha
                    nálam most azt sem tudják, van-e divat a világon? annyi bizonyos, hogy egy pár
                    szép csinos kis toilette nélkül emberi teremtmény meg nem élhet.</p>
				<p>A kocsi, daczára az éj sötétének, gyorsan haladt. Időközben csípős hideg szél
                    kerekedvén a mármarosi hegyek ormairól, a grófné felemelteté a kocsi födelét és
                    közepén a két szárnyat légmentesen összekapcsoltatá.</p>
				<p>Midőn áthatoltak Gelenczén, hallgatagon meredeztek elő boldog emlékű Miklós bácsi
                    kastélyának falai, melyek között ma már új birokos lakik. Egy kis leány lopva
                    pillantott arra, s látta, hogy ott egyik ablakból lámpafény sugárzik a
                    mezőkre.</p>
				<p>Ne kétkedjünk, hogy a ki azon lámpa mellett ült, figyelt, ébren volt és jól
                    hallotta, mint zörögnek végig Cseklész grófné kocsijának kerekei. Van
                    egyetértés, van a gondolatoknak találkozása e világon, daczára a falaknak, a
                    külön szakított életnek és a messze távolságoknak.</p>
				<p>A hölgyrablási merénylet pedig bevégzett ténynyé vált. Senki erőszakot nem
                    látott, de a czél el volt érve. Cseklész gróf, a ki (mint hallottuk) kedvelte a
                    diákos közmondásokat, idézhette volna: fortiter in re, suaviter in modo.</p>
				<p>Lesz sikere? Ki tudná megmondani, miként lehetett a báróné csak ennyire is
                    engedékeny? Oly határozott jellem, megátalkodott lélek, megrögzött akarat, nem
                    tudott volna eltűrni egy kényelmetlen éjet a pályaház várótermében?</p>
				<p>Asszonyi természet. Tehát a ki asszonynak született, e törvénynek alá van
                    vetve.</p>
				<p>Vitte leányát a börtönbe: elhitette magával, hogy ott hagyja, míg ki nem veri
                    fejéből «azt az embert» vagy vén leány lesz belőle, mint maga is volt. De mikor
                    egy véletlen eset fordulatot hozott közbe, tudtán és akaratán kívül elveszté
                    erejét, ingadozott s a bizonytalan jövőnek tengerébe belemerült.</p>
			</div>
			<div type="chapter">
				<head>XXVII. (Az elhatározó ütközet lefolyása a grófné termeiben.)</head>
				<p>Már késő este volt a faluban, de épen a legélénkebb óra a kastélyban, midőn a
                    grófné új vendégeivel megérkezett. Egyenesen a számukra rendelt szobákba vitte
                    őket; a komorna is megjelent, mert a hölgyek öltözékén és fejdíszén mindig van
                    valami igazítani való.</p>
				<p>Azután felvezette őket a társalgó terembe, mint győzelmes tábornok a zsákmányul
                    ejtett hadi foglyokat. Ez volt benső érzete, a miből nem következik, hogy így is
                    mutatta volna.</p>
				<p>A meglepetés leírhatlan: mint ha a grófné halottat támasztott volna fel. Tudták
                    ugyan, hogy a ház úrnője fontos okból utazott el, s csak vendégeinek érdekében
                    lehetett távol; de hogy épen az elátkozott kastély bárónéját és tündérszép
                    Lenkéjét hozza ide ajándékul: ily örömre és meglepetésre senki elkészülve nem
                    lehetett.</p>
				<p>De azért senki sem mutatott csodálkozást. Ily kör a kimélet és gyöngédség hazája,
                    a hol a legelső törvény mindent elkerülni, a mi a jó ízléssel ellenkezik.
                    Mindenki magának tartá fönn azon véleményét, hogy a réthfalvi kastély regényének
                    vége van s a hölgyek újra elfoglalják a társaságban azon díszes helyet, mely
                    őket mindig megillette.</p>
				<p>Lenke kisasszony talált itt egy ismerős leánykára, a kihez csatlakozott. Leültek
                    ketten beszélgetni s a következő perczben egy pár hódolatteljes udvarló sem
                    hiányzott mellettök.</p>
				<p>A véletlen (még pedig a valóságos) úgy hozta magával, hogy ezen estén még más
                    érdekes vendég is érkezett.</p>
				<p>Nagygáthy Gedeon újra névtelen levelet kapott, azon váddal, hogy itteni
                    tiszttartója roppant tolvaj. Tehát Kis-Gáthon termett, megvizsgálta a nagy
                    számadást, a kis pénztárt s mindent legjobb rendben találván elment vadászni,
                    estére pedig meglátogatta a grófnét.</p>
				<p>Itt találkozott a bárónéval, a kit a réthfalvi mulatságos affaire óta nem látott.
                    A viszony köztük tettleg megszünt, de diplomatice a szakítás soha kimondva nem
                    volt.</p>
				<p>Nincs az emberi természetben szebb, nemesebb és gyöngédebb fogalom, mint a mit e
                    kifejezés: anya, foglal magában. Még a rablógyilkos is elérzékenyedik és
                    könnyet hullat e gondolatra: ez itt édes anyám!</p>
				<p>És mégis ez a kiméletet nem ismerő hatalom, a természet, képes lehet az anya
                    eszméjét is bizonyos időszakra rossz hírbe hozni.</p>
				<p>Ez azon egy vagy két, néha több év, a midőn az anya férjet keres leányának.
                    Ilyenkor minden anya más lénynyé változik. Ha rejtőzött lelkében egy gyarló
                    vonás, hiba, tökéletlenség, az mind napfényre kerül, mint szeg a zsákból. Eddig
                    finom, mérsékelt és tartózkodó volt; most elárulja, hogy cselszövő is tud lenni,
                    ha leányát másként főkötő alá hozni nem birja. Sokan épen nem kényesek az
                    eszközök válogatásában, irigyek, ingerültek és köznapiak. Pedig ezen állapotuk
                    erősen feltünik a társaságban.</p>
				<p>Réthfalvy báróné kivételes helyzetben volt. Neve, rangja, földbirtoka, sok pénze
                    mellé még a báj és szépség remekét nevezhette leányának. Tehát egész sereg imádó
                    között válogathatott.</p>
				<p>De a rideg és érzéketlen természet törvénye neki sem engedte el a leányos anyák
                    közös sorát. Válogathatott száz közől s mégis agyvelejében azon egy gondolat
                    vert állandó fészket, hogy a Nagygáthy grófnéságon kívül nincs üdvösség a
                    földön! Ezen forrásból származott jelen helyzete s lett belőle különcz nő,
                    zsarnok mama, s a mi leginkább megbocsáthatlan hiba, nevetséges asszonyi
                    teremtés.</p>
				<p>Ezen anya most, akarva vagy kénytelenségből, ismét jelen volt a nagy világban. A
                    társaság úgy fogadta mint szívesen látott megtérőt. (Egyesek azt mondták: végre
                    megjött az esze.) Mindnyájan úgy mutatták, mintha a viszontlátásban semmi
                    különös ujság sem volna.</p>
				<p>És a báróné? sietett-e az ezüst tálczán elébe vitt amnesztiát felhasználni?
                    Majdnem úgy látszott.</p>
				<p>De mint a kiállott halálos betegség után a legcsekélyebb vigyázatlanság is
                    meghozza a recidivát: úgy a báróné, mihelyt újra megpillantotta Nagygáthy
                    grófot, a kiűzött ördög heted magával tért vissza, s vitte őt galléránál fogva a
                    régi gödörbe.</p>
				<p>Gedeon gróf, a ki a társalgás sivár tudományában jártas férfi volt,
                    kötelességének tartotta igen tüntetőleg kimutatni, hogy daczára bizonyos
                    eseménykének, a rokonság és jó barátság kötelékeit még mindig változatlanul
                    föntartani akarja.</p>
				<p>A szerencsétlen báróné alig hallott csak néhány udvarias szót, lekötelező bókot
                    tőle, mindjárt leült egy pamlagra.</p>
				<p>Ez pedig annyit tesz a szalonokban: üljön le ön is a szemközti székre, mert
                    beszédem van önnel. Más esetekben ennyit: megengedem, hogy mulattasson!</p>
				<p>De ugyan megjárta.</p>
				<p>Nagygáthy gróf, külsőleg elég finom gavallér volt, de ha megkarczolta valaki,
                    ezen csekély nyiláson is beláthatott lelkének ősi hibájába, s felfedezhette az
                    elbizakodást és felfuvalkodást.</p>
				<p>- Nénikém, végtelenül örülök, hogy látom. Sajnálnám, ha azt gondolná, hogy
                    haragszom és aprehendálok. A Nagygáthy vér nem ismer ily köznapi szenvedélyt.
                    Ugy-e, gratulálhatunk egymásnak, hogy még elég jókor megmenekedhettünk oly
                    elhamarkodástól, melyet ha egyszer elkövettünk, többé jóvá nem tehetjük?</p>
				<p>A báróné hallani kényszerült e világosan lemondó szavakat. De bensejének pokoli
                    tüze daczára, képest volt hidegen mosolyogni.</p>
				<p>- A fődolog, - felelé - ha valaki ily könnyen vigasztalhatja magát.</p>
				<p>- Oh, épen nem könnyen! Most, mikor ismét látom Lenke hugomat, érzem, mennyit
                    vesztettem!</p>
				<p>- Érzed veszteségedet?</p>
				<p>- Lelkem mélyéből. De mit tehetek? Vak voltam, azt hittem, annyi boldogság
                    elnyerésére elég, ha Nagygáthy gróf lehet az ember. De jött élesre fent késsel a
                    szemorvos s ketté vágta a hályogot, mely látásomat elborította. Würzheimné tett
                    bolonddá. Ilyen szerelmes levelekkel tűzbe hozhatta volna a hó-embert, a kit a
                    gyerkőczök karácsonykor az iskola ajtaja elé állítanak. Szerencsémre, azt
                    hiszem, úgy hallgatólag, már megegyeztünk, hogy e kellemetlen félreértési
                    esetkéről többé ez életben nem beszélünk. Mentségemet el kellett mondanom s
                    most, mint ártatlan, biztosan számítok bocsánatra.</p>
				<p>Más mama megutálta volna az izetlen fecsegőt, de a báróné csak a szenvedett
                    veszteség nagyságát mérlegelte.</p>
				<p>Csodálatos ellenmondás! A büszke úrnő eltűrheti a lealáztatást.</p>
				<p>Hogy egy ilyen anyának soha eszébe nem jut önmagától megkérdeni: ha leány volnál,
                    kellene neked ilyen férfi?!</p>
				<p>Hallgatott. Ennek pedig következése lett, hogy Gedeon gróf vette fel a szót s meg
                    nem gondolva, ki előtt beszél? folytatá:</p>
				<p>- Legnagyobb csodám, hogy Gábor barátomat nem találtam itt. Igaz, hogy velem
                    együtt, csak eltévedve jön ide; de ha én a puszta rokon, megérzettem, hogy
                    kellemes meglepetés érhet: hova lett ösztöne, sejtelme a szerelmesnek, hogy ily
                    napon otthon ül és mathematikai feladatok megfejtésével öli az időt? Nénikém,
                    elhiheti az én szavamra, hogy ez a Szabolcsy Gábor derék ficzkó. Eleinte nem
                    szerettem: mert ki az ördög köt pajtásságot egy mérnökkel, a ki gróf akar lenni?
                    De ha még is lett: az már más. Szép neve van. Vagyona csinos. Gelencze, a pesti
                    ház s Miklós bácsinak 230,000 forintja, a mit öregsége miatt nem tudott
                    elkölteni! Patvarba! ki tudná ezt jobban, mint én, a kinek mindezt az orra elől
                    csipte fel!</p>
				<p>A báróné félvállról felelé:</p>
				<p>- Az én időmben, hasonló helyzetben, az urak oly udvariasak voltak, hogy ennyi
                    kár felszámolása után a menyasszony elvesztését is elpanaszolták volna.</p>
				<p>Ezt mondva szétnézett, mint a ki unatkozott és más társaságot keres. És talált
                    is. Ott volt közelében egy főispánnak özvegye, a ki férje utáni búsulásában
                    szépen felhizott, és szerencséjének tartotta, ha a bárónéval piquetirozhatott s
                    boldog volt, ha e kitüntetés fejében veszthetett és fizethetett.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Cseklész grófné csak azt várta, hogy kedves barátnéja a kártyajárás esélyeinek
                    tanulmányozásába merüljön s akkor karonfogta kedves hugocskáját s azon czím
                    alatt, hogy egy szobának új butorzatát megmutatja, két vagy három ajtón túl
                    bevezeté azon kis ebédlőbe, mely vendégek jelenlétében soha használatban nem
                    volt.</p>
				<p>Ezen kis szoba a kastély szögletét képezi, a hol az épület megtört és kilátást
                    engedett a mezőkre, kelet felé. Új bútorzat itt nem volt. Régi tölgyfa székek
                    meredeztek óriási magas támláikkal. Régen elmúltak a napok, a midőn Cseklész
                    gróf az ő imádott Cecilie-jével itt kettecskén ebédelgetett s aztán, mint mondá,
                    pro concoctione, egy-egy órát az idylli jeleneteknek szentelt.</p>
				<p>Ujság csak az volt itt, hogy a két ablak közötti falra fényezett diófából készült
                    szekrény volt felszegezve. Csekély jószág, nagyobb ugyan mint a czukorszelencze,
                    de kisebb mint a toilette-tükörnek huzófiókos alja.</p>
				<p>- Ezt akartam neked megmutatni.</p>
				<p>- Mi ez néni?</p>
				<p>Valóban kérdenie kellett, mert kívülről semmi különös érdekest nem mutatott. A
                    felső részén vaskarika rugott ki, mely fémlemezzel s azon felül hártyával volt
                    elzárva és bevonva. Két oldalról vastag selyem zsinór függött le, s mindenikre
                    valami igen könnyű készülék volt hozzá erősítve: olyan, mintha a tentatartónak,
                    vagy a klarinétnak a felső végét levágták volna.</p>
				<p>- Mi ez, édes néni?</p>
				<p>- Ez nagyszerű legújabb találmány, mely nálunk még nem ismeretes, de nem sokára
                    az egész világ használni fogja.</p>
				<p>- Mire fogja használni?</p>
				<p>- Diplomatiára, kereskedésre, börzei üzletekre, politikai összeesküvésekre és
                    rendőri kémkedésekre, itt nálam csak vendégeim mulattatására fog szolgálni.
                    Egyelőre pedig be kell bizonyítania, hogy van még igazi szerelem a mai
                    világban.</p>
				<p>- Oh néni, minő tréfa!</p>
				<p>- Lásd itt e kis fekete csontgombot, ha ezt lenyomod, megszólal egy csengetyű
                    valahol a távolban.</p>
				<p>- Ilyet már láttam. Nekünk is volt pesti lakásunkban, sőt a vendéglőkben is, ha
                    valahova a mamával elutaztunk. Távirda?</p>
				<p>- Annak egy sokkal meglepőbb és csodálatosabb faja és tökéletesítése. Tegyünk
                    kisérletet. Nyomd le a fekete gombot s ha arra rögtön megszólal a mi csengetyűnk
                    is: jelezni fogja: hogy valaki a távolban ezt hallotta s oly közel ült mellette,
                    hogy rögtön felelhetett.</p>
				<p>A kis leány, félénken, csak kis ujjával érinté a fekete gombot, de ugyan csak
                    ijedve kapta vissza kezét, a midőn, mint érkezett válasz, a szeme előtt fénylő
                    csengetyű is megszólalt.</p>
				<p>- Most rendben van minden - mondá a grófné - ezt a két kis könnyű karikát, a
                    füledre teszed, ide pedig, arra lemezes karikára, rábeszélsz.</p>
				<p>- Mit mondjak?</p>
				<p>- A mi tetszik: Például: én vagyok, Lenke.</p>
				<p>A kis leány nevetett és ajkait a lemezes karika felé tartva, igen halk hangon
                    mondá:</p>
				<p>- Én vagyok! Lenke.</p>
				<p>Semmi hallható válasz nem érkezett: de a grófné látta, hogy a kis leány szeme
                    fényleni kezd, arcza lángba borul, keble emelkedik s mintegy megsemmisülve a
                    csodálkozás alatt, kiejti kezéből a gép zsinórzatát.</p>
				<p>Néhány évvel később, a midőn ezen találmány az egész polgárosodott világon
                    elterjedt, ezt a hatást elő nem idézhette volna.</p>
				<p>A kis leány magán kívül volt. Világosan hallotta és megértette szíve szerelmének
                    oly jól ismert szavát. Mintha csak a falba vájt rejtett üregből szóltak volna
                    hozzá. A válasz pedig így hangzott:</p>
				<p>- Én vagyok, én szólok, Gábor. S midőn a tudomány e bámulatos vívmányát e hazában
                    először én használom, legyen első szavam: szeretem önt szivemből, lelkemből
                    forrón és végtelenül. Egész életem önnek lesz szentelve s nincs e földön oly
                    hatalom, mely minket külön választhat.</p>
				<p>A grófné semmit sem hallott, mert a gép csak annak szól, a ki a villanyos
                    vezetéket magában záró zsinórt, a hangfogókkal füléhez tartja. De nem volt nehéz
                    a küldött izenet értelmét eltalálni. Ez okból itt mindent a legjobb rendbe
                    hozván, nehány lépéssel visszahúzódott, mint a ki a szobát el akarja hagyni.</p>
				<p>- Hugocskám - mondá, a midőn megfogta az ajtó kilincsét - ne zavarodjál meg, mert
                    egyedül csak te hallhattad, a mit Gelenczén beszéltek. Én azonban még azt sem
                    akarom hallani, a mit te fogsz mondani, mert a hű szerelmeseknek joguk van arra,
                    hogy szívök titkát, tanu nélkül, háborítlanul közöljék egymással. S miután az
                    illem nem tiltja, hogy a leányka egyedül maradjon a szobában, olyan fiatal
                    emberrel, a ki ide másfél mértföldnyi távolban szíja a levegőt, tíz perczre
                    magatokra hagylak.</p>
				<p>- Nem, néni! oh nem! megölne a félelem, a rettegés.</p>
				<p>- Bohóság. Nem élünk a kisértet-hivés századaiban. Mit látsz? egy gépet, mely a
                    természet törvényeinek szolgailag engedelmeskedik. Más semmi. Itt leszek
                    közeledben, a szomszéd szobában s ha letelt az idő, benyitok és viszlek a
                    terembe.</p>
				<p>Ezzel kisiklott a szobából, becsapta az ajtót s kívülről a kulcsot a zárra
                    fordította.</p>
				<p>A kis leány reszketett. Esze, értelme felbátorította, de képzelmei a mesés világ
                    felé ragadták. Mintha félnie kellett volna, hogy e falból egyszerre előrohan egy
                    kisérteties alak, átkarolja őt és elrabolja.</p>
				<p>Ott a sodrony másik végén a fiatal ember nyugtalanul várta a választ, mely sokáig
                    nem jött meg. De megmagyarázhatá a késedelem okát. Időt kellett engednie a
                    csodálkozás első rohamának lecsendesedésére. Nem is sürgetőzött a jeltadó
                    csengetyűvel, hanem várt türelemmel.</p>
				<p>S miután Lenke kisasszony nem volt bátortalan természetű, lassanként visszanyerte
                    önuralmát, s kezébe véve a hangfogót oda beszélt a hideg fémnek.</p>
				<p>- Oh, barátom, ez rettenetes találmány. Mint ha a más világról, tán épen a sír
                    sötétéből hallottam volna a hangot, mely oly ismerős előttem. Igazán ön beszélt?
                    Szeret? Oh, ha szeret, akkor én még ezerszer jobban szeretem és egész életemben
                    az lesz legboldogabb gondolatom, hogy én önt még elébb szerettem! Értette a mit
                    mondtam?</p>
				<p>- Értettem, s hálás szívvel megköszöntem édes szavát. E gép még azt is híven
                    visszaadta, ha az én imádottam egyik gondolatát leányi félénkséggel és angyali
                    ártatlansággal halkabban súgta, vagy visszatartott lélegzettel felém
                    sóhajtotta.</p>
				<p>- Nem lehet a gépet úgy forgatni, hogy lássam is önt?</p>
				<p>- Fájdalom, nem. Én most Gelenczén egyedül ülök szobámban. Előttem hasonló
                    szerkezetű készülék függ le a falról, mint ön előtt. Önre gondolok; lelkem látja
                    a legszebb és legbarátságosabb gyermeki arczot: de tényleg csak ezen hideg
                    érczlaphoz beszélek. A villany ereje tova ragadja hangomat, de szemem oda nem
                    követheti. Holnapra boldogabb perczeket várok. A grófné izené, hogy ott van
                    Nagygáthy gróf s nagyon ingerült párbeszéde volt az édes mamával.</p>
				<p>- Ön ezt tudja?</p>
				<p>- A grófné, e gép által mindent megmond nekem. Reményt adott, hogy holnap
                    láthatom önt.</p>
				<p>- Ha ide jön, mindenesetre; de csak néhány perczre, mert mamám kijelentette, hogy
                    addig marad itt, míg ön át nem jön látogatóba.</p>
				<p>- A grófné azt hiszi, rábirhatja barátnéját, hogy eltűrheti az én szenvedhetlen
                    jelenlétemet.</p>
				<p>- Kérem önt, semmit se koczkáztasson. Inkább beszélgessünk e gépen át egy pár
                    napig, mint megérjem a szomorúságot, hogy lássam önt egy pillanatra s aztán
                    bezárjanak a börtönbe, Kassán, vagy Réthfalván. Tudja, hol van most mamám?</p>
				<p>- Kártyázik a főispánnéval.</p>
				<p>- Igazán részünkön van Cecilie néni?</p>
				<p>- Jelenleg kétségtelenül. Jó szíve van s azon kívül e gép rendkívül mulattatja.
                    Én itt ülök tétlenül, s várom az érkező igét.</p>
				<p>- Tudta, hogy én beszélni fogok önnel?</p>
				<p>- A grófné megigérte.</p>
				<p>E pillanatban valaki kívülről megzörgeté az ajtó kilincsét. A tíz percz letelt,
                    mint egy elröpült fohász.</p>
				<p>- Oh, Gábor, vége e nap boldogságának. Jön a néni s visz vissza a társaságba. Még
                    egy utolsó szót.</p>
				<p>- Szeretem önt!</p>
				<p>- Szeretem önt!</p>
				<p>A grófné belépett s mindjárt látta, hogy az engedélyezett tíz percz nem volt itt
                    elpazarolva. Egy tekintet a leány boldog arczára s többé semmi oka sem lehetett
                    a kérdezősködésre.</p>
				<p>Mikor Lenke kisasszony ismét a társaságba vegyült, Nagygáthy gróf rögtön melléje
                    telepedett és el sem hagyá helyét, mint a szinházban a megfizetett
                    zártszéket.</p>
				<p>A leányka pedig mióta nem tekinté őt vőlegényének, tiszta szivéből visszafogadta
                    rokonának és kedves jó bácsikájának. És az est hátra levő részét oly kellemes
                    csevegés és nevetközés között tölték el, hogy e rögtöni változás az egész
                    társaság előtt méltán feltünhetett.</p>
				<p>És nem is egészen ok nélkül. Tudjuk, hogy Gedeon gróf mindig Ciceroval tartott, a
                    ki azt mondta: ha olvasom a könyvet, hiszek neki, ha leteszem, kétkedem. Így
                    volt ő Lenke hugával: ha nem látta, könnyen feledte, de ha bűvös közelébe jutott
                    ezen a menny minden bájaival és gyönyöreivel elárasztott alaknak, rögtön
                    felgerjedt régi szenvedélye. Egy pillanatra elkapta a szerelem mámora,
                    elfeledkezett, hogy a 70,000 holdas vőlegény a 9000 holdas menyasszonyt joggal
                    keveselheti, sőt hinni kezdé a báróné azon meséjét is, hogy ez a tapasztalatlan
                    gyermek pusztán csak természetes félénkségből rejtőzött el előle, bizonyos igen
                    nevezetes napon. Épen mint a kis fiú teszi, ha ágy alá búvik, hogy ne vigyék
                    iskolába.</p>
				<p>Csakhogy a kis fiút hamar megtalálták ott, míg a menyasszonyt akkor látták, a
                    midőn saját jó szántából került haza.</p>
				<p>Éjfél után egy órakor széledni kezdett a társaság; az urak és hölgyek, mintha
                    szökdösniök kellett volna, egymás után eltüntek és éji nyugalomra tértek.</p>
				<p>Reggel tizenegy órakor volt a szokott idő, melyben a társaság ismét együtt volt a
                    nagy teremben.</p>
				<p>Jetty, czimzetes komorna is megérkezett s a grófné rendelkezése folytán kocsit
                    talált a várkonyi állomáson; tehát a báróné és leánya öltözéket változtatva
                    jelenhettek meg a társaságban, mely épen e perczben vonult be a reggeliző
                    terembe.</p>
				<p>Itt roppant kerek asztal állott a középen, megrakva istennek minden
                    legválogatottabb áldásával. Szokás szerint ilyenkor teljes szabadság
                    uralkodott. Mindenki oda ült, a hova tetszett, abból evett, a mi szemét és
                    étvágyát leginkább felingerlé. Az urak jártak-keltek, egy kicsit iszogáltak, sőt
                    némelyek félre is ültek, ettek valamit és hirlapot olvastak.</p>
				<p>A báróné rosszul aludt; egész éjjel lázas álmokkal küzdött; Nagygáthy grófnak
                    pillanatnyi felhevülése ismét elszédítette, újra hiú képzelgésekre ragadta. De
                    most mindjárt nem tetszett neki, hogy ezen hirhedt csélcsap nem Lenke mellett
                    keresett helyet, hanem bevette magát a legnagyobb kényelemmel az asszonyok közé,
                    úgy hogy jobbról a grófné, balról a főispánné szomszédságába jutott.</p>
				<p>Itt igen hangosan beszélt. Úgy látszott, bámultatni engedte itt élvezett
                    szabadságát és ékesszólását.</p>
				<p>- Úrnőm, grófném, határtalan hatalmú nénikém! engedje meg legalázatosabb
                    rabszolgájának, hogy ezt a novemberi pompás villegiaturát egy kissé
                    megkritizáljam.</p>
				<p>- Oh, bátran - felelé a grófné, a ki mindig készen volt apró dolgok fölött
                    hangzatos szólamokkal parádét űzni. - Ön tudja, hogy a politikában a hiven
                    szerető nő mindig rendületlenül férje pártján áll. Cseklész úr pedig felkent
                    hőse a korlátlan sajtószabadságnak. Egyszer egy télen esküdtszéki tag volt s
                    minden vádlottat, elvből, «nem vétkes»-nek itélt. Talán talált az én dicsőséges
                    Gedeon öcsém nálam valami javítani valót?</p>
				<p>- Valami javítani valót? az ég irgalmazzon ily szerénytelenségtől; - hanem egy
                    kis kiegészítés még sem volna felesleges.</p>
				<p>- Hallom.</p>
				<p>- Három kisasszony, három elsőrendű szépség van a háznál, és csak ugyanennyi
                    fiatal ember.</p>
				<p>- Nem elég mindeniknek egy?</p>
				<p>- Elég; de ne foszszuk meg a hölgyeket legszentebb joguktól, a válogathatás
                    szabadságától. Például ha két kisasszony már kijelölé azon napra udvarlóját, a
                    harmadik kénytelen megelégedni a maradékkal; tehát tartalék-seregről is kellene
                    gondoskodnunk.</p>
				<p>- Ez igaz.</p>
				<p>- Engedje meg tehát édes néni, hogy átkocsizzam Gelenczére, s rendőri
                    karhatalommal idehozzam az én kedves mérnök barátomat.</p>
				<p>- E szívesség köszönetet érdemel.</p>
				<p>Gedeon gróf rögtön élt a nyert felhatalmazással s felkelvén székéről a
                    legközelebb mellette állongó szolgának parancsolá: mondd a kocsisnak, hogy
                    fogjon.</p>
				<p>- Ez államcsiny - gondolá némely élesszemű jelenlevő.</p>
				<p>- Ez összeesküvés ellenem - súgá a báróné szomszédnéjának, a kivel bizalmaskodni
                    is szokott.</p>
				<p>A ház úrnője a forradalom kitörésének közelegtét érezvén, szétnézett az asztalon
                    s mindjárt talált oly hiányt, melynek kipótlására személyesen kellett
                    intézkednie.</p>
				<p>Átment tehát a szomszédban fekvő nagy terembe s leült egy karszékre, szemközt a
                    kandallóval, előre tudván, hogy a báróné nyomban követi. Úgy is volt. Jött,
                    mellé ült és siralmas hangon mondá:</p>
				<p>- Cecilie, nem feledted igéretedet?</p>
				<p>- Csak nem akarsz hazautazni?</p>
				<p>- Én szívesen itt maradnék; de ne kivánd, hogy találkozzam azzal az emberrel.</p>
				<p>- Ez túlságos aggály, indokolatlan érzékenység. Mért háborgatna téged, egy
                    emberrel több, vagy kevesebb a házban? Reggel, este egy kis fejhajtással
                    elfogadod üdvözletét, egész napon pedig souverainement ignorálod. De ha ily
                    rögtön elmégysz, azt mondják vendégeim: féltél.</p>
				<p>- Féltem? kitől?</p>
				<p>- Nem tőle, hanem magadtól. Félsz, hogy bővebben megismered, becsülni fogod
                    eszét, szívét, nemes jellemét s akkor nem lehetsz iránta igazságtalan.</p>
				<p>- Ah, fogass be. Megyek, de nem haza, hanem Kassára.</p>
				<p>- Nem akarod megismerni?</p>
				<p>- Soha!</p>
				<p>- Ah, soha! kedvesem ez nem diplomatiai kifejezés. Mondjuk, hogy csak később.
                    Ezen szó sem kötelez le a jövőre: mert az itélet napja is csak valamikor később
                    fog bekövetkezni.</p>
				<p>- Hűtelen faj.</p>
				<p>- Kérlek, ne beszélj így. Melyikünkhöz nem volt valaki hűtelen? és kicsoda
                    közülünk, a ki valakihez hűtlen nem volt? A legelső szerelem soha sem az igazi.
                    Lásd, Cseklész úr, mikor tizenhárom éves fiú volt, szonetteket írt egy hét éves
                    leánykára. El is nevezte nevelője magyar Petrarcának. Aztán hányféle esküdött
                    örök szerelmet, míg a végzet karjaim közé vezérlé s mint látod, példás
                    egyetértésben élünk.</p>
				<p>- Ah Cecilie, oly kedélylyel, mint a tied, még boldogtalannak lenni is
                    élvezet.</p>
				<p>- Oly művészet, a mit más is megtanulhat.</p>
				<p>- A Szabolcsy név mindig szerencsétlenséget hozott házunkba.</p>
				<p>- Akkor a valószínűségek statisztikája szerint fordulni kell a koczkának. Ime,
                    imádott férjem ha kilenczszer veszt a pique-dámán, tizedikszer is rá tesz s
                    akkor egyszerre visszanyeri összes veszteségét. Boldog, a ki ily nagy filozófus
                    neje lehet Európában. Te pedig úgy mutatod, mintha sok kisérletet tettél volna a
                    Nagygáthy névvel! Honnan tudod, mi lakik e parányi emberkében? De most jut
                    eszembe, hallottad már ezen új szót, telefon?</p>
				<p>- Olvastam a lapok hirei között: valami amerikai humbug.</p>
				<p>- Nem az, mert létezik. Sőt már itt nálam is működésben van. Oly bámulatos gép,
                    hogy maga elég mulatságot fog adni arra, hogy vendégeimet karácsonyig itt
                    tarthassam.</p>
				<p>- Hogy jut neked most eszedbe, velem a telefonról beszélni.</p>
				<p>- Mindjárt látod okát. Cseklész és Gelencze között telefoni összeköttetés van. De
                    még titok. Itt csak a táviró sodrony felhúzását tudják: de valóságos
                    telefon.</p>
				<p>- Még nem magyaráztad meg, mint tartozik ez az én ügyemre?</p>
				<p>- Jer és nézd meg. Gedeon öcsénk huszonöt percz alatt Gelenczén van. Most
                    mindjárt betoppan a gelenczei kastélyba. A mérnök gróf beviszi a kandallós
                    szobába, ketten elkezdenek beszélni s te minden szót hallasz.</p>
				<p>- Itt Cseklészen, Gelenczéről?</p>
				<p>- Ez a telefon mestersége.</p>
				<p>- Bocsáss meg, az ezeregy éji mesék csak olvasni, de nem elhinni valók.</p>
				<p>- Századunk a tudomány bámulatos csodáinak korszaka. A gőzerő, vasút, távirda,
                    fotográfia a tegnap vívmánya; ma már a telefonra jutottunk. Szót se vesztegess a
                    kétkedésre. Saját füled fog meggyőzni. Megismered mindkettőnek hangját, még azt
                    is, ha egyik köhent, vagy pöfékelve szíja pipáját.</p>
				<p>- Elismerem, hogy érdekemben volna megtudni, mit beszél Gedeon öcsém a hátam
                    mögött. De, Cecilie! nem borzasztó lesz hallani, ha két hirhedt jó madár, rá
                    kezd arra az undokul szemtelen férfi stylusra.</p>
				<p>- Kedvesem, ezen túl kell magadat tenned: másként nem járja. Lásd, hogy félünk a
                    női orvostól, de ha szükségünk van rájok...</p>
				<p>- Oh, kérlek, hadd ezt.</p>
				<p>- Akkor szelidebb hasonlítással szolgálok. Ugy-e kellemes étvágygyal megeszszük a
                    fáczán melle húsát, de a fejét, lábát, körmét ott hagyjuk, pedig a szakács azt
                    is feltálalta. Te se halld, a mi nem hallani való, de jól értsd meg azt, a minek
                    hasznát veheted.</p>
				<p>Ezzel bevitte a kis ebédlőbe s megmutatta a gép külső szerkezetét. Természetes,
                    hogy itt várni kellett, mert a grófné, a báróné előtt nem izenheti Gelenczére,
                    hogy kezdődjék az előre kiszámított komédia.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Gelencze ura a kastély kapuja előtt várta barátját. A grófné már reggel
                    értesítette a látogatásról s még az órát is meghatározhatta: reggelizés után
                    annyi időre, míg Nagygáthy gróf lovai gyors ügetéssel oda érnek.</p>
				<p>- Servusz Gabi. Mondd rögtön, igaz-e, a mit ez a hóbortos Cecilie néni velem
                    elhitetni akar?</p>
				<p>- Szóról, szóra.</p>
				<p>- Akkor igazolnom kell magamat, miként egyeztem bele e képtelen játékba. Teljes
                    félóráig titkosan konferencziázott velem; azt pedig tudod, hogy én Ciceróval
                    tartok.</p>
				<p>- Mindenben a mi bölcsesség.</p>
				<p>- Tehát az este megint gyenge órám volt. Olvastam a könyvet; gyönyörű arany
                    betűkkel van írva Lenke hugom szép szemében. Mellé ültem, vele mulattam és újra
                    elszédültem. De jött az éj, s vele a reflexió és a hideg megfontolás ideje. Mert
                    láttam, hogy a báróné, a kivel kicsit nagyon őszintén gorombáskodtam, újra
                    vérszemet kap, hálót vet, s horogra akarja csalni a nagygáthi kövér halacskát.
                    Jer segíts ki a hinárból. Vezess a gép elé, hadd mondjam el ott, a mit szemben
                    elmondani nagyon restelnék. Elhiszi a báróné, hogy mi, ketten tout de bon,
                    fecsegünk?</p>
				<p>- A két hangot mindenesetre megismeri és a szavakat megérti. Később, ha a telefon
                    ismert és elterjedt intézmény lesz, ily kiszámított szinpadi jelenet
                    rögtönzésére használni nem lehet. Mert a villanyos sodrony csak úgy viszi a
                    hangot a távolba, ha az ember egyenesen a gépre alkalmazott fémlemezre beszél.
                    Ily módon pedig nem szoktunk conversálni. Most azonban a báróné még elhiheti,
                    hogy ketten bizalmasan csevegünk és mindent hall, a mi a szobában élő szóval
                    kimondva lett.</p>
				<p>- De kérdheti, mért jöttünk épen azon szobába, a hol a telefon áll.</p>
				<p>- A báróné nem fogja azt kérdeni: de azt is hiheti, ha az ember magában lakik,
                    elég, ha egy szobát fűttet.</p>
				<p>- Bravo: ez rá nézve argumentum ad hominem. Nagyon hajlandó lesz elhinni.</p>
				<p>Bevezette barátját a háló-szobába, a hol pattogó tűz égett a kandallóban s ketten
                    a gép elé álltak.</p>
				<p>Bizonyosra jöttek ide, mert Cseklészen a komorna már jelt adott arra, hogy a
                    grófné barátnéjával közeleg.</p>
				<p>- Kezdjük - szólt Gedeon gróf - ne várakoztassuk a hölgyeket.</p>
				<p>- Ezennel megnyitom a gépet; de szükség, hogy két dologra figyelmeztesselek.</p>
				<p>- Helyes; te is értesz már a primo és secundóhoz.</p>
				<p>- Először, hogy kezdetben közönyös tárgyakról beszélj; az időről, a vetések
                    állásáról; megkérdheted, nem vagyok én is náthás ebben a ködös lucskos
                    időben?</p>
				<p>- Ugy lesz.</p>
				<p>- Másodszor folyvást minden megerőltetés nélkül beszélj, mint ha kényelmesen
                    hozzám szólanál. Mert átkozott hűséges gép ez. Ha szokatlanul erősen
                    artikulálsz, mindjárt észreveszik, hogy nem a melletted ülőhöz beszélsz, hanem
                    egyenesen átkiabálsz a szomszéd kastélyba.</p>
				<p>- Értem; kezdhetjük.</p>
				<p>Csakugyan egy darabig köznapi tárgyakat emlegettek s csak lassanként tértek
                    kitűzött czéljok felé, melynek kivánt eredménye az lett volna, hogy az egyik
                    urat elkergessék Réthfalváról, a másikat (esetleg) meginvitálják oda.</p>
				<p>Most már jött a java.</p>
				<p>- Oh barátom! Egy Nagygáthy, és oly férfi mint én vagyok, nagyon sokat követel a
                    házasságtól! A menyasszony jó neve, ősrégi családja, és ragyogó szépsége még
                    nem elég az üdvösségre. Nagyobb földbirtok kell oda, mint a réthfalvi rongyos
                    9000 hold és több pénz, mint a 200,000 nyomorúságos forint, a mit a fösvény
                    báróné évek óta, a tíz körmivel összezsugorgathatott! Megmondjam neked a
                    minimumát azon árnak, melyen alól a Nagygáthy grófok soha el nem adták fiatal
                    korukat és szabadságokat? Körülbelől 20,000 hold és legalább egy millió pengő
                    forint, hogy menyasszonyom pénzéből kifizethessem adósságaimat. Azzal aztán nem
                    gondolok, ha az asszony hozományát betáblázzák birtokomra, mert az ily pénz úgy
                    is csak soha meg nem adom fejében kötött adósság.</p>
				<p>- És a szépség, szívbeli jóság és hű szerelem becse hol marad?</p>
				<p>- A mi a szépséget illeti, ez magától érthető kellék, de bizonyos határig
                    hajlandó vagyok alkudozásba bocsátkozni. Mert mire való nekem a feleség? hogy
                    adjon örököst. Egyet? az kevés. Kettő elég, három felesleges. Csak annyi kell,
                    hogy ha elvinné valamelyikét a kicsikék közől a difteritisz, maradjon más is
                    rezervában. Mihelyt pedig csiripol köröttem a Nagygáthy sucrescentia, s
                    biztosítva van a jövő, menten visszaveszem régi szabadságomat és élvezni akarom
                    második ifjúságomat. Jogom van erre, re quasi bene gesta. Az asszony ekkor
                    pityereghet, tetszése szerint; hullathatja könnyeit, mikből Shakspere szerint
                    krokodilok teremnek. Végre, miként a zsák megleli foltját, úgy a megszomorodott
                    szalmaözvegy az ő vigasztalóját.</p>
				<p>Gábor gróf itt hirtelen bezárta gépét, mert sok volt már, a mi hallani valót
                    innen Cseklészre küldtek.</p>
				<p>- Gida! Nagyon elragad buzgóságod. Ne feledd, hogy a báróné hallja szavadat
                    Cseklészen, nem pedig madame Gouguenard, az expáholynyitóné Trouvilleben.</p>
				<p>- Patvarba: te engem félbeszakítasz legvelősebb szónoklatomban. Pedig olyan
                    legény vagyok, hogy vagy igazán teszek valamit, vagy abba hagyom. Félig soha.
                    Elhiheted, hogy nagyon erős, világos és rikító szó kell ahhoz, hogy a báróné
                    kegyeskedjék engem tisztán megérteni. Kérlek, nyisd meg ördöngös machinádat.</p>
				<p>Gábor gróf fordított egyet a csavaron és a gép újra szolgálatképes lett.</p>
				<p>- Barátom! itt falun még hagyján, de a városban ki nem kerülhetem a báróné
                    incselkedéseit. Tegnap este leültem a szép leány mellé s csak annyit mondtam:
                    befellegzett, s láttad volna, mily olvadó anyósi szemeket vetett rám az öreg
                    asszony a kandalló mellől! Az egykor szép Laura, a ki, kicsiben mult, hogy nem
                    lett a te édes kedves anyád! Még nem feledtem, minő ocsmány fekete sauce-ba
                    kevert engem, a midőn a te okmányaidban hamis tentát akart felfedezni. Tőle
                    származott az eszme; én csak a szerény végrehajtó voltam, a ki a pénzt adta az
                    országos hirű chemikus megvesztegetésére.</p>
				<p>- Hagyj békét a régi dolgoknak. Akkor még csak prætendens gróf voltam, tehát a
                    tősgyökeres aristokratáknak jogában állott az új követelőt rendre utasítani.</p>
				<p>- Most jövök a fődologra. Egészen más volna és más papirosra tartoznék, ha az a
                    kis leány szeretne engem. Mert a szerelem olyan bolondság, hogy annál csak az
                    nagyobb, ha az ember e romlandó portékát a házasság roppant agiójával fizeti
                    vissza. De világos, hogy Lenke hugom épen úgy szeret engem, mint én a zsidót, a
                    ki lejárt váltóval kopogtat be hozzám. Nem kellek neki; meg is szökött előlem;
                    várhatja az anyja, míg engem visszakaparíthat. A legokosabb embert is meg lehet
                    csalni, de csak egyszer. Ugyanazon módon, másodszor soha. Oh báróné asszonyom,
                    most már pörkölheted az avas szalonnát, rá kötheted a csapda nyelvére, engem
                    ugyan többé be nem csipsz egérfogódba!</p>
				<p>- Ah, mi haszontalan fecsegessél töltjük a drága időt. Siessünk a hölgyek
                    üdvözlésére. Lovaid nyugtalanok; hallom, hogy kapálják patáikkal az udvar
                    kövezetét. Jobb lesz ennél, ha halljuk a grófné szellemdús elmefuttatásait, s
                    tanulunk valamit a báróné élettudományának gazdag tárházából.</p>
				<p>Csak épen ennyi hizelgést engedett meg a fiatal ember magának a báróné irányában,
                    pedig élte boldogságának föltétele ezen nő kezében volt letéve.</p>
				<p>- Még egy utolsó szót, hozzád titokban, a négy fal és négy fül között. Huszonöt
                    percz alatt ott leszünk Cseklészen és számodra felséges mulatság készül. A kis
                    leány kerülni fog, mint a viperát; az anyja pedig belém csimpajkozik, és el nem
                    bocsát. Oh ha tudná, hogy legalább húsz évvel vénebbnek látszik, ha kardot köt,
                    s a leányos anyák hadseregében ütközetre indul a férfiak ellen! Meglásd, mihelyt
                    megpillant, sápít, sóhajt és felforgatja szemét, mintha titkot akarna megsúgni.
                    Ez a titok pedig azon hazudság, hogy leánya ma reggel nagyot sóhajtott s az
                    ablakon át oda pillantott, a hol az én kis-gáthi rozzant kuriám otromba kéményei
                    a jegenyefák közől az égbe merednek!</p>
				<p>Ezzel elhagyták a szobát, kocsira ültek és hajtottak Cseklész grófné kastélya
                    felé.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Ezen itt vázlatban előadott fényes ékesszólásnak legelső látható eredménye lett,
                    hogy a báróné többé nem beszélt az elutazásról. A vendégszerető grófné pedig nem
                    emlékezteté szándékára.</p>
				<p>Szépen, divatosan és betanult elegantiával jelent meg a két fiatal ember a
                    társaságban.</p>
				<p>A báróné félrehúzódott s befészkelé magát a legerősebb várba, a mit a terem
                    csataterén találhatott. Leányát úgy ülteté maga mellé, hogy annak közelébe élő
                    lény nem juthatott, ha csak a pamlag előtt álló s díszkiadású könyvekkel és
                    albumokkal rakott asztalt félre nem mozdítá helyéből. Oly merényletet, melyre
                    itt senki sem mert vállalkozni.</p>
				<p>Gedeon gróf bizonyára többet mondott a telefonra és erősebb kifejezéseket
                    használt, mint bensejében gondolta. De ha egyszer kiröpítette a szót ajkáról,
                    minden körülmény között elvállalta a felelősséget. Tehát nem tehette, hogy
                    csúszó-mászó teremtmény módjára, nyájas képet mutasson. Épen csak tartozó
                    kötelességből hajtotta meg magát s kérdés marad: észrevette-e a báróné vagy
                    sem?</p>
				<p>Annyi bizonyos, hogy ez a nagy terem puha szőnyegén folytatott elhatározó
                    ütközetben, egyik megveretés után a másikat szenvedte.</p>
				<p>Borzasztó kín, bosszúság és megaláztatás. Biztosan számított azon kéjre, hogy
                    Nagygáthy gróf szokott nyájas arczczal közeledik feléje: ő pedig félvállról néz
                    rája. És még haragot sem mutathatott, mert el nem árulhatá, hogy hallgatózott!
                    Elviselhetlen állapot ez s honnan keressen fegyvert a bosszúállásra?</p>
				<p>Miután pedig asszonyi teremtmény soha sem szokott férfit szíve gyökeréből
                    megvetni és megutálni, a nélkül, hogy a kebelében mindig készletben tartott
                    kegyek kincseit egyúttal más férfi előtt fel nem tárná, történt, hogy a midőn
                    Gábor gróf közeledett, és hódolatát kifejezte, barátságosabb viszonzásban
                    részesült, mint valaha. Majdnem azt mondta neki: örülök, hogy látom.</p>
				<p>De ez csak egy pillanatig tartott. A báróné fél szemmel a terem túlsó oldalára
                    tekintett s úgy rémlett előtte, mintha a hitelhagyott Nagygáthy gróf kárörvendő
                    mosolylyal venné tudomásul vetélytársának kitüntetését.</p>
				<p>- Értem gondolatodat, áruló - tünődék a báróné. - Rá van írva nemtelen homlokára
                    lelkének egész benseje. Most épen azt mondta: ha vége a nagygáthi 70,000
                    holdnak, jó lesz a gelenczei 13,000 holdas pusztácska is.</p>
				<p>Tehát ott maradt helyében. Őrzötte leányát; nézegette a pompás aczélmetszeteket,
                    s magyarázgatta is azoknak értelmét.</p>
				<p>Hat órakor jött egy öreg úr, karját ajánlotta s bevezette az ebédlőbe. Az
                    asszonyok után a leányok következtek s Gábor gróf ma volt életében először oly
                    szerencsés és boldog, hogy imádott Lenkéjét karján vezethette, leült melléje és
                    az egész idő alatt szolgálta és mulattatta.</p>
				<p>Azonban ezen ebéd alatt oly valami ritkaság adta elé magát, a mihez ezen házban
                    senki hozzászokva nem volt.</p>
				<p>Épen javában hordták fel a szakács remek készítményeit, a midőn a táblaterítő
                    hivatalos arczczal közeledik a grófnéhoz, tisztelettel meghajlik és ezüst
                    tálczán levelet tesz úrnője tányéra mellé.</p>
				<p>Kötelessége szerint megjegyzé:</p>
				<p>- Méltóságos grófné, ezt a levelet külön küldöncz hozta Várkonyról.</p>
				<p>A grófné rápillantott a levélre, megismerte az írást s aztán tiszteletteljes
                    egykedvűséggel félretette. Nem volt szokása, csekélység miatt az ebéd ünnepélyes
                    rendjét megháborítani.</p>
				<p>De midőn, mint elnök, az asztalt feloszlatta és az urak rövid időre a dohányzó
                    terembe vonultak, feltöré a grófné a levelet és előre tudván, hogy abban titok
                    nem lehet, felolvasá a hozzá közelebb álló hölgyek előtt.</p>
				<p>Tőle jött, Cseklész gróftól!</p>
				<p>«Kedvesem!</p>
				<p>A telet Angliában töltöm Gainsbury lordnál, a ki leghíresebb rókavadász Kent
                    megyében. Miután pedig Pesten és jószágaimon is egy kis pénzügyi elvégezni
                    valóm van, nem állhatok ellen azon forró vágyamnak, hogy egyúttal téged is
                    lássalak. Küldj holnap reggelre kocsit Várkonyba, mert nálad töltöm a napot, ott
                    ebédelek s csak az éji vonaton indulok vissza. Ölel forrón szerető és a sírig hű
                    férjed</p>
				<p>Endre, s. k.»</p>
				<p>- Ah - mondá a grófné: - ki nem irigyli sorsomat? Harmincz évi boldog házasság
                    után még mindig a sírig hű férjjel áldott meg az isten!</p>
				<p>Ezzel áttértek a napirendre.</p>
				<p>A báróné érzette, hogy a két nap óta folyó ütközetben minden ponton veszteséget
                    szenvedett. Még a főispánné is megverte!</p>
				<p>Visszahúzódott erős várába, de leányát oda sem kaphatta mindjárt vissza. Nagyon
                    körülfogták a kis leányt a beszédes nénik, kikhez később az egyenkint
                    visszaszállinkozó urak is csatlakoztak.</p>
			</div>
			<div type="chapter">
				<head>XXVIII. (A történet kifejése.)</head>
				<p>A báróné meg volt törve. Tán már akkor ingadozott, a midőn Cecilie barátnéja
                    meghívását elfogadta: mert oly erős és megrögzött lélek, mint ő volt, nem
                    riadhatott vissza azon kényelmetlenségtől, hogy egy éjet a várkonyi pályaház
                    várótermében töltsön, hanem ott marad s másnap vasúti menetjegyét újra
                    lebélyegeztetvén, útját Kassa felé folytathatja.</p>
				<p>Azonban a kastélyba jött; kimondta feltételét, de midőn a véletlen Nagygáthy
                    grófot ide vetette, a báróné újra elvesztette iránytűjét s azzal cselekvési
                    függetlenségét.</p>
				<p>Következett a telefon által kapott keserű leczke, mely sebészi fájdalmas műtétnek
                    is beillett. Ekkor pedig ellenkező okból halasztotta el hazautazását. Mert ha a
                    csatát el is vesztette, nem lehetett szándékában a megveretést rendetlen és vad
                    megfutamodással el is ismernie. Inkább csak biztos fedezet védelme alatt
                    stratégiai visszavonulásra határozta magát.</p>
				<p>Ezalatt megérkezett Gábor gróf is s tűrnie kellett, hogy leánya ezen fiatal
                    emberrel kedve szerint mulathasson. Mert a nagy társalgó terem a vendégsereg
                    nyilt fóruma, a hol senki sem parancsol és senkitől engedelmességet követelni
                    nem lehet. A ki itt van, az mind otthon van s azzal társalog, kivel tetszik.
                    Gondolni is képtelenség, hogy ilyen helyen valaki kivételes, vagy épen
                    szeszélyes szerepet viselhessen. Mindenki egyenlő. Egy ember mindeniké s az
                    összes jelenlevők egyesekkel rendelkezhetnek.</p>
				<p>De azért a báróné mégis kigondolt valamit, hogy e kellemetlen csapdából díszes
                    önállósággal kiszabadulhasson. Még ezen estén megbízá Jetty komornáját, hogy
                    bármily áron a faluból lovas legényt szerezzen, a ki éjjel Réthfalvára
                    nyargalván, megvigye a parancsolatot a kocsisnak, hogy virradóra fogja be a két
                    lovat s jőjjön ide Cseklészre.</p>
				<p>Mert nagyon különböző helyzet volt újra kérni a grófnét, hogy küldje őt haza,
                    vagy egyszerűen jelenteni, hogy itt van kocsim, megyek Réthfalvára! Ennyi
                    szégyenvallás után, legalább az elutazásnak módja hozhatott némi kárpótlást
                    büszkeségének.</p>
				<p>Másnap reggel kilencz órára volt kitűzve Cseklész gróf ünnepélyes bevonulása neje
                    kastélyába.</p>
				<p>Ez az ünnepély nagyon csendes egyszerűséggel ütött ki. Két úr meghozta azon
                    áldozatot, hogy már ily korán felöltözött s az országútra nyíló ablakból leste a
                    ház urának közelegtét. A hölgyek nem engedték magukat szokott napirendjökben
                    megháborítani. Maga a grófné is csak hálószobájában pongyolára öltözve várta
                    sírig hű férjének forró öleléseit.</p>
				<p>A gróf mihelyt leszállott kocsijáról, hangos «jó reggel»-lel üdvözlé két barátját
                    s aztán egyenesen imádott nejének szentélyébe lépett.</p>
				<p>És a leírhatlan örömzaj a hosszú távollét után bekövetkezett boldog viszontlátás
                    fölött, legalább teljes három másodperczig tartott.</p>
				<p>Ekkor mondá:</p>
				<p>- Kedvesem, egész éjjel nem aludtam a vasúton, estére pedig ismét hasonló
                    gyötrelmeknek nézhetek elébe. Szerencsémre még épen három órám van a reggeli
                    felhozataláig, tehát kegyes engedelmeddel megyek aludni. De ha véletlenül nem
                    látnál helyemen az asztal mellett, kérlek, parancsold meg komornyikomnak, hogy
                    keltsen fel irgalmatlanul.</p>
				<p>Ezzel jól kiszellőzött, mérsékelten befűtött szobájába vonult és ágyba veté
                    magát.</p>
				<p>Cseklész gróf azon nagyúri speczialitások közé tartozik, kikről tréfából azt
                    mondják, legjobban hasonlít a többihez.</p>
				<p>Sokáig fiatal ember maradt, még tovább ízlelé a «legjobb idejebeli» férfikor
                    élményeit. Most már erősen behatolt a hatvanas évek felsőbb regisztereibe,
                    üzlete hanyatlani kezd s lett belőle javíthatlan roué. Tehát csakugyan hasonlít
                    többi rangtársaihoz.</p>
				<p>Különben eszes, okos, világlátott gavallér. Erejével, egészségével és pénzével
                    józan takarékossággal bánt. Valami nagy pazarló sem lehetett, mert elvűl tűzte
                    ki, hogy semmit drágábban nem fizet, mint a mennyit ér s a mennyiért
                    megkaphatja.</p>
				<p>Társalgó modorában sima és hízelkedő volt; de csupa szeszélyből rossz hírbe hozta
                    magát: tetszett neki az önző, szabadszájú és frivol ficzkót játszani. Soha sem
                    mondott valakinek kellemes bókot a nélkül, hogy mint a macska, körmeit is ne
                    mutogatná a rejtekből. Még ma látni fogjuk őt elemében, midőn a legnyájasabb
                    szólásformák között a bárónét vérig, veséig felkonczolni fogja a bonczoló
                    asztalon. Addig pedig kivánjunk neki csendes álmot és felüdülést, míg a
                    reggeliző asztalt felterítik.</p>
				<p>Tizenegy óra után már újra telve volt a társalgó nagy terem s a tizenöt vendég
                    megkezdé napi foglalkozását. A grófné szokott bombasztjaival, mikben főleg
                    önmagát gúnyolá, elbeszélte, mily boldog volt a viszontlátásnak átélt
                    perczeiben! A báróné dúlt-fúlt, sötéten és hallgatagon járt ide s tova, de
                    leginkább az ablakok közelében tartózkodott, lesvén a pillanatot, melyben
                    kocsija megérkezik és ismét korlátlan úrnője lehet akaratának.</p>
				<p>Így találhatott néhány percznyi időt a két szerelmes a háborítlan együttlétre.
                    Leültek ketten egy pár karszékre s forgatták az asztalon talált könyvek lapjait,
                    mintha a pompás aczél metszetek költői és művészi kivitelét csodálnák.</p>
				<p>Épen most mondja a kis leány:</p>
				<p>- Oh, Gábor, ne gondolja, hogy én háladatlan vagyok. Sokat láttam és mindent
                    tudok, mily fáradságába és küzdelmébe került önnek, csak a bizonytalan remény
                    megnyerése is, hogy láthassuk egymást. Így még nem bizonyította be senki, hogy
                    szeret és miként tud szeretni.</p>
				<p>- Köszönöm édes Lenkém, hogy megértette szándékomat. Igaz, hogy a siker kétes
                    volt, néha épen valószinűtlennek látszott; de pazarul meg vagyok jutalmazva, ha
                    ön ezentúl tudni fogja, mit volnék képes elkövetni, ha egykor az élet-halál
                    kérdése merülne fel előttünk. Én csak az én Lenkém példája után indultam. Ő
                    mutatta meg az utat, mit kell tenni a vész pillanatában.</p>
				<p>- Én bizonyos voltam, hogy eltünésem által szabaddá leszek: ön két hétig
                    fáradott, de gondosan emelt épületét a legcsekélyebb véletlen vagy mamámnak
                    pillanatnyi sugalma halomba dönthette volna.</p>
				<p>- Engem a társadalmi rend lánczai lekötve tartanak. Nem tehetek mást, mint a mi e
                    körvonalon belül lehető. De szeretem önt és e gondolat ad reményt és
                    biztosítékot egy szebb jövő felé!</p>
				<p>- Igen, egy szebb jövő felé. Nekem sincs más megtakarított kincsem e világon. De
                    ha élek, még sok időm van és a mit szívem ábrándjaira áldoztam, nem fogom
                    pazarlásnak tekinteni. Csak az fáj, hogy oly ritkán láthatom az én egykori
                    mérnökömet. Ön tudja már, hogy azon emelkedettebb hely, a hova önt jogai
                    felvezették, csak annyiban bír előttem értékkel, hogy közelebb jutottunk
                    egymáshoz és az út boldogságunk felé jobban ki lett egyengetve. De csak akkor
                    tudná meg ez én Gáborom igazán, mi lakik e gyenge leány bensejében? ha a sors e
                    változást közbe nem hozza. Mert én, mint a mérnök vagy az osztálytanácsos neje,
                    épen oly boldog lennék, mintha egykor Szabolcsy grófnénak nevezhetném
                    magamat.</p>
				<p>- Ez meg fog történni: tán előbb, mint vélnők. Eddig még komoly veszély nem hívta
                    fel férfiúi erélyemet egyenes cselekvésre. A bátorszívű leánykának elég volt
                    csak néhány lépéssel túl menni a kert kerítésén s Nagygáthy gróf büszkesége és
                    elbizakodottsága meg volt törve. Oh, tudom én: öt lépéssel tovább menni,
                    magában nem merénylet; de az elhatározás ezen útra térni, oly hőstett, minőt a
                    milliók közül is csak egy merészkedik elkövetni. Most rajtam a sor a férfias
                    föllépésre. Valami gyenge kezdetet már felmutathatok. Örvendek, hogy ezt mint
                    mérnök tettem, a gróf csak a szükséges anyagot adta hozzá. Legyen tehát
                    meggyőződve az én imádottam, hogy mentől fenyegetőbben tornyosulnának felénk a
                    fellegek, annál inkább felgerjed bátorságom s ha kell, vakmerőségem. Azon
                    öntudat mellett, hogy Lenkém szeret, nincs oly véglet, mely czélomtól
                    visszariaszthatna.</p>
				<p>- Ez az én hitem is: mert önnek és az ön szépen kiszámított gépezetének kell
                    köszönnöm, hogy egyelőre legalább megszabadultam a zárda falai közül. Mamám csak
                    kocsiját várja s visz haza.</p>
				<p>- E szó: visz haza, már reményteljes változást igér. Oda tiszta szívemből kivánok
                    szerencsés utat. Csak ne a szívtelen apáczák közé.</p>
				<p>- Nem mind szívtelenek.</p>
				<p>- Nem mind, csak épen azok, a kik ott korlátlan hatalommal parancsolnak. Azok
                    botor tévedésből vagy egy elvesztett boldogság utáni kétségbeesésből futottak a
                    vígasztalást nem adó falak közé. Sokan úgy akarnak bosszút állni a világon, ha
                    mentől több boldogságot eltemethetnek. Mert a csalódott szív megkeményedik és
                    kárörvendve keres sorsosokat a szenvedésben. Én pedig még ma óhajtanám
                    megmondani önnek végső elhatározásomat azon esetre, ha nyilt erőszak akarná az
                    én Lenkémet tőlem elszakítani. Nem borzadna el tőlem?</p>
				<p>- A mit az én Gáborom irántam való szerelemből elkövet, az csak magasztos
                    cselekvény lehet. Én is bizonyos voltam, hogy nem fogja megvetni és
                    kalandornőnek nevezni a leányt, a ki képes volt anyja házát titokban elhagyni.
                    Tehát, a ki érettem merész tettre emelkednék, az tőlem ne bocsánatot kérjen,
                    hanem köszönetet és örök hálát követeljen.</p>
				<p>Ez annyit tett: szeressük egymást s aztán szálljunk szembe bátran az egész
                    világgal. A ki külön akar minket választani, álljunk ellen közös erővel;
                    mindketten ott azon téren, melyen hivatva leszünk cselekedni, erőszak ellen
                    erőszakot is használni!</p>
				<p>Ily bátor szíve volt Lenke kisasszonynak, a kit e sorok folyama alatt
                    legörömestebben csak a «kis leány» gyöngéd nevezete alatt szerettünk
                    említeni.</p>
				<p>Gondolataiknak közös kicserélése után csodálatosan meg voltak vígasztalva. Oh, ha
                    csak kezet szoríthattak volna! Ők, a kik egymás karjai közé is omlottak volna:
                    mert a helyzet is oly válság közelébe jutott, hogy valaminek okvetlenül közbe
                    kellett jőni, mert másként...</p>
				<p>És mi akadályozta boldogságukat? Minden föltétel megvolt köztük, a mit csak a
                    szív és a világ törvényszéke követelhetett.</p>
				<p>Lehet-e oly megátalkodott anya, hogy pusztán ellenszenvből és vak gyűlöletből még
                    sokáig visszatartsa őket az oltártól?</p>
				<p>Még volna értelme egy báróné engesztelhetlenségének, ha Szabolcsy Gábor most is
                    csak ott állna, a hova esze, ügyessége és talentuma emelték; de a sors
                    kedvezménye elárasztotta már őt mindazon ajándékkal, miket e haza a kiváltságos
                    osztály fiainak megadhat.</p>
				<p>Honnan kerülhet tehát mégis oly erős érv, mely az anya megátalkodottságát
                    lefegyverezze?</p>
				<p>Meg van írva: isten kiválasztotta a gyengéket, hogy megszégyenítse az
                    erőseket.</p>
				<p>Azaz: Soha sem térhet a rossz és esztelen ember könnyebben a jobb útra, mint a
                    midőn még magánál is gonoszabb és bolondabb czimborával találkozik.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>A szokott órában és a bevett kényelmes rendszer megtartásával, jó kedvvel indult
                    a társaság a reggeliző terembe.</p>
				<p>A báróné kissé hátra maradt és elkerülé, hogy valamelyik udvarias úr (kinek jobb
                    szerencséje nem akadt) karjára vegye.</p>
				<p>Ha füle nem csalta, épen e pillanatban kocsi állott a kastély kapuja elé.</p>
				<p>Kinézett, de a méreg elfutotta arczát és vérét, a mi csak ereiben kerengett, mert
                    Nagygáthy Gedeon kocsija állt elő s a gróf rövid búcsúvétel után elutazott.</p>
				<p>Még ezt is meg kellett érnie!</p>
				<p>Ő akarta az ex-vőlegényt itt hagyni s most ez megy el előle vigyorgó győzelemmel!
                    Még vissza is nézett, mintha kiáltott volna: Semmi gondom rátok: adieu,
                    hetvenezer holdas parthie!</p>
				<p>A teremben reggelizés alatt vidám társalgás folyt, melyet a palaczkok megürülése
                    mindinkább elevenített. Ebéd alatt ugyan a gróf mint házigazda valahol az asztal
                    végén kap helyet, de a fesztelen s minden ünnepélyességet mellőző reggeli alatt,
                    feltünés nélkül, régen nem látott Cecilie-je mellé telepedett. Evett sokat
                    irigylendő étvágygyal s még többet ivott. Úgy viselé magát, mintha mindig itthon
                    laknék s most sem készülne újra világgá menni.</p>
				<p>Az alakult apró csoportkák tagjai kedvtelve nevetköztek. Gábor gróf Lenke
                    kisasszonyt bókokkal halmozá el; a báróné mint kárhozott lélek elkülönzé magát s
                    oly képet mutatott, hogy senki közelébe kerülni nem merészkedett.</p>
				<p>Cseklész gróf bizalmasan cseveghetett imádott nejével. Mindketten folyvást nyájas
                    és lekötelező igent bólintgattak fejökkel, a miből nem következett, hogy épen
                    most, mint boldog házaspárok között is megesik, egy kicsit össze nem pöröltek
                    volna.</p>
				<p>És mégis nem így volt. A grófné más érdekesebb tárgy hiányában elbeszélé férjének
                    a Réthfalván folyó történeteket és igen szigorú megrovás alá vette a báróné
                    konokságát.</p>
				<p>A grófnak tetszett a história. Csak az sértette, hogy egy báróné még
                    szerencséjének sem tartja, ha az ős Szabolcsy grófok ivadékát mint vejét
                    üdvözölheti.</p>
				<p>- Kedvesem, - mondá - jól tudván, hogy Réthfalvyné régi hű barátnéd, azt hiszem,
                    kellemes jelenetkét szerezhetek neked, ha Laurácskánknak borsot török az orra
                    alá s oly szűk utczába szorítom, hogy onnan ugyan ép testtel ki nem búvik.
                    Csináld tehát a dolgot úgy, hogy a társalgó teremben, én, te, ő, külön coteriát
                    képezzünk.</p>
				<p>A grófné mulatságra nyervén kilátást (a mi előtte mindig elhatározó szempont
                    volt) megigérte segítségét.</p>
				<p>A társalgó szoba hat ablakos terem volt, melynek benső falai mellett öt vagy hat
                    nagy pamlag állott asztallal és annyi karszékkel, a mennyi csak elfért. Mindenki
                    itt kereste fel saját társaságát; innen vándoroltak a szomszédba rövid
                    látogatásra. Tehát a csoportkák folyvást változtak, de a hol ketten, hárman
                    fejöket összedugva beszélgettek, oda senki sem közeledett.</p>
				<p>Mintegy délutáni két óra lehetett. Az urak lapdányoztak, a nők zongoráztak,
                    énekeltek; némelyek még hímzést is tartottak kezükben. A két szerelmes
                    megelégedett, ha egymás szeméből az üdv balladáját olvashatá ki: a midőn a
                    grófné karjára vette a bárónét és elvezette oly pamlagra, mely még nem volt
                    elfoglalva.</p>
				<p>A következő perczben már a gróf is ott állott.</p>
				<p>- Szabad?</p>
				<p>- Kérlek, ülj mellénk.</p>
				<p>- Igen szívesen; de ha hívatlan háborgató vagyok, bocsánatot kérek s
                    visszavonulok.</p>
				<p>Ezzel leült egy karszékre, mely a hölgyekhez legközelebb állott s minden
                    bevezetés nélkül rákezdé:</p>
				<p>- Ma foi, Cecilie, neked olyan szellemes társaságod van, hogy akárhova forduljak,
                    mindenütt azt hallom: halálos szerelembe esett a mi gelenczei szomszédunk, de az
                    én Laura barátném nem igen szívesen látja.</p>
				<p>Ez oly nyilt és egyenes interpellatio volt, hogy a báróné kénytelennek érzé magát
                    azt tudomásul venni s felelé:</p>
				<p>- Lehet.</p>
				<p>- Azt mondják, édes Laurám, szigorú vagy leányod iránt, bezárod házadat,
                    társaságokba nem jársz, sőt holmi kolostorokkal is fenyegetőzöl.</p>
				<p>- Kérlek, Endre, beszélj másról.</p>
				<p>- Bocsáss meg édesem, mert én végtelen tisztelője vagyok a szülői korlátlan
                    hatalomnak. Ne érts félre engem, mert egészen a pártodon állok. Tudtomra sehol
                    sem volt áldás az oly házasságon, melybe az anyák csak kényszerítve adták
                    beleegyezésöket. De ha nem tetszik neked ez a Szabolcsy fiú s menekedni akarsz
                    tőle, hidd meg nekem régi praktikusnak, hogy az ily alkalmatlan kérő elűzésére
                    nem a legczélszerűbb eszközt választottad.</p>
				<p>- Hogy érted ezt? - kérdé a báróné, a ki a nem várt támogatásra újra éledni
                    kezdett.</p>
				<p>- Abban követsz el hibát, hogy egész bosszúdat, haragodat és szigorodat
                    leányoddal érezteted. Elzárod üveg alá, hogy még levegőt sem kap; befalaztatod a
                    zárda penészes kriptájába. Mindez kopott, elavult és hiábavaló politika. Ha
                    nekem leányom volna, vagy ha lesz (ezt igen tiszteletteljes meghajtással veté
                    közbe a grófné felé), szépen békét hagyok gyermekemnek, helyében azonban a
                    hivatlan kérőt kergetem a poklok mélységes fenekére!</p>
				<p>- Ah, barátom, messzebbre már nem kergethetem, ha el nem fogadom házamnál, sőt
                    megtiltom, hogy még előszobám küszöbét is átlépje.</p>
				<p>- Mindez nem ér semmit. Van becsúsztatott levél, megvesztegetett szobaleány,
                    hűtlen szakácsné, kóbor hordár, rongyokba öltöztetett álkoldus, leselkedő
                    pályaőr, szolgálatra kész Örzse néni, aztán ajtó, ablak, kémény, kulcslyuk:
                    szóval egy teljesen organizált Communicationsministerium! Most már feltaláltak
                    oly mikroszkopikus írást, hogy a légy szárnyára is ráragaszthatják; kérdelek,
                    hogy őrzöd meg báránykádat a farkasok correspondentiájától.</p>
				<p>(A nyájas és elnéző olvasó alkalmasint észreveheti, honnan ragadhatott Cecilie
                    grófnéra az a mintaszerű stylus, melynek néha gyenge próbáit adogatá.)</p>
				<p>A báróné csak vállát vonogatá.</p>
				<p>- Mit tehetek?</p>
				<p>- Hallgass rám, mert jó tanácsot adok. Egy helyett kettőt. Kezdjük előbb a
                    gyöngébb methoduson.</p>
				<p>- Hallom.</p>
				<p>- Beszélj nyiltan azzal az emberrel. Ha magad személyesen nem akarsz: van a
                    világon szomszédasszony, pap, tiszttartó s más efféle Dispositionsfond.</p>
				<p>- És miről beszéljek?</p>
				<p>- Miről? Legelőször is pénzről. Add értésére, ha leányodat adnád is, birtokaidat
                    megtartod, megtakarított tőkéidből egy krajczárt sem adsz s míg élsz, a kapott
                    kelengyén kívül soha semmire se számítson. Nincs a XIX. századnak oly
                    gavallérja, a ki ennek hallatára meg ne futamodnék, úgy, hogy még a kapufélfától
                    sem vesz búcsút.</p>
				<p>A báróné hitetlenül csóválta fejét. A grófné pedig megjegyzé:</p>
				<p>- Veszedelmes kisérlet ez: mert megeshetik, hogy Gábor gróf rögtön kijelenti
                    beleegyezését.</p>
				<p>- Én pedig, - folytatá a báróné, - nem kezdhetek oly alkudozást, mely a házasság
                    kérdésének elvben tett elfogadását magában foglalná s csak a föltételek
                    megvitatása maradna hátra.</p>
				<p>- Értelek Laurám, félsz, hogy ezen ember pénz nélkül is szívesen elveszi
                    leányodat. Igen, de akkor bebizonyította, hogy szerelme tiszta s nem tekint
                    mellékkérdésre.</p>
				<p>A báróné hallgatott.</p>
				<p>A gróf jól tudta, hogy ily megátalkodottság mellett, adott tanácsa csak
                    értéktelen szószaporítás. De hiszen ez nem is volt egyéb, mint előőrsi
                    csatározás. Lövöldözött, hogy a mezőn füst terjedjen szét, s annak homálya alatt
                    hirtelen előállítsa huszonnégy fontos ágyúit.</p>
				<p>És mondá:</p>
				<p>- Megengeded, hogy én lépjek közbe? s akkor szavamat adom, hogy még ebéd előtt
                    elkotródik az a fiatal ember.</p>
				<p>- Megteheted?</p>
				<p>- Meg fogom tenni! ha érdekében áll és felhatalmaztál.</p>
				<p>- Föltétlenül, minden áron! Csak szabadíts meg tőle.</p>
				<p>- Jól van; csak ezt akartam hallani. Eddig irtóztál tőle, most fordul a koczka.
                    Ezután ő fog téged elkerülni.</p>
				<p>- Egyebet nem kivánok.</p>
				<p>- Endre! - szólt közbe a grófné, - légy kiméletes.</p>
				<p>- Ha valamibe bele vágtam, végrehajtom, ha törik-szakad. Innen egyenesen Gábor
                    grófhoz lépek; félre hívom egy szóra s azt mondom neki: öcsém, mikor apád
                    megírta Réthfalvy Miklós bátyánknak, hogy házasodik, a báróné nem akarta hinni,
                    míg nem látja. Útra kelt, elment Lengyelkére s jelen volt az egyházi szertartás
                    alatt. Ott ült a legelső pad szélén, sűrűn elfátyolozva, tán még egy kicsit át
                    is öltözve.</p>
				<p>- Mi gondja erre a mai Szabolcsy Gábornak?</p>
				<p>- Mindjárt megmondom, - felelé a gróf, a ki mentől tovább beszélt, annál inkább
                    elárulá, hogy a báróné ellen, az ifjú mellett kardoskodik. - 1849 július havában
                    idősb Szabolcsy Gábort halálosan megsebesítve hozták Zemplénbe. Vele együtt jött
                    a hír, hogy Lengyelkét az oroszok szétdúlták, a templomot az anyakönyvekkel
                    együtt felégették. A báróné önként ajánlkozott a sebesült ápolására. Négy napig
                    járt hozzá a helybeli lelkész és a megyei orvos. Az ezredes a halál fia volt, de
                    az első napokban beszélt és nem veszté el eszméletét.</p>
				<p>- Endre, ez nem igaz.</p>
				<p>- Bocsáss meg, magad is mondtad akkor, a pap és orvos bizonyította. Ötöd napra
                    rosszabbra fordult a beteg állapota s meghalt épen akkor, a midőn ifjúkori
                    barátom látogatására Réthfalvára érkeztem. Én és a báróné temettük el. Én és a
                    báróné vettük számba hátrahagyott podgyászát, mely értéktelen tárgyakból állott.
                    Azonban ezredesi egyenruhájának zsebében bevarrva megtaláltuk a Lengyelkén
                    végbement házasságáról szóló eredeti bizonyítványt. A báróné kikapta kezemből,
                    ezer darabra szakította és szélnek bocsátotta. Nem a te érdemed, ha a pap e
                    bizonyítványt két példányban is megírta.</p>
				<p>- Endre! megigérted, hogy ezt soha senki előtt el nem beszéled. Akkor még leány
                    voltam; atyám, a ki ellenzette egybekelésemet a vagyontalan katonatiszttel,
                    meghalt. Égett bennem a bosszú és féltékenység tüze. A hűtlen nem várt rám,
                    hanem más nőnek nyújtotta kezét és én azon pillanatban azt sem tudtam, mit
                    cselekszem.</p>
				<p>- Igazad van, - felelé a gróf, a ki tűzbe jött s már nem gondolt vele, hogy
                    rokonát néha Laurának, néha bárónénak nevezte, - csakugyan megigértem, hogy
                    hallgatok, mert te esküdözve állítottad, hogy az ezredes neje az örökös
                    nyugtalanság, félelem, rettegés, futás és menekvés hatása alatt holt gyermeket
                    hozván a világra, meghalt, s a Szabolcsy grófok nemzetsége elenyészett.</p>
				<p>- Igy beszélték, kik a sebesültet hozták.</p>
				<p>- Lehet, hanem a ki négy nap alatt órák hosszáig beszélgetett a beteggel, a
                    legegyenesebb forrásból tudhatta, mi az igaz?</p>
				<p>- Endre! ezt el akarod mondani a fiúnak?</p>
				<p>- Mért nem? ha a te érdekedben történik! Minden áron menekülni akarsz tőle, tehát
                    ez az egyedüli és legbiztosabb mód, hogy a fiatal ember eliszonyodjék az ily
                    anyóstól.</p>
				<p>- Ezt nem fogod tenni!</p>
				<p>- Így vagy amúgy végezni akarok. Járok szerte a nagy világban mulatni s azért
                    szeretem, ha itthon rokonaim és ismerőseim között békét és nyugalmat hagyhatok.
                    Ez ifjúnak tudnia kell, ki volt egyedüli oka, hogy édes anyja özvegyi jogait be
                    nem bizonyíthatta. A fiú is hallja meg, hogy csak Réthfalvy báróné hallgatása
                    miatt maradt árván, elhagyatva, rokonok nélkül, kivetve a világba s csak
                    irgalomból nyerhetett nevelést. Saját erejéből ugyan díszes állást vívott ki
                    magának, de homlokán viselvén a törvénytelen gyermek bélyegét, mintegy ki volt
                    zárva az emberi társaságból és semmi kilátása sem lehetett, hogy valaha szíve
                    szerinti nőt vezethessen karjai közé. Pedig a báróné jól tudta, hogy Réthfalvy
                    Miklós báró örömmel és lelkesedéssel fogadná házához a Szabolcsy ivadékot, a ki
                    neje birtokainak úgy is örököse volt. Senki sem fog kételkedni, hogy Miklós
                    bácsi a korábbi időkben azért nem kereste a megholt honvédezredes özvegyét és
                    gyermekét, mert unokahuga, a szép Laura ő előtte is esküdözve állította, hogy az
                    a nő holt magzatot hozván a világra, meghalt. Hogy ne hitte volna az öreg úr e
                    mesét azon kegyes nőnek, a ki a sebesültet saját házánál ápolta s minden
                    körülményről tökéletesen értesülve lehetett!</p>
				<p>A báróné elvesztette régi hideg megfontoló tehetségét, kérdé:</p>
				<p>- Mért nem szóltál te?</p>
				<p>- Én? - felelt a gróf, igen úri módon felemelve fejét. - Élelemben először akkor
                    hallottam, hogy van még Szabolcsy gróf a hazában, a midőn a király ezen fiatal
                    embert közénk a főrendek házába már meg is hívta.</p>
				<p>Ezzel felkelt és egyenesen a vendégek azon csoportja felé indult, a hol Lenke
                    kisasszony, Gábor gróf, két leányka és pár úr élénk társalgást folytattak.</p>
				<p>A báróné meg volt semmisítve. Felkelt a pamlagról s a mellé legközelebb eső
                    karszékbe hanyatlott. Nem akarta látni, mi történik háta mögött; de a falról
                    pompás nagy tükör függött alá, mely az egész terem képét hű másolatban szeme elé
                    játszá.</p>
				<p>Cseklész gróf már ott állott a fiatalság csoportja előtt s hihetőleg csak a
                    kedvező pillanatot leste, melyben Gábor grófot «egy szóra» félre hívhassa.</p>
				<p>Mi fog erre következni?</p>
				<p>A báróné jól tudta, hogy fösvénysége s leánya iránt mutatott szívtelensége és
                    zsarnoksága miatt rossz hírben áll. De most már oly fenyegetést hallott, mely ha
                    teljesedésbe megy, egészen alá sülyed azon megvetettek sorozatába, a hol a
                    társadalmilag megbélyegzettek mint elkárhozott lelkek sötét oduikban
                    élősködnek.</p>
				<p>Mit fog a világ mondani? Oh, az itélet már készen állott azon nő fölött, a ki
                    jelen volt a honvédezredes házassági szertartása alatt a templomban s az
                    egyháztól kiadott bizonyítványt széttépte. A ki tudta, hogy ki azon szerény
                    segéd-mérnök, a ki tisztes munkával kenyerét kereste, Réthfalván is megjelent és
                    látta a kertben a sírkövet, ekkor még távolról sem sejtvén, hogy saját édes
                    atyjának hamvai nyugosznak alatta! Tán már akkor is tudta e gyermek hollétét, a
                    midőn név nélkül fogadták az árvát a tápintézetbe, a hol a buzgó püspök, mint
                    lelkipásztor, vallásos elővigyázatból föltételesen másodszor is
                    megkereszteltette!</p>
				<p>Nincs menekvés: jelen van a megbecstelenítés pillanata.</p>
				<p>Felkelt, tántorgott, tétovázó szeme gépileg pillantott ki az ablakon és látta,
                    hogy a kocsi már megérkezett Réthfalváról. Épen most fogják ki a fáradt
                    szürkéket s legalább egy óra kell a pihenésre, míg a rossz útban, a kétes értékű
                    gebék a visszatérésre vállalkozhatnak.</p>
				<p>Cseklész gróf még mindig helyén állott. A báróné csak hátát látta, de ott is,
                    mint a többi pamlag fölött, fénylett a tükör világa az aranyozott keretben. Ott
                    találta meg azon kárörvendő arczot, mely előbb mint hű barát és jó tanácsot adó
                    rokon jött eléje, most pedig elárulá, hogy kiszámított mesterséggel oly
                    kelepczét állított föl, melyből csak egyetlen egy nyílás volt a menekvésre! Ha
                    föltétlenül megadja magát!</p>
				<p>A nyújtott orvosság rosszabb volt a betegségnél. És mégis, és mégis! be kellett
                    vennie!</p>
				<p>Mint sírból felkelő vánszorgott a terem ellenkező végén vidáman csevegő kör felé
                    s ott reszkető hangon adta tudtára a leányának, hogy a kocsi megérkezett és egy
                    óra mulva készen kell lennie az útra, haza felé.</p>
				<p>- Hogyan? - kérdé Cseklész gróf, - egy óra mulva? még ebéd előtt?</p>
				<p>- Rossz az út, így is késő éjjel érkezhetünk haza.</p>
				<p>- Ah, ezt sajnálom. Cecilie kétségbe lesz esve.</p>
				<p>Ezt mondta a gróf igen udvariasan; de a báróné jól látta a villámot, mely ezen
                    nyugodtnak látszó arcz vonásaiból a legrettenetesebb fenyegetéssel feléje
                    lövellett.</p>
				<p>Legyőzve, tönkreverve s mint a báróné hitte, a gonosz emberek kaján irigysége
                    által elárultatva, nehány lépéssel balra hatolt, épen oda, a hol Gábor gróf ült
                    és mulattatás tekintetében ezen kis körnek középpontját képezte.</p>
				<p>A fiatal ember felugrott székéről, mint a ki tartozó kötelességből félre áll az
                    útból, hogy a báróné kényelmesen, akadály nélkül ülhessen a pamlagra, vagy egy
                    karszékre, a hova neki épen tetszeni fog.</p>
				<p>A báróné könnyű fejhajtással köszönte meg e figyelmet, mert a régi jó nevelés
                    iskolája még e szörnyű megpróbáltatás perczében sem hagyta el. Daczára
                    vonaglásra hajlandó arczizmainak, tudott mosolyogni és oly bájjal, szendeséggel
                    és idősb asszonyhoz illő jósággal állt a fiatal ember elé, hogy ez el nem
                    találhatta, mi fog most következni?</p>
				<p>Ekkor rövid benső küzdelem után kimondá a báróné ezen végzetes és egészen új
                    világot létrehozó szavakat.</p>
				<p>- Gróf, - mondá kegyesen leereszkedve, - én most haza utazom. Örvendek, hogy
                    önnel közelebbről megismerkedhettem. Ha valamikor tetszenék önnek engem
                    meglátogatni, mindig szivesen látom réthfalvi otthonomban.</p>
				<p>Ki volt mondva a visszavonhatlan nagy szó!</p>
				<p>A báróné, egyenesen, hivatalosan s nem is csak mint szokásban van, közbevetőleg a
                    társalgás folyamában, teljes, ünnepélyes szertartással meghívta Szabolcsy Gábort
                    Réthfalvára!</p>
				<p>A közelállók az első pillanatban saját halló érzéköknek sem akartak hinni.
                    Szétnéztek; de mikor látták, hogy a meglepetés és csodálkozás hatalma alatt más
                    is sóbálványnyá változott, csak akkor értették meg voltakép ezen elhangzott
                    szónak horderejét és következményeit.</p>
				<p>Gábor gróf mély meghajtással köszönte meg a nyert kegyet s midőn szeme a kis
                    leány ragyogó arczkifejezésével találkozott, azt hitte, a menny kapui nyiltak
                    fel előtte.</p>
				<p>Egy úr és egy kisasszony rögtön kilopózkodék e körből. Ki engedné másnak a
                    dicsőséget, hogy ne ők vigyék meg a nagyszerű ujság hirét a teremben összegyűlt
                    világnak? A következő perczben mindenfelé csak azt susogták: a báróné meghitta
                    Gábor grófot Réthfalvára! Mintha arról lett volna szó: hogy a francziák békét
                    kötöttek Poroszországgal. Visszakapják Elszászt és Lothringet, tán még az ötezer
                    millió frankot is!</p>
				<p>Cseklész gróf úgy hajlott meg, mint a ki hálát rebeg. A társaság minden tagja
                    rohant, hogy a bárónéval nyájas szót válthasson. Formaszerint még nem lehetett
                    szerencsét kivánni, mert az egyszerű meghívásnál egyéb nem történt; de ha ez
                    minden volt, többet kivánni nem lehetett.</p>
				<p>És Cseklész grófné?</p>
				<p>Most már más hangon kezdett beszélni.</p>
				<p>- Hogyan? itt mindenki boldog és elégedett s csak én legyek arra itélve, hogy
                    elvesztvén egy vendégemet, a vigalom számláját megfizessem? Laurám! abból semmi
                    sem lesz, hogy ma innen haza indulj! Itt maradsz. Ebédem nálad nélkül sótalan és
                    sületlen. Uraim, hölgyeim, itt a felkelés vezére, a ki engem szeret, a
                    forradalmi zászló alá gyülekezik, s ha kell, erőszakosan is ellenáll a báróné
                    eltávozásának.</p>
				<p>Azonnal sűrű tömegek alakultak a grófné hullámzó fodrainak védelme alatt. Egy úr
                    ajánlkozott, hogy lemegy az udvarra és ketté vágja a kocsis gégéjét. Mások
                    vállalkoztak, hogy futó betyárok módjára ellopják a lovakat. A hölgyek vitézül
                    csattogtatták legyezőiket, mintha porrá zúzni készültek volna a bárónő ősi
                    kocsiját.</p>
				<p>- A nép szava Isten szava!</p>
				<p>A báróné tehát engedett és egy napra még itt maradt. Mert a ki egyszer leugrott a
                    torony tetejéről, hiába gondolja meg útközben, míg forog a levegőben, hogy jó
                    volna tán visszatérni!</p>
				<p>Cseklész grófné, a ki a győzelem kivívásában saját részét követelte a
                    dicsőségből, szétnézett, s midőn látta, hogy bizonyos szerelmes párocska egyik
                    ablak bemélyedésében csendes beszélgetésbe van merülve, melléjök lépett és
                    mondá:</p>
				<p>- Mérnök, a gyorsvonat készen áll, harmadszor csengettek indulásra; a mozdony
                    füttyent, mindenfelé kiáltják: Mehet, mehet, mehet!</p>
				<p>Ezzel ott hagyá őket, gondolván, ha okosabbat tudnak beszélni, hát csak mondják
                    el egymásnak.</p>
				<p>Úgy látszott, találtak is tárgyat, mely fölött észrevételeiket közösen
                    kicserélhették. Egyelőre a fiatal ember innen az ablakból magyarázá és mutogatá,
                    merre megy az út egyenesen Gelenczére.</p>
				<p>Aztán szólt a kis leány.</p>
				<p>- Oh, Gábor, mikor várásról, türelemről és erőszakos végletekről beszéltünk, én
                    még is legtöbbet reméltem édes mamám szeretetétől. Mert az ő egyetlen leánya
                    tudhatja legjobban, hogy nincs e földön jobb és áldottabb édes anya, mint ő.
                    Most már érett gyümölcs vagyok, mely lehull a fáról, csak fel kell szedni.
                    Szeretni fog engem ezután is, a midőn férfiúi büszkeségének elég van téve?
                    Többé nincs szüksége erélyre és leleményességre s küzdelem nélkül fűzheti
                    karjaira az igénytelen leánykát, a kinek nincs más értéke, mint hogy
                    gyermekkorában csodált egy ifjat s aztán szívének legszenvedélyesebb hevével
                    szerette?</p>
				<p>- Lenke kisasszony, nézzen rám, és olvassa arczkifejezésemből, hogy én vagyok a
                    legboldogabb halandó az egész világon.</p>
				<p>- Hogy történhetett, hogy az én mérnököm, az én grófom, az én eszményképem, annyi
                    sok leány közől épen engem választott ki egyedüli élettársának?</p>
				<p>- Lenke kisasszony, ha küzdöttem, akkor a föld legékesebb koronájának elnyerését
                    tűztem ki életem feladatául. Együtt szenvedtünk, együtt reméltünk s együtt kell
                    a győzelem koszorúján osztoznunk. Szerettem önt a teljes reménytelenség
                    napjaiban. Szeretem most, a midőn álmaim megvalósulnak és szeretni fogom életem
                    azon részére, mely isten adományakép még következni fog.</p>
				<p>Valószínű, hogy ez nem nagyon fellengző ékesszólás volt; de a mit a kis leány
                    egyedül várt, azt háromszor egymásután feltalálhatta a feleletben. Szeretem önt!
                    ezt akarta hallani; ez azon soha el nem avuló szó, mely a nőt mindig teljesen
                    kielégíti.</p>
				<p>Azután megint magyarázgatta az ifjú a legegyenesebb utat Gelenczére. Nem mint
                    mérnök, a legrövidebb vonalt, nem az akáczfáktól kisért mesgyét, hanem azon
                    képzeletben rajzolt ösvényt, mely őket állandó otthonukba fogja vezetni.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>Cseklész gróf, ha tett valamit, el is járt a szája utána és aratott dicsőségének
                    fáklyáját nem szokta a véka alá rejteni.</p>
				<p>Ebéd idejének közelegtekor tehát Gábor gróf karjába fogózkodott s leült vele,
                    azon pamlagra, mely előtt kevéssel ezelőtt fényes győzelmét kivívta.</p>
				<p>- Öcsém, láttad, minő kereszttűzbe vettük itt az én kedves bárónémat?</p>
				<p>- Hosszasan értekeztek együtt.</p>
				<p>- Mi tagadás benne: egy kicsit mogyorótörőbe szorítottam a szép Laurát, s miután
                    nem akart megpuhulni, véletlenül szétmorzsoltam. Azért szólok, ne csodálkozzál a
                    rögtöni változások fölött, mert elegendő ok nélkül semmi sem történik e világon.
                    Különösen pedig a megátalkodott agyvelők rendbehozására hatalmas gépek és a
                    legdrasztikusabb gyógyszerek szükségesek. Vedd tehát birtokodba az elért
                    eredményt azon öntudattal, hogy teljes jogod van hozzá. Értettél?</p>
				<p>- Tökéletesen.</p>
				<p>Ezt felelte nagy udvariasan. De miután ez egész beszéd alatt szeme egy más
                    távolabb ülő lénynek szemével még könnyebben érthető játékot űzött, az itt élő
                    szóval hallott dolgokat egyik fülén be, a másikon kibocsátotta.</p>
				<p>- A báróné súlyosan vétkezett egykor atyád, anyád és te ellened. Szemére vetettem
                    szívtelenségét. Megijedt, hogy titkai napfényre jutnak: tehát bölcs volt és
                    beadta a kulcsot. Meg vagy elégedve?</p>
				<p>- Föltétlenül.</p>
				<p>Már, hogy ne volna.</p>
				<p>- Tanácslom tehát, hogy a mi elmult, azt többé ne feszegessük. Küzdelemmel teljes
                    multat látsz hátad mögött. Sok szenvedést és nélkülözést elkerülhettél volna, ha
                    bölcsődtől kezdve, mint grófhoz illik, kezedet mindig csak a kész felé
                    nyujthatod. Nem panaszkodol?</p>
				<p>- Egyáltalában nem.</p>
				<p>Az utóbbi szavakat már értette a fiatal ember, mert amott a távolban a főispánné
                    oly szerencsétlen helyre állott, hogy a két szerelmes között létező régi fajú
                    optikai telegrafot díszes terjedelmével ketté szakította.</p>
				<p>És ha értette a hozzá intézett szavakat, meg is tudott felelni.</p>
				<p>- Ki tudja? tán épen a küzdelmes élet vált javamra. Ha első gyermekségem óta gróf
                    vagyok, valószínűleg még azt a csekélységet sem tanulom meg, a mit most, úgy
                    felületesen tudok. Meglehet, hogy életpályám tervében a 70,000 holdas Nagygáthy
                    grófot veszem mintaképül s akkor a 13,000 holdas örökös addig erőködik, míg
                    megérkeznek a hitelezők, s a szép kis Gelenczét dobra verik.</p>
				<p>- Igazad lehet.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - -</p>
				<p>A következő év február havában nagy lakodalom van Réthfalván. A kastély
                    kicsinosítása, az új butorok és a beszerzett pompás kelengye nem veszett
                    kárba.</p>
				<p>Gábor gróf a boldog vőlegény. Lenke kisasszony a bájos menyasszony és senki sem
                    fél azon eshetőségtől, hogy hajnal hasadtával, újra megszökik az esküvő
                    elől.</p>
				<p>A menyasszony násznagya Cseklész gróf, a ki végezvén róka-vadászatát Angliában,
                    Pestre jött szórakozni s a báróné meghívására eljött Zemplénbe.</p>
				<p>A vőlegény házassági tanuja, régi pártfogója és kegyes minisztere, a ki már most
                    kezdett példálózgatni arra, hogy husvét után, tárczájához tartozó fontos
                    törvényjavaslatok kerülnek az országgyűlés két háza elé, s a látogatás a
                    főrendek házában nagyon kedvére volna.</p>
				<p>Mikor pedig öltöztették a menyasszonyt, a templomban pedig gyujtogatták a
                    gyertyákat, ő excellentiája ujságolá:</p>
				<p>- Roppant nagyszerű esküvő ment végbe tegnap délután az egyetemi templomban.</p>
				<p>- Ki a boldog?</p>
				<p>- A nagy Páris, London, Bécs, Berlin és a mi kis Pestünk csodája, bálványa s
                    minden férjes nőnek örökös rettegése.</p>
				<p>- Olyan szép?</p>
				<p>- Shakspere szerint: Verona nyarának nincs szebb virága.</p>
				<p>- Ki a vőlegény?</p>
				<p>- Nagygáthy Gedeon.</p>
				<p>- És a menyasszony?</p>
				<p>- Donna Desdemona di Cavalleggieri, diva castissima, a Renz-czirkuszból.</p>
			</div>
		</body>
	</text>
</TEI>