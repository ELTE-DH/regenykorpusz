<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17653" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Két arany hajszál : Regény : ELTeC edition</title>
				<author ref="viaf:1344243">Czóbel Minka (1855-1947)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">36053</measure>
				<measure unit="pages">92</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Két arany hajszál : Regény</title>
					<date>2018-01-01</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17600/17653"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Nagy Zsuzsanna</name>
						<name>Németh Ibolya</name>
						<name>Góczán Andrea</name>
					</respStmt>
					<bibl type="digitalSource">
						<title>Két arany hajszál : Regény</title>
						<date>2018-01-01</date>
						<ref target="http://mek.oszk.hu/17600/17653"/>
					</bibl>
					<bibl type="printSource">
						<ref target="http://mek.oszk.hu/17600/17653/pdf/"/>
						<title>Két arany hajszál</title>
						<author>Czóbel Minka</author>
						<pubPlace>Budapest</pubPlace>
						<publisher>M. Keresk. Közlöny</publisher>
						<date>1908</date>
					</bibl>
				</bibl>
				<bibl type="firstEdition">
					<title>Két arany hajszál : Regény</title>
					<author>Czóbel Minka</author>
					<date>1908</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-30"/>
		</revisionDesc>
	</teiHeader>
	<text>
		<body>
			<div type="chapter">
				<head>
              I. A sötétség fala.
            </head>
				<p>Zuhogott az eső, sürü sötétség szállt le a Swidovec völgyre. Az a sötétség, melyet
               csak fenyőerdő tud szőni: éjszakából, feketésen-zöld galyak sürüjéből, fekete,
               füstös nehéz őszi ködből. Az a sötétség, melyben imbolyog a sötétség nehéz puha
               tömege, hogy itt-ott még sürübbre sötétedjék. Melyben kitágul a szem, hogy
               belefuródjék a sötétség falának bársony-nehéz, bársony-fekete éjjelébe.</p>
				<p>Állt a sötétség fala és mégis mozgott. Mozdulatlan volt és mégis ide-oda folyt.</p>
				<p>Néha egy-egy felhőfoszlány megakadt a fákon, de csak mint egy fehérebb sötétség
               függött a sürü galyak között. Ha elhuzódott, egyes rongygyá széttépve maradt a fenyő
               tűin.</p>
				<p>E sötétségbe zugott a patak morajló hulláma folytonos egyformasággal, de közbe
               megujuló erővel, mely ismét elgyöngült, mint egy örökös melódia örökké visszatérő
               üteme.</p>
				<p>Szinte láttatta e hang, a patak, hol lepke után kapó fehér macskákként felugráló
               habját, hol ismét jégtükörszerüen elsimuló vizét.</p>
				<p>Néha még egy más hang is hallatszott a sötétben: patkók dobbanása a távol köves
               uton.</p>
				<p>Közelebb jőve, a hang csendesedett, mig egészen elnémult, de más moraj váltotta. Ugy
               hallatszott, lovasok állhattak meg. Fegyveres emberek szállhattak le a lóról, mert
               érc csörrenése hangzott a kövön. Most halkitott beszéd is vegyült a patak
               zúgásába:</p>
				<p>- Tovább igy nem haladhatunk! - szólt egy parancsolásra, de egyszersmind óvatosságra
               szokott hang.</p>
				<p>- Hát maradjunk itt - felelt a másik. - Rakunk tüzet, ha lehet. A fenyők alatt nem is
               ér ugy az eső.</p>
				<p>- Ugyan mit gondolsz? Ilyen közel az országuthoz! Tudod, hogy dij van kitüzve
               fejünkre.</p>
				<p>- Hiszen minket nem érhet baj!</p>
				<p>- Persze, hogy nem, de minek koptassuk hiába a fegyvert? Aztán kár volna még jobban
               magunkra zúditani azt a darázsfészket, melyet a nádorispán költött ki ellenünk.</p>
				<p>- Az mindenütt utánunk lesz - felelte a másik a bizalmas cseléd modorával, kinek
               mindent szabad mondani s kit ura mindig érdemesit feleletre.</p>
				<p>Csakugyan egész természetesen válaszolt a parancsoló hangu:</p>
				<p>- Dehogy lesz, őrizkednek ők a vadonba jönni. Most már csak menjünk akárhogy. Nem
               messze lehetünk a Bukovinkától, ott juhászok tanyáznak, náluk maradhatunk, mig pirkad
               a hajnal. Onnan lesz valami csapás a havasra s reggel tovább mehetünk. Ha egyszer
               elérem cédruspalotámat Dobosánkán, nem jön ott senki utánunk. A lengyel királynak más
               dolga van, az itteniek meg tudják, hogy sokan nem jöhetnek, kevesen pedig nem
               mernek.</p>
				<p>E beszéd alatt a két vándor lassan kereste utját a patak mentén. Félelemtől horkoló
               lovaikat maguk után vezették.</p>
				<p>Egy tisztásra értek, hol a sötétség fala lazábban volt épitve. Neki vágtak a
               hegyoldalnak, tapogatózva nyomról-nyomra lépve a szálas erdő törzsei között
               bukdácsolva a gyökereken, csuszva az apró köves, agyagos partokon.</p>
				<p>- Csak legalább fáklyánk volna! - szólt a szolga.</p>
				<p>- Nem először járunk sötétben, Ivánom! - felelt az ur.</p>
				<p>- De még ilyen sötétet talán nem értem soha. Aztán könnyü neked, te bűbájos vagy, te
               látsz a sötétben is, de én mindig azt hiszem, hogy valami fekete falba ütöm a
               fejemet.</p>
				<p>- Puha ez a sötétség fala, Iván. Csak inkább a fenyőtörzsekre vigyázz, tartsd magad
               elé a kezed, akkor két szem helyett öt ujjal látsz.</p>
				<p>Iván messzire maga elé tartotta kezét, ahogy gazdája mondta. Három éve követte már,
               három éve nem tett mást, mint azt, mit ura mondott. Bámulattal, rajongással függött
               rajta; egy felsőbb lényt látott benne, ki igazán mindenre képes.</p>
				<p>Mert a sötétség sürü fátyola Dobos lovagot takarta el. A legszebb és legerősebb
               férfit, ki akkortájt hetedhétországon élt, őtet és hűséges szolgáját, Markulcsek
               Ivánt, egy zimiri pásztorfiut, kit Dobos a medve karmai közül mentett meg. Azóta Iván
               egy percre se hagyta el, követte, kisérte. Ha szabadban háltak, fenyőgalyakból,
               mohból ágyat vetett neki. Ha otthon voltak, tisztogatta fegyverét, szobáját,
               ruházatát. Olykor tilinkózott neki, mert Dobos szerette a muzsikát és néha kedve telt
               benne, hogy előtte táncot járjanak.</p>
				<p>S a szigoru lovag, ki halállal büntette a legkisebb ellenmondást, Ivánt soha még egy
               rossz szóval se illette.</p>
				<p>Sokszor, ha őrt állt a fiu kalandos utjaikban, Dobos észrevette, hogy fáradtan
               huzódik össze szőke szempillája nagy kék szeme felett, a lovag kivette a kezéből a
               fegyvert: Pihenj egy kis korig fiam, addig őrködöm én.</p>
				<p>Markulcsek restelte elfogadni a kegyességet, de Dobos csak folytatta: «Hát azért
               vettelek ki a medve karmaiból, hogy most a fáradtság tépjen szét? Gyenge vagy te még
               ahhoz».</p>
				<p>- És te gazdám? hogy élsz meg nyugalom nélkül?</p>
				<p>- Én?! - mást nem szólt a lovag, de ez egy szóban oly végtelen önbizalom, oly
               határtalan gőg, oly szomoru elszántság volt kifejezve, hogy Iván szó nélkül és
               alázatosan teljesitette ura kegyes parancsát, lefeküdt lábaihoz s gondtalanul
               elaludt.</p>
				<p>Most nem volt szükség e figyelemre, mert alvásról most szó sem lehetett. Órák teltek,
               mig végre egy tisztáshoz értek.</p>
				<p>Inkább tapogatva, mint látva, meglelték a juhász kunyhóját, a nagy fakerités mellett,
               melyben a juhok háltak.</p>
				<p>A kunyhó csak egy nyitott fedél volt, előtte még látszott néhány veres parázs,
               feketére üszkösödött szirkók között, elhamvadó tüznek gyenge maradéka.</p>
				<p>Iván rázörgetett a kunyhóra, mi felesleges volt ugyan, mert a juhászt már ugyis
               felébresztette kutyájának őrült ugatása.</p>
				<p>A juhász keresztet vetett, fejszéjéhez kapott, aztán csititotta kutyáját, hogy
               hallja, merről jön a veszély, ugy lépett az utasok elébe.</p>
				<p>Iván csak odaszólt neki: «Dobos», mire a juhász nagy hálálkodásba fogott:
               «Kegyeskedjél beljebb kerülni, mindjárt rakok tüzet, levágok egy gyenge bárányt,
               sütök pecsenyét».</p>
				<p>- Soh’se süss te pecsenyét! - felelte a lovag - de adj egy korty zsendicét, szomjas
               vagyok, aztán rakjál tüzet, az jó lesz.</p>
				<p>Nemsokára égett a tüz. Iván egy sürü fenyőfa alá kötötte a lovakat, hol a már ugyis
               szünőfélben lévő eső nem érte őket.</p>
				<p>Csak most látszott meg, milyen különös állatok: egyik sárga, másik fekete, de alakra,
               formára, mintha csak ikertestvérek lennének, tökéletesen egyenlők; nem nagyon nagyok,
               de erős csontuak, széles szügygyel, nehéz fejjel, lelógó fülekkel. Ez idomtalan
               fejben oly nagy és tüzes szem világitott, hogy szinte ijesztő volt belenézni. Az erős
               csánkok hosszu szőrrel voltak benőve s rendkivül széles paták szolgáltak alapul a
               bozontos teremtményeknek.</p>
				<p>E két lomha állat, gyors futásban elérhetetlen volt, fáradságot nem ismert, napokig
               megélt egy pár füszálon is.</p>
				<p>Hirnevük majd oly messze terjedt, mint Dobosé és társaié.</p>
				<p>Sokan a lovakat is bűbájosnak tartották.</p>
				<p>- Táltos az, beszélni is tud - mondták, különösen a feketéről.</p>
				<p>Mások azt állitották, hogy azon méntől származik, melyen Atilla a hunnokat
               vezette.</p>
				<p>Olykor estenden látták egy faluvégen száguldani, hogy a rajta ülő lovas alakja, mint
               egy fekete, ércbe öntött szobor vonult el a teli hold réztányérja előtt. Lomhán
               csetlett-botlott a ló, de nem volt oly gyors futó, kit el ne ért volna.</p>
				<p>- Jön a fekete lovas! - hangzott közeledtére, s mindenki menekült, mintha csak
               kisértetet látna.</p>
				<p>Pedig Dobos igy uton nem bántott senkit, sőt sokakon segitett, kit bajban talált: ha
               kis havasi lovat látott, ki hiába igyekezett a kátyuból kihuzni a nehezen megrakott
               fás-szekeret, neki állitotta legényeit, kik egyet lóditottak a szekeren, hogy a kis
               ló tovább mehetett. Vagy ha rongyokba burkolt öreg ember didergett az uton,
               megtörtént, hogy odakiáltott egy vagy más kisérőjének: «Te Gyuró, ugyis rossz már a
               ködmönöd, add oda ennek az öregnek, majd veszünk másat Huszton».</p>
				<p>Akkor minden legény igyekezett ködmönét odaadni, de Dobos mindjárt rendet csinált.
               Metszően veté oda: «Akinek mondtam!» s a többiek mind tudták, hogy könnyen
               átszaladhat hegyes, éles kardja a nem engedelmeskedőn.</p>
				<p>Kevés szóval élt a lovag, de emberei oly fegyelmezettek és engedelmesek voltak, hogy
               a legjobb katonáknak is beillettek volna.</p>
				<p>Kisérői mind vidékbeliek voltak: vagy Jassenow környékéről, vagy Lengyelországból, a
               Pruth tájékáról. Rendesen tizenkét legénynyel járt, mind fehér halinába, fehér
               bőrködmönbe öltözve, fekete bárányprémmel, báránybőr sipka a fejükön
               télen-nyáron.</p>
				<p>Néha friss, piros vérfolt akadt a fehér halinán.</p>
				<p>Isten tudja, hol járhattak ilyenkor? Püspök palotájából, gazdag székesegyházból
               hozták el a kincseket, aranyokat? Nem merte senki megkérdezni, mert az a hir járt
               róluk, hogy Dobos és serege sérthetetlen, mig ők a szemükkel is meg tudják verni az
               embert.</p>
				<p>Zár nem állhat ellent nékik, fegyver nem fogja őket.</p>
				<p>A legények maguk is hitték, hogy őket nem bánthatja senki, csak egyedül uruk,
               parancsolójuk, azért nem féltek senkit, csak egyedül őt.</p>
				<p>Néha csak magába ment el Ivánnal, ilyenkor még a serege se tudta, hol járt? Kalandos,
               veszélyes utak lehettek azok, mert akkor mindig sok kincs került a cédruspalotába, s
               a két ló is, ha megjöttek, mindjárt leheveredett a fenyőgaly-alomba, mintha még ők is
               megsokalták volna az utat.</p>
				<p>Egy ilyen titokzatos járásról értek ők most a Bukovinkába, hol a juhászoknak medve a
               hálótársa, farkas az ellensége.</p>
				<p>Ismerős lehetett Dobos itten, mert az öles juhász, hosszu zsiros hajával, fekete
               zsiros ingével alig lelte helyét. Hol a tüzet élesztgette, hol friss vizet hozott,
               hol zsendicét kinált, egy gömbölyü, fából kivájt füles csészében. Hercegségednek
               szólitotta a lovagot, fenyőgalyakból ülést készitett neki, s a lovakat ellátta finom
               ropogós szénával.</p>
				<p>Mikor a hajnal lebontotta a sötétség falát, hogy rózsaszinü sátort vonjon az erdő
               fölé selymes felhőből, pirosló ködből, Dobos utra készült. Egy aranypénzt adott a
               juhásznak, koronás ember képe volt az arany egyik oldalán, oroszlán a másikon.</p>
				<p>Iván előhozta a lovakat, tartotta a széles kengyelvasat, mig Dobos felszállt. Milyen
               büszkén, gyönyörüen ült az aranyosan kirakott nyeregben, hogy ömlött ki fekete göndör
               haja bársony süvege alól! Ő is bőrbe volt öltözve, csakhogy sárga bőrbe, nyakát
               fényes aranylánc övezte, süvegjén egy nagy drágakő csillogott, de jobban csillogott
               nagy fekete szeme a sürü felfelé kondoruló szempillák alól. Fényes aranynyal volt
               kardja is kirakva, pisztolya, hosszucsövü puskája.</p>
			</div>
			<div type="chapter">
				<head>
              II. A cédruspalota.
            </head>
				<p>Ragyogó szép nap kélt az esős éjre, kéken sugárzott az ég, zölden tündöklött a moh, s
               a fenyő kemény tűi, mintha ezer pókhálóval lennének át meg át, körül meg körül szőve,
               ugy fénylett, csillogott a rajta beözönlő napsugár, a milliónyi ezerszinü harmat és
               esőcsepp.</p>
				<p>Mintha szivárványban járnának, ugy mentek a lovasok keskeny uton, sürü fenyők között,
               fel a Dobosánka magaslatára.</p>
				<p>Nem látszott semmi a sürüségtől, csak mikor egész közel értek, meredeztek nehéz
               kőfalak a zöld fenyők felett.</p>
				<p>Egyetlen egy bejárat nyilt a kőkeritésbe: egy nagy ives kapu.</p>
				<p>Ehhez vezetett a meredek keskeny ut. A többi része a falnak sziklára volt épitve, meg
               se lehetett közeliteni, hogy ostrom esetén csakis a kaput kellett védelmezni néhány
               fegyveressel, a többihez ugy se jutott élő ember.</p>
				<p>Mikor a lovasok a bejárathoz értek, Iván egy különös tilinkónótával adott jelt.</p>
				<p>Azonnal kitárult a nagy vasalt tölgyfakapu. Nyikorgott a sarka, odaütődött a kőfalhoz
               belső kilincse.</p>
				<p>A lovak az ismerős hangra vidáman emelték fel nehéz fejeiket, érezvén az istálló
               közelét. Csakugyan ott voltak a kőfalhoz épitve, 6-6 lóra számitva mindegyik. De a
               Táltos és a Gunárnak nagyobb helyet szántak, nem is voltak odakötve, szabadon
               mozoghattak egy elrekesztett almos ketrecben.</p>
				<p>Még más ólak, konyhák, cselédházak is voltak a kőfalhoz ragasztva. Belül a falon nagy
               tér nyilt. Belefért volna egy kis falu. Talán hajdan valami király vára lehetett, de
               most nem látszott a várépületből semmi se.</p>
				<p>A legmagasabb ponton szép lakóház állt, gerendákból rakva, mint a falusi házak,
               csakhogy nagyobb, szebb, emeletes, tágas és a gerendáknak szine mint az aranyba
               mártott bőré. Mert Dobos lovag szeszélyéből nem idevaló fából rótták azt. Fenyő volt
               ugyan ez is, de nem e komor hegyeken termett. Napsugárban nőtt fel, tenger-szellőben
               hajlongott, tengeren, rengeteg idegen országokon át hozták ide a Libanonból. Mert
               libanoni cédrus volt a palota minden gerendája. Cédrusfa a faragott oszlopok, melyek
               a tornácot tartották, cédrusfa még a mestergerenda is a cinteremben, cédrusfa a
               párkányok, szemöldökfák. Mérhetetlen kincsekbe került a cédrusfát idehozni, de Dobos
               lovag igy kivánta.</p>
				<p>Mikor beleszálltak az omladékba, mondták neki legényei: «épitsük fel a régi várat,
               van itt kő elég». De ő azt felelte: «Jó még a kőfal, azt javitsuk ki. Én csak
               egyszerü házban akarok lakni, mint az édes anyám lakott».</p>
				<p>Nagyon szerette az egyszerüt, ha - kincsekbe került.</p>
				<p>- Aztán a gerendák összeomlanak, ha egyszer a mi porunkat elfujta a szél, a kő pedig
               megmarad. Ha a sasok kipusztultak, minek adjon a sasfészek verebeknek menedéket?</p>
				<p>Benn a ház közepén a pitvarból tágas, de alacsony terem nyilott, egy nagy asztal és
               padokkal. Köröskörül a falon állványokon, vagy szegekre felakasztva szebbnél-szebb
               arany- és ezüstedények, drága kövekkel kirakott serlegek, nehézfedelü kannák. Egy
               különös emelvényen rubinos, gyémántos szentségtartó, előtte - bár üres volt - mécs
               égett s Dobos, ha arra ment, mindig meghajlott előtte:</p>
				<p>- Az én Ur Jézusom lakóháza! - mondta néha magába, - meg aztán a nap jelképe. A nap!
               Mindnyájunk éltetője, mindnyájunk atyja!</p>
				<p>Ilyenkor kitárta karjait, s rajongóan kiáltott fel: «Én Istenem! Atyám! Napkirály,
               vezérelj! erősits! bátorits!» De csak ha senki sem látta; kisérői előtt mindig komoly
               és nyugodt maradt, még Iván előtt is, csakhogy vele beszélgetett, mig a többieknek
               csak parancsot adott.</p>
				<p>A nagyterem mellett volt Dobos hálószobája: medve- és farkasbőrökkel kibélelt odu.
               Medve- és farkasbőr nyughelylyel. Puha és sötét volt itt minden, pihenésre hivó,
               megnyugtató, harci fáradalmak, nyugtalan, zivataros éjek után.</p>
				<p>A lovag fekhelyét sok szürke, barna bőrök között egy sárga oroszlánbőr is takarta. A
               cédrusokkal hozták ide, messze tengeren tulról. Az odu egyik szögletében nyitott
               tüzhelyen a ragyogó nap dacára fenyőtüz lángolt. Gyanta lehü füstje, rózsaviz
               illatával s a bőrök nehéz szagával keveredett. Dobos a kereveten hevert. Hatalmas
               alakja csak egy puha selyemszövetbe volt burkolva, olyan törökös bő
               selyemköpenybe.</p>
				<p>Nagyot nyujtózott s Iván felé fordult, ki, miután gazdáját kiszolgálta, leült a
               bőrökre, lábaihoz.</p>
				<p>- Menj pihenni Ivánom, fáradt lehetsz! Nem egérugrás Kassától idáig. Igaz, nem hiába
               jártunk, kincses házunk gazdagabb lett, de az erő a legnagyobb kincs, azt kell
               kimélni. Menj aludni Iván!</p>
				<p>- Nem tudok, gazdám!</p>
				<p>- Miért?</p>
				<p>- Egy leányra gondolok.</p>
				<p>- Ki ne gondolna leányra? A leány és a virág legszebb e földön, de a leányt szereti
               az ember, ha látja, aztán elfelejti.</p>
				<p>- A többit elfelejtettem, ezt az egyet nem tudom.</p>
				<p>- Gyerek vagy te Iván. Holnap, ha kialusszuk magunkat, megyünk Lengyelországba.
               Nemcsak a Hernád vizét issza szép leány, a Pruthból is merit olyan, még talán
               szebb?</p>
				<p>- De ez reám nézett!</p>
				<p>- Bolond, hát asszonyszem soh’se nézett reád?</p>
				<p>- Nem igy!</p>
				<p>- Mit vágyódol egy után? Nem eleget szeretünk?</p>
				<p>- Szeretünk sokat, de nincs szeretőnk.</p>
				<p>Dobos egy hajszálnyival komolyabban nézett, aztán nyomatékosan mondta: «Nem is jön a
               Dobosánkára asszony. Jó az otthonülő, elpuhult embernek a rokka mellett ülni, a
               bölcsőt ringatni, de hidd el Iván, csak egy boldogság van a világon: a Hatalom!
               Gazdagság? Szerelem! csak eszköz hozzá. Mindig legjobban félték a halált, mert ő
               hatalmasabb mindenkinél. Mig ifju s erős vagy, hatalmad van sokak felett. Hogy fogy
               hatalmad napról-napra, ez az öregség szomorusága. De ha hatalmas akarsz maradni,
               kerüld az asszonyt - az egy asszonyt. A többivel játszhatsz, mulathatsz, de egy ne legyen
               élted béklyója.»</p>
				<p>Iván bizonytalanul válaszolt:«Mégis, ha asszony lenne a
               házban...»</p>
				<p>- Mi volna akkor? mi hibázik innen? Rend és tisztaság van mindenütt. Az ételeket, a
               sziverősitőket, az orvosságot megfőzi Ichnát jobban mint bármely fejér cseléd. Olesz
               még virágokat is nevel az ablakban meg a ház előtt, mert tudja, hogy szeretem a
               virágot. Ilyen magas hegyen kevés asszony kertjében terem virág.</p>
				<p>- A virág és a lány a legszebb e földön! - ismételte Iván búsan.</p>
				<p>- Igen, csak ne feledd, hogy mindenütt terem asszony is, virág is. Ki egy után busul,
               hitvány, gyönge báb, nem érdemli meg a férfi nevet. De most menj aludni.</p>
				<p>Iván csendesen ment ki, nem tudott mit felelni, de csak mégis sajnálta, hogy a
               Dobosánkán soha se lesz asszony.</p>
				<p>A lovag komoly ábrázata megenyhült, majdnem mosolyogva, majdnem meghatottan nézett a
               fiu után: Szegény bolond gyerek! Most ugy látszik, komolyan veszi. Hát igazán fájhat
               a férfi sziv egy asszony miatt? Hiszen ez az ő dolguk, hogy
               utánunk epedjenek! De olyan szomoruan nézett. Ejh! majd kialussza! vagy a
               legközelebbi tüzes szem kiégeti belőle ezt az emléket. De hogy ilyen lágy szivü ez a
               fiu! Ez egygyel csakugyan megáldott a teremtőm, hogy az asszonyt csak addig szeretem,
               mig látom. Az angyal is megigérte, hogy fejér cseléd önként fog karomba omlani, nem
               is mondta egy se, hogy «nem», ha kitártam felé, és sokan
               mondták, hogy «igen», ha el is fordultam tőlük.</p>
				<p>Ismét nyujtózott a medvebőrön, s fáradtan zárta le asszony-győző szép szemét Dobos
               lovag.</p>
			</div>
			<div type="chapter">
				<head>
              III. Két aranyhajszál.
            </head>
				<p>Dobos lovagnak hivták őt mindenütt, mert a nagyok, hatalmasok fajtájához
               tartozott.</p>
				<p>Cimerét nem látta senki, keresztnevét se hallotta senki, nem is tudták, van-e
               keresztneve?</p>
				<p>Vára volt, - mert elfoglalta, jobbágya volt mindenki, kit akart - mert parancsolni
               tudott. Ha asszony, szó nélkül lett szeretője, ha ő kivánta, és még sok szivesen lett
               volna, kit nem is kivánt. Ha férfi, - követte; vagy adóját hozta neki, ahogy
               parancsolta.</p>
				<p>De ő csak a legszebb asszonyokat méltatta szerelmére, csak a legbátrabb férfiakat
               fogadta követőül.</p>
				<p>Vak engedelmesség volt, mit kivánt. Egy szavára, egy tekintetére teljesült parancsa,
               s szükség esetén ott volt kardja hegyén az «Ultima ratio», a világ leghatalmasabb
               ura: a Halál.</p>
				<p>Dobos lovag eredetéről sok hir keringett: néhányan koldusgyereknek hitték, mások
               rebesgették, hogy a lengyel király ivadéka, még azt is mondták, hogy Attila hun
               vezér származottja. Némelyek a Nap fiának gondolták. Talán ő maga is azt hihette,
               mert sokszor felkiáltott:</p>
				<p>- Oh Napkirály! Atyám! vezérelj! erősits! bátorits!</p>
				<p>Egyszer Ivánnak is mondta: «Mig a napot látjuk, minden jól van, mégis éjjel járunk,
               mint a baglyok. De azért ne félj semmit, még most biztonságban vagyunk».</p>
				<p>Iván csak egyszerüen azt felelte: «Ki félne veled?»</p>
				<p>Dobos kissé fáradt volt a kassai ut után, s több napig otthon maradt pihenni. Hogy
               nem volt más dolga, mint a medvebőrökön heverészni s kertje utolsó virágait, a
               rezedákat s a lankadt hónapos rózsákat nézni, sürübben lepték meg emlékek a multból.
               Anyjára gondolt. Szép halvány asszony volt, barna haju, zöldes szemü, talán mert
               mindig a fenyőfák tükröződtek benne. Gyönyörü oltárkendőket tudott himezni, és ha
               font, mindig igen szépen dalolt. Fent lakott a hegyen fiával, egy kis faházban. Veres
               fenyőből volt a ház építve, egy ól állt mellette, a juhok és tehenek számára.</p>
				<p>Senkit sem ismertek, senki sem járt hozzájuk. Néha az anya lement a városba, ilyenkor
               hozott lisztet és sót. Ő otthon segített kaszálni, fát vágni, vagy a juhokat
               legeltette a havason.</p>
				<p>Ha atyja után kérdezősködött, az asszony csak azt felelte neki: Régen meghalt, még
               mielőtt téged láthatott volna. Szép volt és bátor, ott van a falon fegyvere,
               számtalan medvét, farkast teritett le vele.</p>
				<p>Ez a fegyver volt a fiu álma: egy hosszu csövü, rezes agyu puska, melynek agyán
               rézcifraságok között gyöngyházból vadkan- és szarvasvadászat volt kirakva a barna
               fába. Sisakos emberek lándzsákkal és ebekkel vadásztak, mig mások kürtöt fujtak.
               Sokszor elmondta a gyerek, milyen boldog lenne, ha ő is igy vadászhatna. Mindig kérte
               anyját, csak egyszer engedje meg neki a fegyverrel menni. De anyja nem engedte: «Még
               valami baj történik, nem való az még a te kezedbe».</p>
				<p>Egyszer azonban a fiu véres fejjel és szétmarcangolt karral jött haza. A sürü
               málnabokrok, óriás lapuk, törpe égerfák között a patakhoz vezető csapáson,
               váratlanul, hirtelen találkozott egy anyamedvével. Első percben a medve megijedt, s
               már visszaforditotta nagy fekete fejét, de azon pillanatban a vele lévő bocs, egy kis
               kutya bizalmas kiváncsiságával a fiu felé közeledett, s kezdte szaglászni. Az öreg
               medve veszélyt sejtve, két lábra állt, s rettenetes bőgéssel megremegtette a vadont.
               Csakhamar a fiut karmai közé keritve, marcangolta. De Dobos nem veszté el
               lélekjelenlétét, egy gyors mozdulattal kihuzta tüszőjéből hosszu nyelü kését s a
               medve hasába ütötte. A nagy állat ujra borzalmasan felorditva elereszté a fiut, ki az
               alatt fejszéjével fültövön vágta ellenségét. Csapása oly szerencsés volt, hogy a
               medve holtan terült el. S a gyerek megsebezve ugyan, de nagyobb baj nélkül menekült.
               Most már nem tagadta meg anyja tőle a fegyvert: «Bátor vagy, mint apád, használd
               fegyverét, méltó vagy reá».</p>
				<p>Ezután a fiu csakis atyja karabélyával ment juhait őrizni. Nagy biztonsággal tanult
               meg célozni. Ha a kova szikrája felrobbant a puskaporban, az iramló vad halva rogyott
               össze. Szarvas, vaddisznó, farkas, nem volt biztos puskája előtt. Most már a medvétől
               sem félt, mert ő volt a támadó, s ha a vadállat a golyótól nem rogyott mindjárt
               össze, fejszével ment neki. Soha sem hibázta el kedvenc csapását, fültövön érve a
               medvét.</p>
				<p>Közbe havasi virágokat szedett, s órákig elnézte a kék égen vonuló felhőket.
               Legjobban szerette, ha mérhetlen magasban egyik felhőréteg a másik ellen vonult.
               «Csatáznak!» mondta ilyenkor.</p>
				<p>- - - Kavargó zivataros nap volt, heves napsütéssel, gomolygó felhőkkel. Izzó
               napsugártól arany-zöld lett a rét, gomolygó felhőktől fekete lett az ég.</p>
				<p>A fekete felhőkön keresztül szines iv, himes szivárvány fénylett, mint a menyország
               gyöngykapuja.</p>
				<p>Dobos a közelgő vihart látva, juhait a Skurtul szikla felé terelte, hogy ott
               menedéket találjanak a szikla alatt.</p>
				<p>A juhok összetették fejeiket s azon izgalomtelt megadással, melylyel az állat zivatar
               elébe néz, türték-várták a közelgő égiháboru szélrohamait, levegőnyomását. Fehéren,
               fakón világitott gyapjas hátuk az elsötétülő tájon.</p>
				<p>A felhők már majdnem feketeszürkék voltak, de a sziklára még élesen tüzött a nap.
               Szinte lángot vetett.</p>
				<p>Csakugyan, mintha lángot ontana!</p>
				<p>Csakugyan, mintha füst környezné!</p>
				<p>Mire a füst ismét elvonult, a szikla megnyilt, s belőle mint egy ingó-kuszó növény,
               hol hosszan kinyulva, hol összehuzódva jött ki egy vihogó ördög. Arcát fintorgatta,
               nyelvét öltögette, s rémes kacagása betöltötte az egész vidéket.</p>
				<p>A gyerek, kinek szive meg nem dobbant vadkan vagy medve látására, most hevesen érezte
               a vért fejébe tolulni, de nyugalmat erőltetett magára: «Ha észre vesz», gondolta,
               «végem van, pokol fenekére visz, elkárhozom. Meg kell ölni, mielőtt meglát!»</p>
				<p>Végtelen óvatossággal vette le válláról fegyverét, halkan, mint a vadmacska kuszott
               közelebb a sziklához s mig az ördög hihetetlen mozdulatokkal csavargott ide-oda,
               célba vette, s elsütötte puskáját.</p>
				<p>E percben óriás csattanás jött az égből, egy szemkápráztató villám égető sugara
               ömlött a sziklára, s a rettentő dörgés-csattanást tulhangozva, orditott az ördög.
               Mint egy gyökerétől elszakadt szélvész hordta kóró, felugrott a levegőbe, halva
               rogyott össze, aztán füstté vált, elszállt a viharzó fellegekkel.</p>
				<p>A nagy csattanásra Dobos is elalélt.</p>
				<p>Mikor magához tért, fényes, világos angyal állt mellette: «Fiam!» szólt hozzá
               átlátszó hangon, mely lágy volt, mint a fuvola és érces mint egy ezüst csengő hangja,
               «legyőzted a sátánt, pokol fejedelme már halva. Mit kivánsz jutalmul? A bátoré a
               világ, te bátor vagy, kivánhatsz bármit. Mi jót adjak néked? Akarod az örök
               üdvösséget?»</p>
				<p>A fiu elgondolkozott, csak addig, mig egy suhanó fecske szárnya érinthet, aztán
               nyugodtan mondta: «Fényes angyal, messze még az örök boldogságig, eddig mindig
               szegénységben éltem. Adj nekem Hatalmat! Nem kérek én csak tizenkét sikerteljes
               boldog évet. Fegyver ne fogjon engem, zár nyiljék fel előttem, siker kisérjen
               mindenütt. Hatalmam legyen sokak felett, felettem ne légyen senkinek hatalma.»</p>
				<p>Az angyal Dobos fejére tette kezét: «Meglesz kivánságod. Itt fekete hajad közt nőtt
               most két aranyhajszál, mig azt ki nem huzzák, sértetlen vagy, és siker kisér
               mindenütt. De meg ne mondd soha senkinek, mert bajba keverednél.»</p>
				<p>Eltünt az angyal. Dobos fején melegséget érzett, mintha sugárzana.</p>
				<p>«A két aranyhajszál!» gondolta, - «csak soha senki észre ne venné! Hogy fogom eldugni
               édes anyámtól?»</p>
				<p>Mire haza ért juhaival, anyját nagy betegen találta.</p>
				<p>- Édes fiam, - mondta a halvány asszony, - már nem érem el a hajnalt. Mi lesz veled,
               édes jó fiam? nem ismersz senkit, nem hagyok neked vagyont!</p>
				<p>- Felettem nyugodj meg jó anyám. Csak téged tartson meg az Isten, hogy látnád
               hatalmamat, dicsőségemet, s elborithatnálak aranynyal, kincsekkel!</p>
				<p>Az asszony elmosolyodott fia álma felett, s csendesen zárta le szemét az örök
               nyugalomra.</p>
				<p>Milyen messze látszott mindez Dobos lovagnak, milyen álomnak tünt fel neki minden:
               hirtelen nőtt gazdagsága, kalandjai, szerelmei, hihetetlen sikerei. Egyszer csatában
               is volt. Feltünt seregével, senki sem tudta honnan? A gyenge, a már megvert fél
               pártjára állt, néhány emberével győzelemre vezette őket, de eztán megint eltünt, még
               a zsákmányban sem osztozott, nem akart másokkal egy sorba lépni. Legénysége közül egy
               se sebesült meg a csatában, se lovuk, se ő maguk. Kiket győzelemre vezetett, mondták:
               «csak a Sátán lehetett» s keresztet vetettek magukra.</p>
				<p>Nem huzott hozzá senki, még kik hálával is tartoztak neki, gyanusitották, ócsárolták,
               de ha félelmet gerjesztett, ha parancsolt, mindenki megadta előtte magát. Azért
               mondta is egyszer Ivánnak: «Arra gondoltam, hogy hősök leszünk, szolgálatába minden
               nemes és szépnek, de végre mi a szép és nemes? - - A Hatalom! mert ez a bátorság, az
               erő eredménye, s szép és nemes csak a bátorság, az erő lehet. Szabadabb vagyok igy.
               Király vagyok: az erdő királya!»</p>
				<p>Iván nem sokat értett e beszédből, ő csak azt tudta, hogy urának mindig igaza
               van.</p>
				<p>De nem sok ideje volt Dobos lovagnak emlékeinek élni, bár feltette magába, hogy most
               egy hétig marad itthon. Nyugtalan természete nem engedte soká a pihenést. Már
               harmadnap a fegyvereket vizsgálta át s a lovakat vasaltatta.</p>
				<p>Másnap kiadta a parancsot: «Négyen mentek Tartarowba bort keriteni. Csak mondjátok
               meg a korcsmárosnak, hogy küldje fel; ti is segithettek a felszállitásba. Attól nem
               kell tartani, hogy meg nem teszi - ismer már engem».</p>
				<p>- Kettő közületek megy Worochtára. A worochti templomból, már nem fogják önként adni
               azt a gyönyörü zománcos kelyhet, melyből a bort meg akarom inni, de hiszen a zár
               kinyilik előttetek. Éjjel menjetek, még ha látnak, se fognak megállitani. Holnapután
               éjféltájba gyertek elémbe a Blisnicára, lehet, hogy onnan tovább megyünk.</p>
				<p>Több szó nem esett, tudta, hogy parancsa teljesitve lesz.</p>
			</div>
			<div type="chapter">
				<head>
             IV. Olánka tánca.
            </head>
				<p>Azon az éjszaka, mely az augusztust a szeptembertől elválasztotta, a Blisnica teteje
               már hóval volt boritva. Vékony hóréteg ugyan, csak mintha sóval szitálták volna be a
               kopár havast, de mégis fakón világitott a sötét éjben a hegy széles háta.</p>
				<p>Sötét éjszaka volt ismét, ha nem is oly gyilkos sötétség, mint mikor Dobos a
               Bukovinkán pihent, sőt a felhők között néhány csillag is bujdosott, homályosan, mint
               temetési lámpák fátyollal bevont fénye.</p>
				<p>De ha hó- és csillagfényben a havas világosabban derengett, annál mélyebben sötétlett
               a havast övező erdők fenyőkoszoruja.</p>
				<p>A hegy tetején két lovas jelent meg; két nehéz fejü, lompos farku ménen: Dobos és hű
               szolgája. Megálltak a magaslaton, aztán Dobos leszállt, átadta lovát Ivánnak, ki
               vezetéken sétáltatta a két mént közbe. Dobos türelmetlen volt: «Még se jönnek! Hol
               maradhatnak? Éjfél már régen elmulhatott. A fiastyuk magasan jár, a kaszás csillag is
               feljött».</p>
				<p>Mindig hevesebben járt fel s alá, hogy a hóban egész kis utat taposott. Iván nem
               szólt semmit, tudta, hogy ha gazdája ilyen türelmetlen, legjobb hagyni, mert minden
               szó csak jobban ingerli.</p>
				<p>A Dragobrat irányába nézett, végre mondta: «Nézd uram, ott valami fény tágit a
               sötétségen, alighanem Olesz fáklyája lesz».</p>
				<p>- Csak ott? - dörmögte Dobos kelletlenül. - Még egy órát is várhatunk reájuk.</p>
				<p>- De édes gazdám, hiszen ugy is itt akarod tölteni az éjet. Mondtad, hogy csak
               hajnalban megyünk Bocskóra.</p>
				<p>- Csakhogy nem szeretem, ha engem váratnak. Éjfél elmult,
               éjfélre mondtam, legyenek itt! - s meglazitotta kardját hüvelyében. Iván tudta, hogy
               a két késedelmes élete most csak egy hajszálon függ. Sajnálta különösen Oleszt, ki a
               virágokat szerette. De nem igyekezett urát jobban hangolni, tudta, hogy ezt csak
               valamely szerencsés véletlen teheti.</p>
				<p>A fáklyafény közeledett, nagyobb, veresebb lett, hol eltünt az erdőben, hol ismét
               előbukkant. Végre kiért a havasra, itt már látszott a lovasok alakja könnyebb, kisebb
               lovakon, mint Dobos és társa, de fürgén jöttek a havas meredeken felfelé. A fáklya
               lángja veresen világitotta meg fehér halinás termetüket, vagy elboritotta füstjével
               egészen, hogy a megvilágitott füstben csak mint ködképek lebegtek. De még két más
               alak is ment előttük: női alakok.</p>
				<p>- Miféle némbereket hoznak azok? - kérdé Dobos még türelmetlenebbül.</p>
				<p>- Csak ez kellett még! - gondolta Iván, mert ismerte a lovag természetét. Nem
               szerette, ha neki asszonyokat hoztak. Ő maga választotta ki azt, ki neki tetszett, s
               annak aztán parancsolt. Hogy egész közel jöttek, Dobos rárivallt Oleszre: «Mi a
               fenének hoztad ezt a nyügöt ide! Miféle két fehércseléd ez? Vagy tán ezek késtettek
               el benneteket, hogy engem várakoztattok?»</p>
				<p>Olesz nem is sejtette a veszélyt, ugy látszott örült valaminek, oda szólt a
               fáklyavivőhöz: «Add csak Gyuró a zsákot!»</p>
				<p>Ez leoldta nyakáról a durva vászonzsákot, melyben megcsörrent valami.</p>
				<p>Olesz kibogozta a zsák zsinórját: «Nézd uram, nem is hittük, hogy oly gazdag a
               worochti templom. Nem egy, de öt gyönyörü kelyhet hoztunk el. Ebbe virágokat fogok
               neked az asztalra rakni, itt van két karos gyertyatartó, itt egy rubintos lánc. Talán
               a Szüz Mária ruhájára teszik ünnepnapkor? Itt egy remek sótartó, melyből a kis
               gyerekeket szokták keresztelni, meg két ezüstkanna. A jó sikertől táncos kedvem
               támadt, ép akkor látom meg ezt a két lányt az ut mellett őgyelegni. Bizton a
               szeretőjükre vártak, mert mit csinál két leány késő este az uton? Várjatok,
               gondoltam, itt nem táncolhatok, mert a gazdám várna, de felterelem őket a Bliznicára.
               Igy hoztam el ezeket, hiszen te szereted a táncot nézni.»</p>
				<p>Dobos szeme rávillámlott a leányokra, kik remegve, pihegve álltak ott, s várták, mi
               fog történni.</p>
				<p>Alig serdült lányok voltak, még vastag bőrkozsukjuk és durva piros katrincájuk se
               rejthette el gyerekes termetüket.</p>
				<p>Dobos mogorván kérdé az egyiktől, aki szőkébb és pirosabb volt:</p>
				<p>- Hogy hivnak?</p>
				<p>A leány lesütött szemmel, megcsukló, alig érthető hangon felelte:</p>
				<p>- Morozuk Olanka.</p>
				<p>A másikhoz, egy halványabb, nyulánkabb leányhoz fordult a lovag:</p>
				<p>- Hát téged?</p>
				<p>- Grubi Tava, hercegséged szolgálatjára - felelte kissé bátrabban a nyulánk
               leány.</p>
				<p>- Jó, hát ha már itt vagytok, táncolni fogtok. Te Olanka Oleszszel, te pedig Tava
               Gyuróval járod. Halál fia, ki fárad, vagy nem akar.</p>
				<p>A lovakat szabadjára bocsátották. Hadd kaparjanak valamit a hó alól.</p>
				<p>Iván gazdájának a nyeregtakarókból csinált ülést, az egymásra rakott nyergekhez pedig
               megtámaszkodhatott, akár egy kereveten. Igy szerette a lovag, vagy nagy fáradságot,
               vagy nagy kényelmet kivánt meg a természete. Maga elé rakatta az öt kelyhet. Szebbnél
               szebb ötvösmű volt mindenik. Egyik borsónagyságu keleti gyöngyökkel és smaragdokkal
               kirakva, két másik csak aranyból, de nehéz vert aranyból. Egyiknek fedele is volt. A
               negyedik majdnem egészen beboritva veres és zöld drágakövekkel. De az ötödik volt a
               legszebb: ugy a teteje, mint az alja öt részre elosztva, fehér zománclap volt
               mindegyik rész, s minden fehér lapon feketére rajzolva egy-egy jelenet Krisztus urunk
               kinszenvedéséből.</p>
				<p>A fáklyát egy turásba szurták le Dobos mellé, hogy jól láthassa a kincseket. A két
               karos gyertyatartóra, meg az ezüst kannákra alig vetett pillantást. Az egyik
               gyertyatartó meg is volt törve egy kicsit, de a finom munkáju rubinos láncot sokáig
               tartotta kezében s nézegette. Ugy látszott, haragja elmult a szép dolgok láttára.</p>
				<p>Iván tilinkót vett ki tüszőjéből. Előbb nagyon halkan játszott rajta, aztán mindig
               erősebben. Régi nóta hangzott a havason keresztül s a legények egy régi táncot jártak
               a leányokkal. Körbe forogtak, átfordultak, soká csak egy helyen tapostak, majd ismét
               körbe jártak.</p>
				<p>Szótlanul, változatlan arccal, mintha csak halott lények elevenedtek volna fel, hogy
               táncoljanak itt a piros fáklyafénytől megingó sötétben, a nagy, elhagyott havas
               tetején.</p>
				<p>Grubi Tava arca mindig sápadtabb lett, szemei tágra kimeredtek, végre kétségbeesetten
               kiáltott Ivánra: «Állj meg, te furulyás, hagyj egy kicsit pihenni».</p>
				<p>Iván oda se hallgatott, csak tovább tilinkózott.</p>
				<p>Egy idő mulva a leány ismét könyörgött táncosának: «az Isten szerelmére, hagyjál egy
               kicsit pihenni!»</p>
				<p>De Gyuró durva arca csak széthuzódott, mintha mosolyogna. «Nem szabad, nem lehet most
               nekem megállni. Nem hallottad, mit mondott a nagy ur? Nem tudod, ki előtt
               táncolsz?»</p>
				<p>Grubi Tava már sirva mondta: «látod, hogy véres a bocskorom, legalább hadd a vért
               kiönteni belőle.»</p>
				<p>Gyuró felelet helyett erősebben megszoritotta Tava derekát, hogy a leány felszisszent
               s hevesebben forgatta. Könnyü volt, majdnem felemelte, majdnem a levegőben forgatta.
               Mikor egy percre Gyuró Tavát eleresztette, a halvány teremtés leült a földre,
               katrincájával betakarta arcát s hevesen zokogott.</p>
				<p>Gyuró hozzá ment: «Nem táncolsz?»</p>
				<p>- Nem birok már, hagyjál!</p>
				<p>A legény tüszőjéből kést rántott ki s egy kézzel a bőrködmönt hátra taszitva,
               egyenesen a leány pihegő mellébe szurta.</p>
				<p>Tava felugrott s nyomban szó nélkül esett össze. Gyuró gyakorlott keze jól találta.
               Nem vonaglott - megpihent örökre.</p>
				<p>Dobos éppen hogy oda pillantott. Arcán nem látszott se helyeslés, se ellentmondás,
               félhalkan mondta: - gyenge volt, nem kár érte.</p>
				<p>Már a másik percben Olankát figyelte. Olanka arca mintha kissé megsápadt volna, de
               ugy tett, mintha nem is venné észre Tava halálát. Lesütött szemmel, mozdulatlan
               arckifejezéssel táncolt tovább. Sőt, mióta Tava nem volt mellette, mintha
               kecsesebben, élénkebben járná.</p>
				<p>Lassan átváltozott az éj kékes feketéje hajnal fakó szürkeségébe. Kelet felé a havas
               felett már egy halványsárga fény is mutatkozott.</p>
				<p>A fenyőfák fekete tömegén, már akadt egy-egy zöldessárga szinfolt. A fáklya
               tökéletesen leégett, csak a végén pislogott még néha a láng, hol a turásba
               leszurták.</p>
				<p>Grubi Tava arca is elváltozott, halványfehérből halványszürkére változott, arca
               megnyult, félig nyitott szeme megtörött.</p>
				<p>A táncoló pár is kisértetiesen halványnak látszott, a napfelkölte előtti ólmos
               világitásban. Majdnem testvéreknek lehetett volna gondolni, a lányos arcu Oleszt s a
               szőke Olankát, olyan szelid és fehér volt mind a kettő.</p>
				<p>Csak Dobos arca maradt az élettelt barna, napsütött, szép férfiarc. Most intett
               Ivánnak: «elég!» - Abban a pillanatban elmaradt a tánc, el a tilinkó hangja.</p>
				<p>Dobos felállt. Magasabb volt mint a legények, de karcsubb és hajlékonyabb.</p>
				<p>Olanka elé állt:</p>
				<p>- Derék lány vagy, - mondta - erős és bátor.</p>
				<p>Aztán, mintha eszébe jutna valami: «jösz velem egy fordulóra, Morozuk Olanka? Nem
               késztetlek, nem parancsolok. Ha fáradt vagy, nem lesz bántódásod, csak ha kedved
               tartja.»</p>
				<p> A leány nem szólt semmit. Mintegy karjába omlott a lovagnak, tapadt, simult hozzá.
               Dobos is egészen magához szoritotta Olankát. Iván egy gyönyörü nótát tilinkózott. Ezt
               nem játszotta egész éjjel. Ezt csak akkor fujta, ha Dobos táncolt. Szomoru is, vig is
               volt a nóta, kimért, de azért mégis szenvedélyes. Két-háromszor fordult körül a lovag
               Olankával, aztán gyöngéden eleresztette s figyelmesen, mintha egy hercegkisasszonnyal
               beszélt volna, mondta néki: «Olesz elkisér a havas végeig, onnan meglátod az utat
               hazafelé. Menj mindenütt az élen, leérsz akkor a Tiszához a jassenowi utra. Ott
               bizton találsz szekeret, ki majd haza visz, ha nem a szép szemedért, egy aranyért
               megteszi.»</p>
				<p>Ezzel tiz darab aranypénzt adott Olanka kezébe és megsimogatta a leány arcát:
               «Szegény kis lány! fáradt lehetsz! no majd kipihened, mig férjhez mész. Olesz, te
               csak gyere utánam a bocskói utra, lassan megyünk, elérhetsz, ha Olankát kicsit
               messzebb is kiséred. Délután légy Bocskón, ha előbb el nem érnél, de aztán ne késsél
               és ne hozz megint fejércselédet! Te meg Gyuró ásd el itt a kincset, tudod, a
               többinél. Erre jövünk vissza, majd akkor viszünk haza mindent.</p>
			</div>
			<div type="chapter">
				<head>
              V. A bocskói magister háza.
            </head>
				<p>Már Bocskó alatt érte utól Olesz gazdáját. Világos nappal vonult be Dobos lovag a
               városkába, mint egy győzedelmes hős, három kisérőjével, fegyveresen, kényesen. Sokan
               azt hitték, hogy a király katonái, ezek kiváncsian nézték s alázatosan köszöntek
               nekik. Valaki mondta: «Ez Dobos lovag!» a közel állók, kik hallották, elfutottak,
               látni se akarták, nehogy a lovaggal, kit sérthetetlennek tudtak, még bajba
               keveredjenek. Azt látta mindenki, hogy hatalmas ember lehet, ki oly büszkén jön be
               egy városba, azért tisztelettel nézték, vagy szivesen köszöntek neki. Az asszonyok
               azt is meglátták, hogy szép ember ül a fekete ménen s már is versenyezni kezdtek
               egymás között, hogy kit ér szeme pillantása? Dobos más gondolatokkal volt elfoglalva:
               «Menj előre Iván, nézd meg a korcsmát, alkalmatos-e, hogy oda szálljunk?» Pár perc
               mulva Iván visszajött: «Nem tetszik nekem ez a hely gazdám! Lovasok vannak ott. Isten
               tudja, honnan jöttek? Hiszen te mondtad, hogy kár a fegyvert hiába koptatni. De a
               város előtt van még egy korcsma, talán oda szállhatnánk? Szép csaplárné van ott és jó
               bort mérnek.»</p>
				<p>- Még jobb lesz kint táborozni! - felelt Dobos s mivel meg nem állt, legényei is
               követték.</p>
				<p>Keresztül lovagoltak a nagy utcán s a város végéhez értek, hol az országut Sziget
               felé vezet.</p>
				<p>Szép rétes hely volt a város előtt. A kanyargó Tisza partján elterülő lankáson, már
               csak két ház állt: a korcsma, egy alacsony épület, nagy kapuval, mely felett
               cimtáblája, az «arany oroszlán» lógott.</p>
				<p>A ház előtt szénamaradvány, piszok s letaposott fű jelezte az etetőhelyet. Kissé
               távolabb szép kis kert közepében, rendes léckeritéstől körülvéve egy csinos kőépület
               állt. A ház s környezete ragyogott a tisztaságtól. A virágok jól ápolt ágyakban
               nőttek: szép violák, szegfük és őszirózsák. Az ablakok ólomba foglalt hatszegletü
               üvegei is tisztán csillogtak, kivülről zöld betevő fatáblája volt minden ablaknak, az
               egyik erkélymódra szélesedett ki az utcára. Ennek párkányán három cserép jól
               gondozott gazdag lombozatu, dus növényzetü virág diszlett: két sárga viola s egy
               piros szegfü. A virágok levelei mögül szőke, nevetős asszonyfej nézett ki. Hófehér
               csipkés szélü, vászon fejkötő szüken szorult fejéhez, alóla bolondosan, göndören
               kondorult aranyszőke haja fehér homlokára. Arca rózsaszin és gödröcskés volt, szeme,
               szája gyerekesen, ártatlanul nevetős.</p>
				<p>Mikor a lovag ott ment az ablaka alatt, hogy fejük egy magasságban volt, az asszony
               szembe nézett vele s ránevetett, kihivóan, pajkosan.</p>
				<p>Dobos éppen hogy oda tekintett, aztán előre nézett az utra.</p>
				<p>Hogy pár lépést elhaladtak, Iván lelkesülten mondta: «De gyönyörü egy teremtés!»</p>
				<p>Dobos nevetve tréfált: «No, itt van! már megint rád nézett valaki, mint multkor
               Kassán!»</p>
				<p>Iván arcán a szomoruság árnya suhant el: «Oh, dehogy ugy! dehogy ugy!»</p>
				<p>- Talán az szebb volt?</p>
				<p>- Nekem a legszebb a világon... De azt akarod gazdám, hogy felejtsem el, azért nem is
               beszélek már róla.</p>
				<p>- Jó, hát beszélj erről.</p>
				<p>- Ezen csak azt látom, hogy gyönyörü asszonyka.</p>
				<p>- No nekem ugyan nem tetszik, mondta a lovag megvetően, asszonynak éretlen, gyereknek
               pedig vén. Már lehet harminc éves. Mégis olyan, mint a göndör bárány. Nem szeretem
               ezt a fajtát. De ha neked annyira tetszik, Iván, menj és felejtsd el mellette a
               kassai leányt.</p>
				<p>- Nem lehet azt, gazdám! Aztán ez nem is hozzám való. Uri asszony ez, rám sem
               nézne.</p>
				<p>Dobos gőgösen felmordult: «Azt szeretném én látni, melyik nőszemély merné
               lekicsinyelni Dobos kenyerespajtását! Még ma este nála vacsorázunk, te mellettem
               fogsz ülni s ő saját fehér kezével fogja neked a bort tölteni.»</p>
				<p>Egészen felvidult arra a gondolatra, hogy ezzel az asszonnyal felejteti el Iván
               szivbeli bánatát a kassai leányért.</p>
				<p>- Szeretőd lesz ez az asszony, - folytatta belemelegedve - vagy az ördög viszi
               el.</p>
				<p>- Nem nekem való az, édes uram, inkább hozzád illő.</p>
				<p>- Nekem ugyan nem kell, ha egy maga lenne a világon!</p>
				<p>Kissé visszafordult a nyeregbe Gyuró felé, ki Oleszszel követte s odavetően
               kérdezte:</p>
				<p>- Különben kié ez a ház?</p>
				<p>Gyurónak fő tiszte volt mindent tudni. Sokszor egy hétig is odajárt kémutakon.
               Széles, durva pofáját mindenüvé oda tolta. Szemtelen volt, mint a légy és ha kellett,
               durva, mint a pokróc, amellett baromerejü. Butának tartották, de igen ravasz és
               körmönfont volt. Az asszonyok tréfáltak vele és féltek tőle, igy mindent kimondtak
               neki. Tudta ő tiz mértföldnyire a környéken, vagy talán tovább is, milyen házban, ki
               lakik, ki jár oda, mi van a pincében, a padon, az asztalfiókban! Most is gondolkozás
               nélkül felelte: «Ez a magister háza.»</p>
				<p>- Ki az a magister?</p>
				<p>- Csak «magisternek» hivják, különben a neve Grineus Mátyás. Nagyon tudós ember. Azt
               mondják, tudja a csillagok járását, a koromból aranyat tud főzni. Mindig is van arany
               a házban, amennyi kell. Csakhogy aranynyal nem boritja be a feleségét.</p>
				<p>- Az az asszony a felesége?</p>
				<p>- Igen, harminc évvel fiatalabb nála. A tenyerén hordja, még a lába porát is
               imádja.</p>
				<p>- Az asszony is ide való?</p>
				<p>- Nem, azt Brassóból hozta. Winkler Amáliának hivják. Sok dicséretest mondanak rá,
               tiszta, fürge gazdasszony. Az urát megbecsüli. Mindenkire rámosolyog, de nem
               dicsekedhetik senki vele, hogy Winkler Amália kitüntette volna.</p>
				<p>Dobos mosolygott: «Te leszel az első, Iván!» mondta halkabban. Aztán hangosan
               odaszólt a többi legényeknek: «De hát mit megyünk mi ilyen messze? Maradjunk az Arany
               oroszlánban. Egy kis pihenés is elfér a lovaknak. Holnap reggel megyünk Szigetre, ott
               ugyis sok dolgunk lesz. A fiukat mind oda rendeltem, be kell szedni az adót, mielőtt
               a király emberei elviszik. Vagy 2000 darab aranyra lesz szükségem.»</p>
				<p>- Az öreg Grineusnál legalább 500 darabot találnál! - mondta Gyuró.</p>
				<p>- Azt majd máskorra hagyjuk - felelt Dobos, - most Szigeten a sor! - s büszkén
               lovagolt vissza a magiszter háza előtt, a korcsma felé, de a szép asszony már nem
               volt az ablakban. Egyszerre csak más jutott eszébe: «Menj te Olesz Gyuróval az Arany
               oroszlánba, kérjetek szállást magatoknak, meg a lovaknak, egyetek, igyatok, amennyi
               kell és várjatok meg ott.»</p>
			</div>
			<div type="chapter">
				<head>
              VI. Az egy asszony.
            </head>
				<p>Dobos Ivánnal megállt a magister háza előtt. Iván leszállt lováról s megpróbálta az
               utcára nyiló házajtót kinyitni, de az be volt csukva. Kalapács függött az ajtó
               mellett. Iván rázörgetett az ajtóra. Az ajtó feletti erkély ablaka kinyilt, a
               magister felesége maga nézett ki rajta: «Micsoda lárma ez?» mondta ingerülten,
               «eltévesztettétek a házat, ott a korcsma.»</p>
				<p>- Kegyes kegyetlen urnő, - felelt Dobos lágy csengő hangon, - tudjuk mi, hol a
               korcsma, éppen onnan jövünk, de nem kaptunk ott helyet. Lehetetlen, hogy megtagadd
               tőlünk a szállást. Messziről jövünk, idegenek vagyunk, a lovunk fáradt, magunk is egy
               kis pihenésre vágyunk, legalább engedd meg, hogy meghuzódjunk az óladban.</p>
				<p>A szép asszony gondolkozott: «Nincs itthon az uram és ő nem szeret idegeneket
               befogadni.»</p>
				<p>Dobosnak már fejébe szállt a vér a hosszu várakozás miatt, de türtőztette magát, mert
               most már annál jobban kivánta az asszonyt Iván szeretőjének látni. Tettetett
               szomorusággal mondta: «Jó, ha elkergetsz, megyünk. Minden asszony királyné, s a szép
               asszonynak hármas koronája van, igy tehát parancsolhatsz. Csak szegény lovamat
               sajnálom, a jó, hű állat már nyeritett is az istállóra.»</p>
				<p>Winkler Amália ugy látszik megbánta merevségét, mert jóval szelidebben mondta:
               «Hiszen a lovakat befogadhatom, most ugyis üres az ól. És ha ti megelégesztek a
               pitvarral, ott elhálhattok éjjelre.»</p>
				<p>Dobos a meghatottság kifejezését erőszakolta arcára: «Köszönöm, szépséges
               tündér!»</p>
				<p>Amália eltünt, s pár perc mulva kinyilt a nagy kapu. Ő maga nyitotta ki. «A cselédek
               mind elmentek bucsura», mondta mentegetőzve.</p>
				<p>Igazán igen csinos asszony volt, barna posztó ruhájában, vidra prémmel nyaka körül,
               nagy fehér kötőjével, fehér fejkötővel.</p>
				<p>A lovag leszállt, s tiszteletteljes mozdulattal követte az asszonyt, ki mindjárt az
               ólat jelölte ki a lovaknak.</p>
				<p>Dobos szerényen mondta: «Jó lesz itt nekünk, elhálunk mi is itten, világért sem
               tolakodnék házad pitvarába.»</p>
				<p>Az asszonynak tetszett e szerénység, vagy talán a lovag karcsu alakja és szép szeme?
               Már egészen barátságosan beszélt a jövevénynyel: «De azt már nem engedem. Te csak
               teszed magad, látom, hogy nagy ur vagy. Csak gyere fel vacsorára. A vendéges házban
               hálóhelyet is kaphatsz. Szolgád itt maradhat a lovaknál.» Ezzel sarkon fordult, s
               felment a ház felé.</p>
				<p>- Látod uram! - mondta Iván.</p>
				<p>- Mit?</p>
				<p>- Hogy magad vacsorálsz vele, ahogy urnak illik.</p>
				<p>- Eszembe se jut, - felelte Dobos gőgösen, - mellettem fogsz ülni, bort tölt neked,
               vacsora után pedig az öledbe ül.</p>
				<p>- Nem a fajta ez! - védekezett Iván.</p>
				<p>De Dobos nem engedett: «Komédiás fajta, azt látom, különben asszony, mint a többi,
               csak egy kicsit ostobább.»</p>
				<p>Kis idő mulva, mig a lovak izzadt nyakát csutakolta le egy marék szénával, Iván ujra
               kezdte: «Menj fel, uram, ellátom én a Táltost meg a Gunárt, látod, széna van a
               rácsban, zabot meg hoztam a tarisznyában egy keveset.»</p>
				<p>De Dobos csak röviden felelte: «Megvárlak itt, együtt megyünk fel.»</p>
				<p>Iván leakasztott egy vedret a szegről, vizet hozott az istálló előtti kerekes kutból,
               szénát adott a lovak elé.</p>
				<p>Minden volt itt és minden nagy rendben, bár se állatot, se kocsist nem láttak.</p>
				<p>Már alkonyodott, mikor jött egy szolgáló az istállóba, s mondta Dobosnak: «Azt üzeni
               az asszony, hogy kész a vacsora, tessék feljönni.»</p>
				<p>Iván még mindig vonakodott, de Dobos ráparancsolt: «Hát először nem teljesitenéd
               akaratomat? Ki a te urad? Az a némber, vagy én?»</p>
				<p>Igy szótlanul követte gazdáját, az udvaron keresztül a ház felé.</p>
				<p>Mikor benyitottak a szép tiszta szobába, teli gyönyörü szines cserépedénynyel,
               metszett üvegekkel, az asszony már ott állt ropogós selyemruhában, fehér fejkötővel.
               Előbb azt hitte, hogy Iván valamit hoz gazdája után. Akkor hüledezett csak, mikor ő
               Dobossal leült a teritett gömbölyü asztalhoz s Iván - ura egy pillantására -
               szemlesütve és ügyetlenül egy bársony karosszéket huzott oda s ő is leült.</p>
				<p>Az asszony arca fellángolt: «Szemtelen!» aztán Doboshoz fordult, s parancsolóan
               mondta: «Küld ki a szolgádat!»</p>
				<p>Dobos felállt: «Gyere Iván, mondtam én, hogy nem nekünk való hely ez. Az ilyen
               esővert vándorok, mint mi, nem valók a tündérpalotába.» Amália zavartan hebegte:
               «Hiszen nem rád mondtam. Téged hivtalak, csak a szolgád - -»</p>
				<p>Dobos szavába vágott, bár még mindig szerénykedve, de már határozottan: «Hol én
               vagyok, ott helye van az én bajtársamnak, az én legjobb, leghivebb emberemnek
               is.»</p>
				<p>Az asszonynak mindig jobban tetszett a lovag nézése, beszédje; örült is már a
               vacsorára, nem akarta az alkalmat elmulasztani, aztán mondta magába: «Mit árt, ha ez
               a lajhó is itt eszik?» s kedveskedve biztatta Dobost: «Legyen ugy, ahogy kigyelmed
               akarja.»</p>
				<p>A szolgáló, ki a gazdag és sokféle ételeket hozta, kiváncsian nézett Ivánra, s
               gondolta: «Bizton valami nagy ur álruhában, hogy ide ültették, a bőre is olyan
               fehér.» Ezalatt feltette az ételeket az asztalra, aztán kiment, még az ajtótól is
               Ivánra hunyoritva.</p>
				<p>Amália Dobos tányérjára rakta a legjobb falatokat, Iván elé pedig odatolta a tálat:
               «Vegyél!»</p>
				<p>Iván alig tudott lenyelni egy harapást, félt is a gazdájától és az asszony szépsége,
               lenéző modora egyformán izgatta.</p>
				<p>Dobos annál vigabban beszélt Amáliával. Dicsérte gödröcskés kezét, jó ételeit, fehér
               fejkötőjét, sötét szempilláját egyaránt.</p>
				<p>- Sokat lehetett kigyelmed asszonyokkal - mondta neki Amália - hogy ugy tudja, mi
               esik jól az asszonyember szivének.</p>
				<p>Dobos sóhajtott: «Az én vad életemben nem teremnek virágok. Pusztán járok, vagy
               rengetegben. Csak a jó Isten különös kegyelméből láthattam meg ma, mi a szépség, a
               boldogság.»</p>
				<p>Amália elpirult, ami nagyon jól állt neki: «Talán kigyelmed nem is keresné a virágot?
               Lovagok csak a babért szokták tépni.»</p>
				<p>- Az ifijasszony azt hiszi, hogy nekünk nincs is szivünk, a páncél vagy a bőring
               alatt! - felelt Dobos némi keserüséggel.</p>
				<p>Az asszony mind zavartabb lett, ügyetlenül mondta: «Tudom is én!»</p>
				<p>- Én tudom, - folytatta a lovag, - mert különben mi fájna ugy néha a szivem helyén,
               hogy majd kiszakitja a keblemet? Ilyenkor egy puha kéz, egy szelid szó után vágyódom,
               de engem csak a vihar simogat, hozzám csak a bagoly szól.</p>
				<p>Amália nevetős kék szemébe könnyek gyültek. Szánalom és gyöngédséggel nézett a
               lovagra. Nagyon hatottak reá szavai, mert Dobos hidegen és számitóan mondta őket.
               Neki nem volt más célja, mint a menyecskét lágyan hangolni, hogy aztán Iván karjába
               dobhassa.</p>
				<p>Abban egy percig sem kételkedett, hogy az asszony akkor lesz szeretője, mikor ő
               akarja, de jobban érdekelte, hogy ebbeli hatalma kiterjed-e szolgájára is? Azért
               megfogta fejét s tiszteletteljesen gyöngéden egy csókot nyomott reá: «Szép virágszál,
               az Isten fizesse meg jóságodat, a szegény hontalan vándor iránt!»</p>
				<p>Dobos szeme tüzétől már olvadozott a jégpáncél, melylyel hitvesi hivsége Amália
               szivét körülfogta. Ezelőtt soha sem esett nehezére udvarlói tolakodásaitól erényét
               megóvni, s a magister nyugodt lehetett, hogy fiatal felesége öregedő fejére nem hoz
               gyalázatot.</p>
				<p>Nyugodtan is főzte az aranyat s vizsgálta a csillagok járását.</p>
				<p>De most Amáliának melege lett. Igy nem szólt hozzá a szigeti polgármester, se a
               bocskói nótárius, pedig még versben is beszéltek. De ez bizton valami nagy ur, talán
               herceg? Talán a király fia?</p>
				<p>Bátorságot vett magának, s megkérdezte: «Kihez légyen szerencsém?»</p>
				<p>A lovag reánézett s szomoruan mondta: «Gyenge violám, ha megmondom nevemet,
               elfordulsz tőlem, talán soha többé vissza nem jön ez a boldog perc, vége
               mindennek... ne kérdezd te az én nevemet.»</p>
				<p>Ez a félhangon adott felelet csak jobban tüzelte az asszony kiváncsiságát: «Csak
               mondja meg a nevét, ha maga a Lucifer is lenne, ez nem változtatna semmit kigyelmed
               iránti hajlandóságomon.»</p>
				<p>- Jó! - hát hallottad talán hirét Dobos lovagnak?</p>
				<p>Az asszony felsikoltott: «Szent Isten, Dobos lovag!»</p>
				<p>- Én vagyok! - szólt Dobos - és most az Isten áldjon meg, tudom, hogy már nincs itt
               maradásom.</p>
				<p>- Ugyan hova menne kigyelmed ilyen későn? Állok szavamnak, hogy bárki legyen, nem
               változtat kigyelmed iránti hajlandóságomon. Dobos meghajlott előtte: «Angyal vagy,
               még azoknak is a legszebbje, a legkegyesebbje. Látod, én ugy élek mint az üldözött
               farkas, nincs nyugtom, nincs meleg tüzhelyem. Félnek, rettegnek, mikor én szerelemre
               vágyom».</p>
				<p>- Talán akkor nem is rossz helyre jött kigyelmed? - mondta az asszony. Megijedt, de
               azért édes borzalom fogta el; Dobos lovag nála! ez a mesealak, az erdők királya!
               Mármaros és Lengyelország határán igazán sokan azt hitték, hogy ő a király.</p>
				<p>Amália se képzelhette a királyt se szebbnek, se fényesebbnek.</p>
				<p>És ez a hatalmas ember szól hozzá ilyen szépen, illően, gyöngéd hódolattal!</p>
				<p>Valóban egészen királynénak érezte magát. Először életébe jött tudatára hatalmának s
               iránta, ki vele tudatta, lekötelezettnek képzelte magát.</p>
				<p>Oly szivesen rótta volna le háláját, azért a lovaghoz hajlott, s halkan ismételte:
               «És ha nem rossz helyre jött?» - Megtöltötte Dobos serlegét, ajkaihoz emelte, ivott
               pár cseppet, ugy nyujtotta a lovagnak, még Iván poharát is megtöltötte.</p>
				<p>Dobos elérkezettnek látta a pillanatot terve kiviteléhez, melyen most már oly
               érdekkel függött, mint bármely saját szerelmi kalandja sikerén.</p>
				<p>Egy percig mintha mély gondolatokba merülne, aztán mozdulatába, tekintetébe keserü
               lemondás, nehéz fájdalom tükröződött, mintha hangja is reszketett volna, mikor
               halkan mondta: «Szép asszony, én mindig rossz helyen járok. Ha bele szakad szivem,
               akkor se emelném tekintetem arra, kit az én legjobb emberem szeret. Nézd, milyen
               szerencsétlen miattad.»</p>
				<p>Iván a bortól kihevülten, nyugtalanul, feszesen ült ott. Se enni, se szólani nem
               tudott. Igen rosszul érezte magát, tudva, hogy róla beszélnek. Elmenni sem mert, s az
               izgalomtól szeme nedves lett, ugy, hogy csakugyan valami szerencsétlen szerelmes
               benyomását tette.</p>
				<p>Az asszony orcája kipirult, hogy majd kicsattant, hevesen rázta fehér fejkötőjét, s
               csak az egy szót vágta oda: «a szolgád!?»</p>
				<p>- A barátom! - mondta Dobos nyugodtan és nyomatékosan.</p>
				<p>Amália most már szőke haja tövéig elveresedett, a puha arc egy ragadozó állat
               kifejezését vette fel. Mintha csak tiz körmével neki akart volna menni Dobosnak, de
               aztán mást gondolhatott, mert visszaparancsolva heves vérét, arca ismét fehér lett,
               villogó szemére huzta átlátszó szemhéját s szelid hangon mondta: «Kigyelmed nagyon
               tréfás, nem tudom miért is akarja igy megpróbálni az én hitvesi hivségemet?»</p>
				<p>Dobos egy percre elfelejtette tervét, csak azt a villogó szemet, azt az izzó
               kifejezést látta. Ugy érezte, épp egy pillanatra, hogy párja ez az asszony neki: vad,
               erőszakos, büszke, s épp egy percre megbámulta.</p>
				<p>De most, hogy ismét a szelid, alázatos szőke szépség állt előtte, mely bárgyu és
               engedelmes, mely után csak kezét kell kinyujtani, hogy övé legyen, kinek csak azért
               nem kell a szolga, mert az ur után vágyódnék, alig palástolt megvetéssel fordult el
               tőle: «Gyere Iván, ha az ifjasszony olyan kegyelmes, hogy ád nekünk éjjelre hajlékot,
               keressük fel. Nem is illedelmes, hogy két ilyen magunkfajta kóbor férfi egy ilyen
               tisztességes hölgy éji nyugalmát tovább zavarja.»</p>
				<p>Aztán az asszonyhoz fordult: «Igaza van kigyelmednek, csak tréfáltam. Ismeri
               ország-világ Winkler Amália hófehér szeplőtelen hirnevét, de hát az ilyen ordas
               farkas, mint mi vagyunk, hogy tudna ilyen gyenge violával bánni? Durva a kezünk,
               esetlen a tréfánk, az erdőben, a rengetegben hogy is tanulnánk meg a szépenszólás
               mesterségét?»</p>
				<p>Amália ismét felvidult: «No hiszen értem én a tréfát, nem is haragudtam, csak ugy
               tetettem magamat. Igyék hát még egy pohár bort kigyelmed!»</p>
				<p>De Dobos már az ajtónál volt: «Nem merek maradni, mert ha a bor józanon is hagyna,
               megrészegitne a hugomasszony szép szeme». Ezzel kiment s Ivánnal az istálló felé
               tartott.</p>
				<p>De az asszony utána szaladt: «Nem oda nagy jó uram, itt a benyilóban a két medvebőrön
               jobban elpihenhet». Kivánatos puha fekhelyet mutatott neki, s Dobos, ki igazán fáradt
               volt, reá vetette magát, mig Iván az istállóba ment, a lovak mellett aludni.</p>
				<p>Amália egy percig állt a küszöbön, mintha valamit várna, aztán becsapta a nehéz
               tölgyfa ajtót, fehér kezeit ökölbe szoritva, visszafojtottan sziszegte: «Verjen meg
               az Isten! No várj csak! No várj csak!»</p>
			</div>
			<div type="chapter">
				<head>
               VII. Winkler Amália álma.
            </head>
				<p>Amália soká nem tudott elaludni, nyugtalanul hánykolódott ide-oda, nem lelte helyét.
               Előbb melege volt, ledobta a takarókat. Hogy egy kicsit ugy feküdt, megborzongatta a
               hideg, ismét magára huzta. Hideg lába ujjait térde hajlásában melengette. Már a
               kakasok az udvarban hajnalra kukorékoltak, mire elszunnyadt. De alvása is nyugtalan
               volt, mert egyik tarka álom a másikat kergette.</p>
				<p>Brassóba álmodta magát, az erkélyes kőházba, a kis virágos kertbe, két hajadon
               lánytestvére mellett, mind szépek voltak és fehérek, éppen mint ő. Azt a napot látta
               felvirradni, mikor jött az öreg Grineus Mátyás, hogy megkérje kezét, ő nem is
               ismerte, a magister csak a templomban látta egyszer, s mikor apja mondta neki: «ennek
               a tisztes uri embernek leszel a felesége», megborzadt vén fonnyadt arcától, kopasz
               összeaszott koponyájától.</p>
				<p>Egész nap, egész éjjel sirt, de nem sokat ügyeltek reá, anyja is, a leányok is
               hozzáláttak szabás-varráshoz. Sok kész ruha, fehérnemü is volt már a gondos anya
               ládáiban eltéve leányai számára, ha szerencséjük akad.</p>
				<p>Igy a magisternek nem kellett soká várni az esküvőre, nem is volt ideje, mert már két
               hét mulva elhagyta Brassót s magával vitte Amáliát, immár hites feleségét.</p>
				<p>Esküvője napjáról álmodott az asszony, de egyszerre nem Grineus Mátyás, hanem Dobos
               lovag állt mellette vőlegényként, s szerelmes édes csókokat adott neki, ő pedig
               szégyellősen, boldogan viszonozta. Éppen a jegykendőt akarta neki adni, akkor vette
               észre, hogy egy kigyó volt belekötve, de ő ugy tett, mintha nem látná, s mégis oda
               adta Dobosnak. A kigyó lassan kicsuszott a kendőből, a lovag nyaka körül csavarodott,
               mindig nagyobbra nőtt, végre már körül fonta egész alakját, s mikor már többé nem
               birt mozdulni, egyenesen sziven marta, hosszu méregfogával, mely hegyes és éles volt
               mint egy tőr.</p>
				<p>Amália borzadva ébredt fel, hideg verejték volt homlokán, s remegett tollupárnás
               ágyában: «De milyen bolond álom! mit is jelenthet? Mit tartozik reám ez az ember, ki
               éppen hogy pár órára utamba jött? Talán már itt sincs? Vinné is az ördög, hogy ne is
               kerülne többé szemem elé!»</p>
				<p>Kinyitotta az ablaktáblát, melynek szivalaku kivágásán már beömlöttek a
               napsugarak.</p>
				<p>Egyszerre fény és világosság öntötte el a szobát. Amália álmatlan szemének fájt a
               fény, visszahuzódott s kinyitotta a benyiló ajtaját. Óvatosan nézett a medvebőrök
               felé. De a fekhely üres volt, bár látszott a bőrökön az éji nyugalom nyoma. Az is
               látszott, hogy hánykolódhatott, ki rajtok feküdt.</p>
				<p>Se Dobos, se cimborája nem volt már sehol, se fent a házban, se az istállóban, se az
               udvaron, csak patkónyomok vezettek az ismét bereteszelt kapu felé.</p>
				<p>Hogy mehettek ki? hiszen a zár csukva volt, a kulcsot pedig ő hordta a keblén.</p>
				<p>Csak nem merészkedett be hozzá éjjel? csak nem voltak igazak azok a csókok, melyekről
               ő álmodott.</p>
				<p>Tüzesre kipirult, maga sem tudta, haragjában-e vagy szégyellős boldogságában?</p>
				<p>Aztán eszébe jutott, hogy hiszen Dobos előtt minden zár megnyilik, azonnal lehült
               indulatja. Üresnek látszott neki a ház, az udvar, mint még soha ezelőtt
               asszonyéletébe.</p>
				<p>Hozzáfogott a szolgálóval takaritani, de ebben sem lelte örömét, csak perelt, csak
               nyugtalankodott. Aztán a veteményes kertbe ment salátát hozni, de ott se állta
               sokáig. Végre - bár kerülgette egy ideig - leült a medvebőrökre. Mintha még meleg
               lenne a lovag álmától!</p>
				<p>Az asszony leborult a kerevetre és sirva fakadt, ismét maga se tudta, haragjában-e,
               hogy a lovag őtet csuffá tette, mikor szerelmes szavát meg nem értette, de még
               inkább, mikor annak a paraszt lajhónak szánta, vagy pedig bánatába, hogy ezt a szép
               embert soha sem látja többé.</p>
			</div>
			<div type="chapter">
				<head>
               VIII. A szigeti vásár.
            </head>
				<p>Mig Winkler Amália könyei a medvebőrt áztatták, s gondolatai ismeretlen utakon Dobost
               keresték, a lovag már messze járt. Hajnal előtt nyeregben volt három legényével, s
               ott vágtatott a szigeti országuton.</p>
				<p>Sziget mellett találkozott többi emberével. Együtt volt mind a tizenkettő, csak három
               maradt otthon a dobosánkai bejáratot őrizni.</p>
				<p>Már jóval a város előtt, hosszu sorban jöttek nagy magas szekerek ládákkal és
               portékával. Mind a városba tartott, mert országos vásár volt Szigeten.</p>
				<p>A szekerek közt lovat és marhát hajtottak. Mint egy kiszáradt erdő szürke galyai, ugy
               álltak fel az ökrök, tehenek szarvai, sürü csoportba. Egy nagy magas bika nyaka is
               feketéllett a tehenek tömegéből. Az állat néha gyengén morgott. Ezt láncon vezette
               két posztóruhás ember. A vásártéren fehérlettek a mézeskalácsok és a csizmadiák
               sátrai. Az előbbibe pirosra, sárgára festve szivek, mézesbábuk, viaszgyertyák, az
               utóbbiakban bocskorok, bakancsok, elől egy hosszu rudon csizmák lógtak, mintha csak
               lépnének, mintha csak az emberek elszaladtak volna belőlük, csak a lábuk maradt volna
               itt, hogy örökkévalóságba lépjen s ne haladjon.</p>
				<p>A templom körül, a cserepes vásár mellett sok nyomorék ember ült: a vakok, a bénák, a
               kezetlenek, kik csonka karjukat nyujtották a járó-kelők felé. Egy különös nyomorék
               ember ült éppen a templombejáratnál, két lába összezsugorodva, szeme behunyva, vak is
               volt, sánta is, csak kezét tartotta a beleeső filléreknek, mellette egy mankós ember
               kuporgott, a vak koldust Gábor bácsinak nevezte s nagy tisztelettel beszélt hozzá.
               Mig a koldusok elhelyezkedtek, gyülekeztek, összepereltek a jobb helyekért, hogy néha
               Gábor bácsinak egész tekintélyével kellett rendet parancsolni, Dobos közeledett
               seregével a városba a vásártér felé. De a 12 embernek csak 11 lova volt, mert a nagy
               hosszu Ichnát alól kidőlt a ló az uton. Csak földhöz vágta magát, vége volt. Talán a
               harmatos fű ártott neki? Ichnát idáig is hol egyik, hol másik lován hátul a lovas
               mögött ülve jött el. Most Gyuró mögött ült s kapaszkodott, ahogy tudott, mert bizony
               nem jó ülés volt a nyeregkápán tul. Az ő saját nyerge pedig a hátára volt akasztva,
               ugy huzta be a fejét alá, mint egy tekenős béka.</p>
				<p>A város kapuja előtt a sereg egy zsidóval találkozott, ki három lovat hajtott, kettő
               volt befogva s lógósan egy szép fiatal vasderes ment. Dobos rá nézett a vasderesre,
               tetszett neki jó kötésü dereka, tiszta erős lába, ruganyos járása.</p>
				<p>Rákiáltott a kocsisra: «Te zsidó, add ide azt a lovat!»</p>
				<p>A veres szakállu nagy alázatosan felelt: «Nem lehet azt, kérem tisztelettel, most
               hozom Lengyelországból, a nagyságos ur fiának.»</p>
				<p>- Ki az a nagyságos ur?</p>
				<p>- Kérem tisztelettel, nem tudom a nevét, csak Kolozsvárra viszem, igen nagy ur
               az.</p>
				<p>- Ide adod mindjárt azt a lovat!?</p>
				<p>Dobos csak rá nézett, a veres szakállu reszketett a tekintetétől, de még mindig
               vonakodott: «Nem lehet kérem szépen, nem lehet!»</p>
				<p>A lovag egy lépéssel közelebb jött a szekérhez, a zsidó szemébe nézett s halkan
               mondta: «Ha nem adod ezt az egy lovat jószántadból, az enyém lesz ez is, meg a másik
               kettő, meg a te életed is.» Nem mondott egy csunya szót sem, nem kiabált, de a veres
               szakállu tudta, hogy ez nem tréfa beszéd. S mikor Iván oda szólt neki: «Te
               szerencsétlen, hát nem tudod, hogy Dobos lovaggal beszélsz!» - majdnem elalélt.</p>
				<p>Szó nélkül hagyta a vasderest elkötni a szekértől s csak mindig azt mormolta:
               «Kegyelem! kegyelem!»</p>
				<p>Ichnát mindjárt felkantározta a lovat s rá tette a nyerget. De mikor fel akart reá
               ülni, Dobos mondta neki: vezesd még pár lépést, hadd szokja meg a nyerget.</p>
				<p>A lovasok előre mentek, Ichnát vezette lovát, mely szépen és kezesen ment utána.</p>
				<p>Csak ugy találomra, Szajkónak nevezte el, veregette a nyakát s mondta neki: Hahó
               Szajkó, csak szépen, te fogsz engem vinni, kis lovacskám!</p>
				<p>Ichnát nem volt éppen valami nagy lovas, de a többivel csak elment ő is. Éppen azért
               örült, hogy a Szajkó olyan szelid és nem tulmagas ló volt.</p>
				<p>Hogy gyalog ment Ichnát, kissé elmaradt a seregtől. Dobos hátra nézett: «Ülj fel már,
               hiszen látjuk, hogy ugy megy, mint a bárány.» - Éppen a vásártérre értek, Ichnát
               felült a nyeregbe, a vasderes nyugodtan állt s szépen hagyta felülni, de midőn lovasa
               haladni akart vele, nem mozdult, csak egy helyben állt, mintha odanőtt volna négy
               lába. Ichnát ütötte, sarkalta, a ló csak állt, aztán mikor megunta a nógatást,
               megfordult s kezdett hátrafelé menni, egyenesen a cserepek közé.</p>
				<p>A vásárosok ijedve ugrottak szét, a cserépedények ropogva törtek össze a ló lábai
               alatt. Ott az edényvásár mellett még hallatszott a koldusok vontatott, éneklő
               könyörgése, de egyszerre mind természetes hangon kiáltott fel s hangos káromkodásba
               tört ki, mikor a ló mindig hátrálva feléjük közeledett.</p>
				<p>Csak Gábor bácsi nem mozdult - hiszen szegény vak volt - még mindig panaszos hangon
               kért, kinyujtva kezét: adjanak, adjanak, az Isten nevében a szegény
               világtalannak!</p>
				<p>Egyszerre csak felorditott a legnagyobb éneklő könyörgésből, mert a ló éppen a
               tenyerébe lépett. Talán csoda is történt, mert zsugorodott lába kiegyenesedett,
               felugrott ülő helyéből, lezárt szeme kinyilt, mérgesen nézett Szajkóra és lovasára,
               csak ugy ömlött a legocsmányabb káromkodás szájából.</p>
				<p>A többi koldusok is felugráltak, a sánták felkapták mankóikat, ugy ütötték a lovat, a
               vakok átugrottak a templomkeritésen, egy se hibázta el. Éktelen zsivaj támadt,
               verekedés, kiabálás. Talán le is huzták volna Ichnátot a lóról, ha Dobos oda nem jön:
               «Csend, ha mondom» - szólt a koldusokhoz, de leginkább Gábor bácsihoz beszélt. - «Ma
               éjjel a tanyátokon leszek, mikor az erdőben a malacot sütitek és táncoltok a tüz
               lángjánál, mikor felosztjátok a lopott és a kapott pénzt. Nem kérem én a tizedét,
               mert az sok lenne, csak 200 ezüst pénzzel fogjátok leróni az adót, amivel nekem
               tartoztok.</p>
				<p>- Szent Gábor arkangyal, kegyes pátronusom segits! - fohászkodott a vak koldus, ki
               ismét lehunyta szemeit. Rajtunk, szegény Isten nyomorultjain, kiknek alig van meg a
               száraz kenyerük, akarnak a gazdagok adót szedni.</p>
				<p>A lovag kemény hangon szólt: «Hallgass élősdi féreg! Még egy szó, s még ma éjjel
               pusztitom el tüzzel-vassal egész undok fészkedet. Ismerem rejtekedet, könnyü lesz oda
               jutni.»</p>
				<p>A koldus nem tetette többé magát, egészen természetesen, nyilt szemmel beszélt:
               Látom, hatalmad van, hát meglesz a 200 ezüst pénz, a sült malacból is fog reád várni
               egy darab. Éjfélkor, ha ismered a tanyámat, keress fel.</p>
				<p>Ezalatt a Szajkó egész nyugodtan állt, mintha gyökeret vert volna lába a rücskös
               kövezetbe, nem nézett az se jobbra, se balra, csak maga elé, mintha várná, hogy ki
               fogja őt onnan elmozditani? Dobosnak eszébe jutott, hogy a ló talán vezetéken menne?
               Mert lógósnak egész jól illett.</p>
				<p>Megparancsolta Ivánnak: «Vedd az Ichnát lovát hosszu szárra s vezesd magad után.»</p>
				<p>Be is vált az uj módszer. Szajkó engedelmesen és szépen ment igy vezetve, s a sereg
               elhaladt Sziget városára kivetett adóját beszedni.</p>
			</div>
			<div type="chapter">
				<head>
               IX. Unalom.
            </head>
				<p>- Egyél gazdám valamit, hiszen egészen elerőtlenedel.</p>
				<p>- Hagyj békét, nem izlik nekem!</p>
				<p>Dobos felelte Ivánnak, mikor ez a Dobosánka nagy ebédlőjében mindhiába hordta fel a
               legjobb ételeket.</p>
				<p>- Már Ichnát sirt is, hogy nem tudja kedvedet eltalálni.</p>
				<p>Dobost az a nógatás még türelmetlenebbé tette: «Sohse busuljon Ichnát, mindent jól
               csinált, csak nekem nincs kedvem az eledelhez.»</p>
				<p>Azzal leült a tüzhely elébe s hosszan nézett a lángokba.</p>
				<p>Iván soká mozdulni sem mert.</p>
				<p>Igy még soha sem látta gazdáját. Hevesen, dühösen járkált az, vagy egy alvó tigris
               lustaságával nyujtózkodott fekhelyén, vagy tüzes szilajsággal kovácsolt merész
               terveket. Néha vigan, sőt kedélyesen is látta már, de az az unott egykedvüség, az a
               szintelen szomoruság, uj volt nála.</p>
				<p>- Mi baja lehet? - töprengett Iván. Egyszer meg is kérdezte: «Talán valami bajod van,
               édes uram? rossz szinben vagy. Talán hülés állt a hátadba? Megtaposnálak egy
               keveset.»</p>
				<p>- Hagyj békét - felelt a lovag - nincs semmi bajom.</p>
				<p>Egy kevés idő mulva, kissé élénkebben mondta: «Te Iván, hidd be nekem Gyurót, de
               aztán hagyjál vele magamba.»</p>
				<p>Iván nem hitt füleinek: az ő ura titkolódzik előtte! és még hozzá azzal az otromba
               Gyuróval, kit csak kémnek használtak s azért mind megvetették.</p>
				<p>Mondanivalója van Gyuróhoz, mit ő nem hallhat! Fejtetőre állt a világ! csak az ördög
               lehet a dologban. De azért engedelmeskedett. Kiment a konyhába, hol az uruknak
               készitett finom ételeket a legények falták, mintha csak nekik főzték volna.</p>
				<p>Fahéjszagu volt a konyha és rendetlen, mert Ichnátnak, mióta gazdája érintetlen
               küldte ki a legjobb ételeket, nem telt kedve sem a főzésben, sem a
               tisztogatásban.</p>
				<p>Gyuró éppen egy nagy darab almás süteményt dugott széles szájába, mikor Iván
               megszólitotta: «Te Gyuró, menj fel az urhoz, de rögvest, mert beszédje van
               veled.»</p>
				<p>Gyuró kissé megijedt, mert az ur csakis utban intézett hozzá kérdést, különben soha
               sem szólt hozzá, azért most nyugtalanságba ejtette a lovag kivánsága. Kezefejével
               letörülte maszatos száját, aztán ment a cédruspalota felé.</p>
				<p>Hideg késő őszi szél fujt már a kis virágos kert felett, a rezeda és az őszi rózsa
               kórója megfagyva és összeaszva, barnán, törékenyen állt ki a máris havas földből.</p>
				<p>A hó ugyan a déli órákban még elolvadt, de fagyos, nedves foltokat képezett a kis
               kertben. Éppen egy ilyen foltba lépett Gyuró, széles bocskorával. A fagyos esőréteg
               kissé behorpadt s a nagy lábnyom ólomszinü vizzel telt meg.</p>
				<p>Iván a konyhában maradt, hogy a többiek észre ne vegyék, hogy gazdája kiküldte, mig
               Gyuró benyitott a lovag szobájába: «Slava», mondta mélyen meghajolva s Dobos keze
               után nyult, hogy megcsókolja.</p>
				<p>- Hadd csak - szólt a lovag. - Nem vagyok én püspök.</p>
				<p>Gyuró feszélyezve volt, igy gazdája közelében. De mintha a lovag maga se egész
               biztosan érezné magát, egy ideig szótlanul nézett a tüzbe, aztán egyszerre Gyuróhoz
               fordult s nála szokatlan nyugtalansággal mondta: «Te Gyuró, mi ujságot tudsz a Tisza
               völgyéből?»</p>
				<p>Gyuró csodálkozott a kérdés felett, de kis gondolkozás után felelt:</p>
				<p>- Zsinirhe Popadjuk eladta a nyáját, nála lehet vagy 200 darab arany.</p>
				<p>- Ejh! - felelt Dobos kicsinylő és türelmetlen kézmozdulattal.</p>
				<p>- Szigeten a papoknak bort hoztak a Hegyaljáról.</p>
				<p>- Hát aztán?</p>
				<p>- Bocskón...</p>
				<p>- Bocskón? - mi van Bocskón?</p>
				<p>- Bocskón az Oroszlán korcsmárosnál gazdag vendégek voltak. Lengyelből jöttek és
               mentek Nagyvárad felé.</p>
				<p>- Hát aztán?</p>
				<p>Dobos arca égett, de ő, a hatalmas, az erőszakos, még mindig nem merte megkérdezni
               legalacsonyabb, legmegvetettebb szolgájától, ami szivén feküdt. Végre, mint az uszó,
               ki fejjel veti magát a vizbe, neki ment a kérdésnek: «Mit tudsz a magisterékről?»</p>
				<p>- A magister elköltözött.</p>
				<p>- Elköltözött?!</p>
				<p>- Igen, azt mondják, Amália asszonynak hideg volt a bocskói ház. Van a sógorának egy
               vastagabb falu kőháza Worochtán, oda költöztek télire.</p>
				<p>- Mit?! - Dobos felugrott, szeme lángolt, barna kezét ökölbe szoritotta, hogy Gyuró
               ne lássa meg reszketését.</p>
				<p>- Mit mondtál? A magister ide költözött? Ide, Worochtára, a Dobosánka közelébe?</p>
				<p>- Ide! - felelte Gyuró. Látta, hogy az ujságával jó hatást tett, hát bőbeszédüen
               folytatta: «Ha kimégy a Dobosánka kiálló sziklájára, megláthatod a házuk tetejét,
               három kéménye van; egy nagy kőrisfa áll a ház mellett, amelyik a legmagasabb az egész
               faluban, az az».</p>
				<p>- Jó, jó - mondta Dobos - menj a konyhába, adass magadnak egy kupa bort a
               legerősebbjéből, mondd, hogy én mondtam.</p>
				<p>Tudta Dobos, hogy megteszik. Tudta Gyuró is, mert nem volt olyan lélek a Dobosánkán,
               ki a lovag nevét hazugságból merte volna használni.</p>
				<p>Gyuró vigyorogva ment ki a konyhába, s Ichnáttól, ki kulcsár is volt és szakács is,
               kérte a bort.</p>
				<p>- Adjál egy kupával a legerősebbjéből, az ur parancsolta.</p>
				<p>Ichnát szó nélkül adta ki a bort. Nem tünődött rajta: miért akarja igy az ur.</p>
				<p>«Ő az ur, hát parancsol», ez volt a Dobosánkán mindenki fejében, azért ment ott
               minden rendben és megelégedésben.</p>
				<p>De Gyuró nem nyugodott, akarta, hogy tudják is kitüntetésének okát, s fontoskodva
               kezdte: «Jó hirt vittem urunknak».</p>
				<p>Hogy senki sem kérdezte, mi a hir, csak folytatta: «Megmondtam neki, hogy a magister
               Worochtára költözött».</p>
				<p>A konyhában Ichnát és Ivánon kivül még három legény volt, közöttük Olesz is. Ennek
               leányos arca mégis némi kiváncsiságot árult el, hát hozzá fordult Gyuró: «Azt is
               megmondtam neki, hogy miről lehet a magister házát megismerni».</p>
				<p>Olesz ártatlan arccal kérdezte: «Hát a magisternél fogunk most adót szedni?»</p>
				<p>- Igen, csakhogy csók lesz az adó, meg ölelés - felelte Gyuró sunyin hunyoritva.</p>
				<p>- No hiszen már az avval jár - mondta Ichnát tapasztaltan.</p>
				<p>- De nem ugy - folytatta Gyuró. - Most máskép lesz, eddig az asszonyok szerették, de
               most a mi gazdánk szerelmes Winkler Amáliába.</p>
				<p>Ki se ejtette még jóformán a szavakat, durva nevetése már is torkába fult, mert Iván
               oly erővel ütötte pofon, hogy Gyuró fejjel esett a táblán álló nagy rézfazéknak, ugy,
               hogy halántékán menten kibuggyant a vér.</p>
				<p>Az első eset volt ez a Dobosánkán, hogy egyik legény a másik ellen fordult, de az
               első eset is, hogy az emberek közül valaki mert észrevételt tenni urukra.</p>
				<p>Igaz, hogy a szigeti vásár óta nem voltak sehol. Unottan gubbasztottak a cédruspalota
               körül. Ilyenkor sok mindenféle gondolatja támad az embereknek.</p>
				<p>Hogy Gyuró felocsudott tántorodásából, az öt férfi tétovázva nézett egymásra s szó
               nélkül elhatározták, hogy nem szólnak többé az esetről se egymásközt, se uruknak, se
               a többieknek. Mind ugy érezték, mintha valami rettenetes és változhatatlan történt
               volna.</p>
				<p>Különösen Iván mélyen elszomorodott. Hiába tagadta maga előtt, de Gyuró már kimondta:
               a gazdája szerelmes!</p>
				<p>Hiszen ő is sokáig volt szerelmes a kassai lányba, de az más. Az ilyen szegény
               ágrólszakadt árva hogyne sóhajtoznék egy szép leány után? De az ő hatalmas ura, aki
               csak parancsol, aki csak kiván! Hát ő is! Hát ő is? Hiszen ő maga mondta: hogy jó az
               otthon ülő, elpuhult embereknek, de ki férfi akar maradni, kerülje az egy asszonyt, a többivel játszhat, mulathat, de egy ne legyen élete béklyója.</p>
				<p>Mig hű szolgája igy tépelődött, Dobos le s fel járt az ebédlőben, mindig hevesebben,
               mindig gyorsabban. Végre felkiáltott, mint tavaszkor a cserebogárra ujjongó gyermek:
               «Itt van, Worochtán van! Holnap megyek Worochtára».</p>
			</div>
			<div type="chapter">
				<head>
               X. Viszontlátás.
            </head>
				<p>De csak nem ment másnap.</p>
				<p>Megelégedett vele a magister házát a szikláról megnézni. Ott volt a falu végén, épen
               mint a bocskói ház, az utca felé. Látta a nagy kőrisfát, a legnagyobbat az egész
               Worochtán, látta a három kéményt - felé szállt a füstje.</p>
				<p>Ugy elgondolta a fehér kötényes jó háziasszonyt, mint sürög-forog a konyhában, fehér
               kezével hogy igazit egy ételen, mit a szolgáló kavar.</p>
				<p>- Iván - kiáltotta szolgájának - nyergeld fel a Táltost, megyünk ketten.</p>
				<p>Iván örült, hogy végre a tespedő unalomból kikerülnek. Sietve nyergelt s pár perc
               mulva felnyergelve állt a Táltos meg a Gunár a cédruspalota előtt s a lovag és
               szolgája kifordultak a nagy pántos kapun.</p>
				<p>Dobos különös gonddal volt öltözve, legszebb aranyhimzésü bőrködmenében, sötét
               bársony süveggel. Puskát nem vitt magával, csak tüszőjében volt két pisztoly és egy
               aranymarkolatu, kövekkel kirakott tőr. Szép kondor haja fényesre volt kefélve,
               bajusza kipederve.</p>
				<p>- Mint egy vőlegény - mondotta Olesz, ki majdnem epedő tekintettel nézett utána.</p>
				<p>Lekanyarodtak a várdombról az országutra. Nemsokára elérték Worochtát. Egy
               puskalövésnyire voltak csak a háztól, mikor Dobos visszaforditotta a Táltos fejét s
               vágtatva, szó nélkül ment hazafelé, meg se állt a várkapuig.</p>
				<p>Iván, ki soha se látta urát visszafordulni se veszélytől, se fáradtságtól, nem
               értette a dolgot. Hiszen ura nem volt habozó, mindig tudta, hova akar menni s el is
               ment oda. Nyugtalanul nézett reá, nem beteg-e? Utolsó időben sokszor volt halvány az
               ábrázatja. De nem, most még nagyon is piros volt. Majd kicsattant az egészségtől s a
               belső indulattól.</p>
				<p>Másnap ismét felnyergeltette a Táltost, de csak maga ment ki a kapun. Ivánt, ki szó
               nélkül akarta kisérni, visszaparancsolta. Ez is először történt meg.</p>
				<p>Lassan ment a lovag a meredek uton lefelé, de mikor az országutra ért, vágtatott
               Worochta irányába, mintha a halál kergetné. A magister házához érve, megcsendesedett.
               A kapu előtt leszállt és kopogtatott.</p>
				<p>Egy lengyel szolga jött ki az udvarról, mélyen meghajolva kérdezte Dobost: hogy mi a
               parancsa.</p>
				<p>- Itthon van a magister?</p>
				<p>- Itthon, de nem jöhet ki a szobájából, mert most épen teli hold van. Ilyenkor mindig
               főzi az aranyat.</p>
				<p>- Hát a felesége itthon van?</p>
				<p>- Itthon.</p>
				<p>- Hát vezess hozzá; egy szép pej lovat láttam az udvarban, azt szeretném
               megvenni.</p>
				<p>Dobos azt se tudta, van-e ló az udvarban, de örült neki, hogy talált valami ürügyet
               bemenni, tehát fontoskodva mondta: «Nekem kell a ló, adok érte bármit, vezess az
               asszonyhoz».</p>
				<p>Mikor belépett a nagy szobába, mely ép ugy volt berendezve, s ép oly tisztaságban
               ragyogott, mint a bocskói ebédlő, Amália elébe jött. Piros volt, mint a rózsa, fehér
               fejkötője alatt. Szép telt alakját, gömbölyü keblét barna prém közé szoritotta, alóla
               számtalan ránccal bőven ömlött ki a szürke posztószoknya. Hegyes cipője volt sárga
               bőrből és sárga arany lánc a nyakán.</p>
				<p>Egy percig szótlanul álltak szemben egymással a lovag és a szép asszony, végre Dobos
               hozzá ment, megcsókolta kezét s mélyen hajlott meg előtte, mint egy királyné előtt:
               «Egy kéréssel jövök hozzád, aranyos tündér».</p>
				<p>- És mi légyen az? - kérdezte Amália félig zavartan, félig nevetősen.</p>
				<p>- Egyik lovam elpusztult, nagy szükségem van helyettesiteni. Az udvarodba láttam egy
               szép pejlovat, azt szeretném megvenni. Mondj bármilyen árt, szivesen megadom
               érte.</p>
				<p>- Az a ló az uramé, nem adja ő azt semmi áron.</p>
				<p>- Hátba megkérdeznéd?</p>
				<p>- Ugyis tudom, hogy hiába.</p>
				<p>- De mégis... - Dobos oly kérően nézett Amáliára, hogy az ellágyult.</p>
				<p>- Jó hát megkérdem.</p>
				<p>Benyitott a mellékszobába: «Mátyás!» - kiáltotta a félig nyilt ajtón.</p>
				<p>- Kérlek Amália, hagyjál! - szólt egy félénk alázatos hang.</p>
				<p>De Amália csak ujra hivta: «Csak egy percre, Mátyás, gyere kérlek, valamit akarok
               kérdezni. A laboratoriumból nem hivnálak, de hiszen most csak a könyveiddel vagy,
               azokat ugyis megtalálod.»</p>
				<p>Csoszogó léptek hallatszottak. Egy magas sovány alak jelent meg az ajtóban.
               Lilabársony köntös fedte hosszu testét, fején kis bársonysapka volt. Hosszu, libegő
               szakállával valami hebréus főpapnak lehetett volna nézni, ha egyenes vonásai, magas
               fejformája nem viseli a legtisztább ária-germán typust.</p>
				<p>Bár aggastyánszerü öreg, de még mindig igen szép férfi volt, szeme oly nyugtalan, oly
               fényes és oly öntudatlan tüzben lobogott, akár egy kemence tüzes nyilása. Nem nézett
               senkire, csak keresően, révetegen az ürbe. Csak ha történetesen feleségére
               pillantott, látszott mintegy álomvilágból visszajönni. Mintha mosoly játszana ajkán,
               gyöngéden, szeretettel kérdezte:</p>
				<p>- Mi kivánsága van az én lelkem galambjának, az én szivem rózsájának?</p>
				<p>Amália kedvesen fordult hozzá: «Nézd Mátyás, vendégünk van, a lovag, kiről Bocskón
               beszéltem neked, tisztelt meg látogatásával, s azt kérdezi tőled, eladnád-e neki a
               Mucust?</p>
				<p>- Az a te dolgod édesem, a Mucus a te szolgálatodra van - felelte az aggastyán, s a
               lovag előtt oly finom modorral hajlott meg, mintha király udvarában ország nagyjait
               üdvözölné.</p>
				<p>Dobos viszonozta az üdvözlést s pár udvarias szót váltottak egymással, a magiszter és
               vendége.</p>
				<p>Kis idő mulva Grineus Mátyás bocsánatot kért, hogy a kedves látogatást nem élvezheti
               tovább, de lombikjai felügyeletét nem bizhatja másra. «Édes Amáliám» - folytatta -
               «maradj itt, a lovag udvarlására és szolgálj neki mindennel, mit szegény házunk
               adhat. Lováról is gondoskodjál, hogy ne legyen hiánya szénában, zabban.»</p>
				<p>Amália hamisan mosolygott: «Meglesz minden édes uram, magam adom ki a zabot», s
               mialatt Grineus Mátyás kiment, Doboshoz fordult: «Ugy-e, itt van kigyelmednek a
               szolgája is? Az, akit legjobb barátjának nevezett
               Bocskón?»</p>
				<p>Az asszony egyenesen Dobos szemébe nézett, mitől ez ugy elpirult, mint egy tizenhat
               éves leány, s dadogva mondta:</p>
				<p>- Nem, csak magam jöttem.</p>
				<p>Amália ugy tett, mintha észre se venné zavarát, s egykedvüen felelte: «Akkor majd
               megmondom Vaszilynak, hogy gondozza el a lovat. De miért is nem hozta el kigyelmed a
                  barátját?»</p>
				<p>- Minek hoztam volna? - kérdé Dobos növekedő zavarában.</p>
				<p>Amália nem hagyta abba a dolgot: «Hát hogy jóvá tegyem multkori gőgös viselkedésemet,
               majd meglátná, milyen szives lennék most hozzá.»</p>
				<p>A lovag még vörösebb lett, egy ideig békén türte az asszony csipkedéseit, de aztán
               egyszerre hevesen tört ki belőle az indulat:</p>
				<p>- Ugyan, ne kinozz már azért az esetlen tréfáért! Megbántam százszor, megsirattam
               ezerszer gondolatban, ha éjente láttam gyönyörüséges ábrázatodat, esdekelve
               könyörögtem bocsánatodat. Bocsáss meg! Békülj meg velem! Nincs se nappalom, se
               éjjelem, csak téged kivánlak, csak utánad vágyódom. Ha vétettem ellened, megbünhődtem
               százszor, ezerszer érte. Megvert engem az Isten a te szépségeddel, a te puha kezedbe
               adta az ostort, melylyel engem büntet, minden gonosz tettemért, melyet valaha
               elkövettem.</p>
				<p>Közel ült az asszonyhoz, egy nagy karos székbe, ahol ez üléssel megkinálta. Már nem
               nézett reá, már nem szólt semmit, csak a tenyerébe hajtotta fejét. Egészen össze volt
               törve, mintha az a pár szó jobban kifárasztotta volna, mint egy heti lovaglás.</p>
				<p>Winkler Amália szive is megmozdult, nem szólt semmit, de hullámzott közöttük az a
               kéjes feszültség, az a nyugtalanitó csend, mely a szerelmesek hallgatását oly
               végzetessé teszi. Az asszony csak ugy szivta be az édes szavakat, mint darázs a
               mézet. Keble majd szétfeszitette a prém közét, csapongó büszkeségében: Igy, igy van
               előtte, ki őt megalázta, a férfit-győző, asszonyt-bolonditó Dobos lovag!</p>
				<p>Olyan boldog volt, olyan vidám, s legjobban szeretett volna a lovagnak karjaiba
               omlani, de szégyellősségből, ravasz számitásból-e, - hidegen mondta: «Szépen tud
               kigyelmed beszélni, csak egyet felejt el, hogy Grineus Mátyás felesége nem amolyan
               személy, kit szép szavak vagy bármi más is eltántorithatná hitvesi hivségétől,
               fogadott esküjétől.»</p>
				<p>Dobos nem nézett fel, igy nem is láthatta, hogy tüzel Amália szeme, hogy huzódik
               csókra piros szája. Ő csak a hüvös szavakat hallotta, s pár percnyi reménytelen
               hallgatás után halkan mondta: «Ugy hát Isten veled, örökre - mindörökre!»</p>
				<p>Nem közeledett hozzá, vissza se nézett, de ment egyenesen az udvarra, hol Vaszily
               lovát tartotta.</p>
				<p>Az asszony egy pillanatig tétovázott, vissza akarta hivni, megmondani neki, hogy
               szereti ő is, őrülten, halálosan, hogy övé szivének legelső fellobbanása, hogy övé
               akar lenni egészen, örökösen. De aztán mást gondolt. Gőgösen fodrozódott ajka: «Ejh,
               ugyis visszajön, ha ma nem, hát holnap, ha nem holnap, hát holnapután.»</p>
			</div>
			<div type="chapter">
				<head>
              XI. Aramea.
            </head>
				<p>Ugyanaz nap este, Winkler Amália, férje térdén ülve, a magister hosszu fehér
               szakállát simogatta: «Édes uram, belépett már a vörös oroszlán a nap házába? Közelebb
               jutottál az arany eljöveteléhez?»</p>
				<p>A magiszter meggondoltan rázta ősz fejét: «Még nem, még nem, de nem sokára meglelem a
               bölcsek kövét.»</p>
				<p>A megátalkodott meggyőződés, a konok hit kifejezésével mondta mindezt, mely mintegy
               csöndes őrület leplét boritotta élettelen arcára. De mintha csak egyszerre eldobná a
               leplet, élénken nézett feleségére, s egészen természetes hangon szólt hozzá:</p>
				<p>- Hát az idegen lovaggal megalkudott az én tubicám a Mucus végett?</p>
				<p>- Nem - felelte az asszony - nem akartam neki adni. Ki tudja, milyen durva az ilyen
               kóbor lovag.</p>
				<p>- De én éppen ugy láttam, hogy a te vendéged finom, művelt ember.</p>
				<p>Az asszony csak rázta a fejét: «Ugyan, hol tanulta volna a nagy finomságot?» De mikor
               férje jó éjszakát mondott neki, s laboratoriumába ment, hogy az éjfél drága perceit
               az arany feltalálására kihasználja, mindig csak a lovagra gondolt s vágyódott utána,
               mint az eltikkadt vándor a vizcsepp után.</p>
				<p>Nézte ablakából a holdvilágot: Látja-e ő is most az éji fényt? Gondol-e ő is reá?</p>
				<p>Dobos majdnem ugyanazon gondolatokkal nézett a holdba, mert nem ment ő egyenesen
               haza, de bolyongott az erdőn, mig eszébe jutott, hogy ellátogat a koldusok telepére.
               Tudta ő, hol van: a tartarovi erdő szikláiba mélyedett egy barlang, az volt a
               koldusok tanyája.</p>
				<p>Ott uralkodott Gábor bácsi fejedelmi önkénynyel, innen járt ki népe az egész országba
               vásárokra, bucsukra.</p>
				<p>Senkisem ismerte a helyet, vagy ha ismerte, elkerülte, mert borzalmas dolgokat
               beszéltek a koldusok bosszujáról, ha valaki felfedezte hajlékukat.</p>
				<p>Egy zimiri legénynek, ki arra tévedt, kivágták a nyelvét, s kiszurták mindkét szemét,
               ugy lelték meg, ugy vitték haza a vásárosok.</p>
				<p>Egy leányt guzsba kötve találtak az országuton, ez nyavalyatörős lett a rémülettől, s
               még éjjel is visitotta a Gábor bácsi nevét.</p>
				<p>Két favágó a tartarovi erdőn örökre eltünt, ki tudja, hova lettek? S még számtalan
               más rémes rege szállt a tartarovi koldustanyáról, ugy, hogy ki még tudta is a helyet,
               eltagadta, s csak ugy mondták: «Az arkangyal birodalmában történt.»</p>
				<p>Mikor Dobos a barlanghoz közeledett, a Táltos megugrott alatta, aztán felveté fejét,
               s tágra nyitott orrlyukakkal szimatolt a levegőben.</p>
				<p>A lovag maga is figyelmes lett, szeme a sötétbe mélyedt.</p>
				<p>Néhol az erdőnek már leveletlen bokrai között holdfény siklott a földre.
               Szaggatottan, tépetten hevert a világosság a hullt levelek között, mint fehér kendők
               szétszórt rongya. Vagy odatapadt a fenyők törzsére, mintha darabonként bemeszelték
               volna a fákat. Tovább halvány vöröses fény kuszott az elsötétült erdőbe, pirosan
               vágott a fehér holdfény foltjaiba, mig erősbödött, legyőzte a fehér foltokat és
               széles meleg fényben lobogott, árnyakat ingatva, lángoló fényt vetve.</p>
				<p>Ahogy a fény nagyobbodott a lovag szeme előtt, azon arányban tünt el az erdő csöndje
               is. Előbb csak zsibongás hallatszott, hogy patak zugásának lehetett volna venni, de
               majd élesedett, szélesedett a hang: Volt abban muzsikaszó, húrok rezgése, fuvolák
               dallama, férfi- és asszony-hangok zsivaja, gyermeksirás, visitás, nevetés, lovak
               nyeritése, malacok sivitása, néha felrezzenő libák ijedt gágogása, szárnycsapása, s
               vagy két kutya folytonos fáradhatlan ugatása.</p>
				<p>Beljebb hatolva látta Dobos a tábort. Körbe sátrak voltak elrendezve. A barlang
               nyilása előtt pedig óriás tüz lángolt, ez ontotta a fényt az erdőbe.</p>
				<p>Nagy vas háromlábakon a tüz felett rézüstök lógtak, fényes piros belsejükből, fehér
               füst ömlött ki s ráborult az üstök kormos oldalára, majd ismét felkapott s elszállt
               az erdőbe a fenyőfák közé.</p>
				<p>Sok népség ült a tüz körül. Fiatalok, vének, férfiak, nők vegyest. Sok nyomorék volt
               köztük, de sokan, kiket a vásárokon szánandó koldusokként ismertek, itt teljes erőben
               nyujtóztatták erős és ép tagjaikat. Keleti szőnyegeken, bársony párnákon, egy
               hatalmas öreg ember ült. Sastekintetü szeme körbe nézett, s néha széles lábával rugta
               helyre az összeráncosodott perzsa szőnyeget.</p>
				<p>Ez a «vak» Gábor bácsi volt, a nagy ur, a vajda, ki parancsolt az erdő összes
               koldusainak. Előtte egy gyönyörü mezitelen cigányleány táncolt, vagyis inkább
               hajlongott ide-oda valamely ismeretlen dallam ismeretlen folyama szerint. Kibontott
               hosszu fakón-fekete hajába aranypénzek voltak kötve, ezek minden hevesebb
               mozdulatnál összecsilingeltek, mintegy kisérve a zenét is, a táncot is.</p>
				<p>De nem egyedül táncolt a szép cigányleány, tovább még sok pár forgott: egészséges
               fiatal legények, tüzesszemü menyecskékkel, de voltak nyomorékok is, kik együtt
               táncoltak.</p>
				<p>Egy törpe szörnyeteg, kinek összeaszott apró lábai alig birták nehéz felső testét,
               békaugrásokkal keringett egy kezetlen és orratlan némber körül, egy másik, kinek
               szája egészen füléig fel volt hasitva, egy mankón ugráló rémteremtményt huzgált.</p>
				<p>Mentől nyomorékabb volt egyik vagy másik, annál vadabbul szilajkodott, mig ép párok
               nyugodtan, sőt némelyek kecsesen is táncoltak.</p>
				<p>Dobos észrevétlenül közeledhetett a zenétől, tánctól őrült nép közé, kik a tüz
               világától vakitva, különben se láthatták volna az erdő sötétjében. Leszállt lováról,
               az ijedező Táltost kantárszárnál vezetve, egyenesen Gábor bácsi elé lépett:</p>
				<p>- Jó estét, öreg! - mondta leereszkedően. - Nem érkeztem eljönni, mikor meghivtál,
               most jövök az adót beszedni.</p>
				<p>Megjelenésére éktelen sivalkodás támadt a táborban. Mint egy darázsfészek, ugy zúdult
               fel az egész sereg. Futkostak ide-oda, szaladtak az erdő felé, megint visszajöttek,
               csak a szép cigányleány - táncát abbahagyva - állt nyugodtan meg s nézte Dobost,
               mintha megjelenése a legtermészetesebb dolog lenne a világon.</p>
				<p>A vajda fel akart ugrani, de aztán türtőztette magát s várakozva nézett, nyilván
               gondolva, hogy most jön Dobos seregje, de hogy percekig nem mozdult semmi a
               sötétségben, óvatosan mondta:</p>
				<p>- Legyen szerencsénk, ha szegény vacsoránkat meg akarod osztani, nagy tisztesség esik
               rajtunk.</p>
				<p>Dobos lovát egy fához kötötte, de ugy, hogy Táltos szeme előtt volt, nehogy valaki
               hozzányuljon, megeresztette a hevedert, s még a nyereggel babrálva, nyugodtan
               mondta:</p>
				<p>- Köszönöm, nincs vágyódásom eledelre, de ennek a szép leánynak a táncát
               megnézem.</p>
				<p>Mindenki elszörnyüködött a parancsoló hang felett: itt, ahol a vajda előtt csakis a
               legnagyobb alázatossággal mertek beszélni.</p>
				<p>- Ki ez a hatalmas? - kérdezték egymástól.</p>
				<p>Néhányan megismerték, kik a szigeti vásáron voltak. Ezek suttogva mondták:</p>
				<p>- Dobos lovag, a nap fia!</p>
				<p>Gábor bácsi intésére egyik sátorból keleti szőnyegeket hoztak, hasonlókat az ő
               üléséhez, s Dobosnak nyugágyat készitettek. A lovag kényelembe tette magát, s intett
               a leánynak:</p>
				<p>- No, Rózsi, kezdjed!</p>
				<p>A leány durcásan felelt:</p>
				<p>- Nem hivnak engem Rózsinak.</p>
				<p>- Hát hogy?</p>
				<p>- Arameának.</p>
				<p>- No hát, gyönyörüséges Aramea, - folytatta Dobos, - kegyeskedjél azt a táncot, mit
               előbb jártál, ellejteni, különben, - a leányt egy pillanatig mintha vizsgálná, - hadd
               el, különb táncot láttam én már.</p>
				<p>Aramea szeme szikrázott, a lovag elé állt egész meztelen szépségében, s a szemébe
               vágta:</p>
				<p>- Te? te láttál különb táncot?</p>
				<p>- Én, - felelte Dobos unottan, - hogy csak mást ne mondjak, Grubi Taváét, a
               Klisnicán.</p>
				<p>- No hát, nézz ide! - mondta a leány.</p>
				<p>Felegyenesedett, mint a támadó kigyó, ingadozott, hajladozott, mint a nádszál déli
               szélben, forgott, mint az ördögszekér, hogy repülő haja körülötte csak mint egy
               sötétlő gyürüt képezett, majd földre vetette magát s kuszott, mint a gyik, majd
               ismét felállt, karjait kitárva, alig látható mozdulattal hajlott előre. Nem is tánc
               volt ez, de egy fiatal állat életöröme, egy ingó felhő szárnyalása, muzsika folyása,
               mely csak azért hatott különösen, hogy emberi alakban volt látható.</p>
				<p>Dobos kissé megtántorodott e bűvös tánctól s ha csak percekre is, de elfelejtette
               Winkler Amáliát.</p>
				<p>- Ülj ide mellém, - mondta Arameának, mikor ez kissé pihegve, kihevülve megállt.</p>
				<p>A leány engedelmesen, szeliden mellé kuporodott, előbb csendesen ült ott, aztán
               félénken játszott Dobos aranyláncával, mig a lovag összecsapzott kócos haját
               simogatta.</p>
				<p>Gábor bácsi növekedő indulattal nézte ezt a játékot, majd dühösen kiáltott
               Arameára:</p>
				<p>- Ki engedte meg neked a vendég urral játszani?</p>
				<p>A leány csak félvállról felelt neki:</p>
				<p>- Az én akaratom és az ő kivánsága.</p>
				<p>A vajda, mintha megszelidülne, erőltetve mosolygott:</p>
				<p>- Jó, jó, te kis akaratos, de ha már ugy telik kedved, hát hozzál bort is a
               vendégnek.</p>
				<p>Intett Arameának, ki őt a barlangba követte.</p>
				<p>A barlang mélyében, hova már a tábor tüze csak alig világitott be, kezdte a leányt
               cirógatni:</p>
				<p>- Okos kis leány vagy, szép is, - mondta neki hizelkedően. - Tudom én, hogy te a
               lovagot csak magadhoz akarod édesgetni. Jól teszed, ő a mi legnagyobb
               ellenségünk.</p>
				<p>- Ha ellenség, mért nem öleted meg? - kérdezte a leány. - Vagytok elegen, ő pedig
               egymaga.</p>
				<p>- Nem ugy van az, rubintom. Itt közelben vannak az emberei, ő csak teszi magát,
               mintha egyedül lenne, hisz csak nem bolond, hogy egyedül jött volna a tartarovi
               barlang közelébe?</p>
				<p>- Nem bolond, de bátor! - mondta Aramea megvetőleg.</p>
				<p>- Bátor, vagy bolond, mindegy az, de kedveskedjél vele, hizelegj neki, aztán kináld
               meg borral, s ha egy-két pohárral ivott, adjál neki abból, amit Sára főz - tudod?</p>
				<p>A leány feleselt:</p>
				<p>- Adjál neki magad, én nem adok.</p>
				<p>- Már miért nem adnál? Hiszen nem lesz semmi baja tőle, csak egy kicsit mélyebben
               elalszik, szépeket fog álmodni rólad is.</p>
				<p>- Én nem adok!</p>
				<p>- Pedig éppen neked lenne okod megboszulni magadat. Megvetette szépségedet,
               megvetette a táncodat. Hát mondta csak egy szóval is, hogy szép? Hiába jártad el neki
               a mennyei kigyó táncát, a lobogó láng táncát, az árnyéktáncot, minden hiába volt. Ott
               jártad magadban világcsufra, mig én apád és parancsolód, bámultalak, mig a tábor népe
               csak ugy mert reád tekinteni, mint egy szent képre, ő meg oda se nézett.</p>
				<p>A leány elhalványult, fehér fogait csikorgatta, s csak annyit mondott:</p>
				<p>- Igazad van; hát hol a bor?</p>
				<p>Mire visszament, még engedelmesebb volt Dobossal. Lábaihoz ült, kérdezgette:</p>
				<p>- Mit parancsol az én kegyelmes uram? Mivel kedveskedhetik legalázatosabb szolgáló
               leánya?</p>
				<p>S mikor Dobos parancsolta neki:</p>
				<p>- Ölelj meg! - karjait oly szerényen füzte a lovag nyaka körül, mintha két viritó ág
               simult volna oda.</p>
				<p>- Én szerelmes drágaságom, hatalmas királyom! - suttogta szégyenlősen s pirulva
               borult a lovag keblére. Dobosnak tetszett a játék, egyszer egészen a barlangig üzte
               Arameát és senki sem merte mulatságukat zavarni.</p>
				<p>Ezalatt az üstöket levették a tüzről, egy sárgaképü, ráncos vénasszony nagy kanállal
               osztogatta a tartalmát cseréptálakba.</p>
				<p>Öten-hatan is körülültek egy tálat, s szépen sorban kanalazták a levest. A
               husdarabokat kézbefogták, ugy rágták le a csontról, a csontot pedig az ott ólálkodó
               kutyáknak dobták.</p>
				<p>Dobos elé is helyeztek egy tálat, még pedig hogy megkülönböztessék, egy szép
               cinntányért, annak a párját, melyet Gábor bácsinak hoztak, s mivel a lovag felujuló
               jókedvével étvágya is megjött, - talán a régen nélkülözött lovaglás is járult hozzá?
               - ő is nekilátott, evett, mint régen, kiéhezett ragadozó módjára. De minden
               husdarabba előbb Arameának kellett harapni, nem mintha Dobos méregtől félt volna, de
               igy esett jól neki.</p>
				<p>A leves után malacok, pulykák, libák jöttek. Ezt a vénasszony ugy osztotta el, hogy
               egyiknek egyből, a másiknak másból adott egy darabot, csak Gábor bácsi és Dobos
               tányérjára jutott minden fajtából. A pecsenyék után mézeskalácsot osztogattak. Közbe
               nagy kupákból sürün töltögették az édes bort.</p>
				<p>Dobosnak egy oly gyönyörü aranykelyhet adtak a kezébe, mely még az ő gyüjteményében
               is számot tett volna. A harmadik poharat Aramea nyujtotta át, s ugy tett, mintha
               Dobost ölelni akarná. Mikor karjait nyaka köré füzte, gyorsan sugta a fülébe:</p>
				<p>- Ezt ne idd ki, öntsd a földre, vesztedre törnek.</p>
				<p>Dobos az ölelést viszonozva, tettetett ügyetlenséggel a földre ejté a serleget, hogy
               a bor szétömlött a tarka szőnyegen.</p>
				<p>Rettentő kavarodás támadt erre. Kiabáltak, zúgtak:</p>
				<p>- Meg akar sérteni, megveti a mi vendéglátásunkat! Üssétek le! Öljétek meg!</p>
				<p>Többen nekimentek Dobosnak, egyik buzogánynyal akarta leütni, de ő felkapta a
               buzogányt s mint a nádszál, törött az szét vaskeze között. Egy másik karddal jött
               neki, de a kard lesiklott bőr zekéjéről s ő sérthetetlen állt ott tovább is, csak
               puszta kézzel harcolva, de ki közelébe jött, le is teritette a földre.</p>
				<p>Fuldokolva, vért okádva feküdt már három legény előtte. Mikor a negyedik kardja
               eltompulva siklott le a lovagról, rémület fogta el a tábor népét, ismét
               kiabáltak:</p>
				<p>- Tudjátok, hogy sérthetetlen, a Sátán van abban a ködmönben, - a nap fia, ne
               bántsátok, mert neked esik bajod tőle! - igy hangzott ide-oda.</p>
				<p>Aramea, ki egy percig se távozott a harc alatt a lovag mellől, izgatottan suttogta:
               «Most meg vannak ijedve, most menekülj, mert rettenetes a koldusok boszuja».</p>
				<p>De Dobos fenhangon és nyugodtan felelte neki: «Előbb az adót kell még beszedni»,
               aztán Gábor bácsihoz fordult: «Vendéged voltam, kenyeredet ettem, nem akarlak
               elpusztitani, mint megérdemelnéd, s mint könnyen tehetném, de az adót el nem
               engedhetem. Ti gazdagabbak vagytok, mint a többiek, a király emberei elől eldugjátok
               birtokotokat, igy én szedem be rajtatok. Hanem vendéglátástok fejében elengedek 100
               ezüst pénzt, csak százat hozzatok ide, jövő szent Mihály-napig ennyivel érem be».</p>
				<p>Gábor bácsi sóhajtozva ment be a barlangba. A tábor népe távolabb huzódva várta, mi
               fog történni, mig az öreg rövid idő mulva két zacskóval jött vissza.</p>
				<p>- Itt a 100 darab ezüstpénz. Megszámoljam?</p>
				<p>- Hadd csak! - felelt a lovag. - Ugy se csalsz meg, mert ha megcsalnál, kiirtanálak.
               - Ezzel bőrövébe dugta a tekercseket, megszoritotta nyergén a hevedert s felszállt
               lovára.</p>
				<p>De Aramea, ki ide is kisérte, a kantárszárba kapaszkodott. Leborult Dobos előtt,
               sirt, rimánkodott: «Ne hagyj itt, vigy el magaddal, szolgálód leszek, leghivebb
               rabszolgád. A táncom a tied lesz, a hajam a tied lesz, tied testem-lelkem, csak
               vigyél magaddal».</p>
				<p>Alig tudta a szavakat kimondani a nagy zokogástól.</p>
				<p>Dobost meghatotta a szép leány bánatos könyörgése, szenvedélyes zokogása, de mihamar
               győzött józan gondolkodása s hidegen mondta: «Hova vinnélek? Ahova én megyek, ott nem
               volt asszonyszemély. Az erdőben pedig jobb neked azokkal maradni, akikkel voltál. Ha
               nyugtalan a ti életetek, az enyém repülő vihar. Ha ti veszélyben vagytok, én magam
               vagyok a veszedelem. Puha selyem párnád, szőnyeges takaród van itt is, eledelben
               bővelkedtek, hogy a király is megirigyelhetné.»</p>
				<p>- Vigyél magaddal! - zokogta a leány.</p>
				<p>Dobos már türelmetlen lett: «Hagyjál! ereszd azt a kantárszárat!»</p>
				<p>Aramea, mintha csak kezét a szó elvágta volna, csüggedten eresztette le gyönyörü
               formás vékony karjait:</p>
				<p>- De vissza jön? - szepegte.</p>
				<p>- Vissza, vissza... - és a lovag eltünt a hamvadó tüztől már csak gyéren világitott
               széles erdőben. Ment a holdvilág felé a Dobosánka irányába, mig a leány
               kétségbeesetten kezeit tördelve nézett utána.</p>
				<p>Egyszerre csak szerelmes, könnytől ázott arca megváltoztatta kifejezését. Kemény és
               hideg lett, mint Winkler Amáliáé azon az estén, mikor Bocskón becsapta a tölgyfaajtót
               a lovag mögött.</p>
				<p>S a fekete haju, vékony cigány leány ugy hasonlitott e percben a kövér szőke
               asszonyhoz, mintha csak édes testvére lenne. Még kigyószerü sovány ujjait is ugy
               szoritotta ökölbe, mint amaz fehér, gömbölyü kezét. Ugyanazon szavak is jöttek a
               szájára: «No várj csak! No várj csak! Verjen meg az Isten!» de aztán hozzátette: «Te
               kedves, te édes, te hatalmas, te gyönyörüséges!»</p>
				<p>Dobos is vitte magával az éjjel benyomását. E percben ép oly szerelmes volt a szép
               cigány leányba, mint a magister feleségébe, csakhogy Aramea virág volt az utján, «kit
               szeret az ember ha látja, aztán elfelejti», s nem volt az egy
                  asszony, melytől Ivánt oly óva intette, igy nem is hozhatott reá főben járó
               veszedelmet.</p>
			</div>
			<div type="chapter">
				<head>
               XII. Betelelés.
            </head>
				<p>Házi munkában voltak a Dobosánkán, a betelelés munkájában, mi annyit jelentett, hogy
               a hézagokat ablakon, ajtón, a gerendafalban mohával dugták be, helyenként agyaggal
               betapasztva. Aztán medvebőröket, nehéz vastag szőnyegeket hoztak le a padlásról, az
               ajtók elébe akasztották, az ablakok körül pedig pokrócdarabokat szegeztek.</p>
				<p>Naponta 3-4 szálfát vonszoltak be az udvarra. A lovak huzták láncokon. Csak a Táltost
               meg a Gunárt nem használták soha e célra, de a Szajkó és többi istállótársa annál
               szorgalmasabban vontatták fel a nagy törzseket, melyeket aztán feldaraboltak és
               boglyába raktak. Nem volt kitől félteni a fát, jutott mindenkinek elég. A téli
               eledelről is gondoskodni kellett: mit ér a tenger kincs, ha nincs kellő eledel.</p>
				<p>Azért a legerősebb, legbátrabb legényeket Dobos magához vette s mentek vadászni.
               Szarvas és vaddisznó után jártak. Medvét kergettek, hogy mielőtt elvonul odvába, övék
               legyen a bőre s talpának izletes falatja.</p>
				<p>De leginkább vaddisznó után voltak, mert ennek husát felhasználták frissen sütve,
               besózva, füstölve. Ichnát egy különösen jó boros pácot is tudott neki csinálni, abban
               is soká elállt, s mindig puhább és jobb lett.</p>
				<p>Ez idén, hogy a vadsertés jól élt, szalonnáját is lehetett használni, különösen most
               őszszel, mig a nagy hideg el nem fogyasztotta róla a zsirt. Szivesen is mentek a
               Dobosánka emberei vaddisznóra vadászni, hiszen tudták, hogy téli jólétük
               vadászzsákmányuk bőségétől függ.</p>
				<p>Virradóra megfujták a kürtöt, mi vadászatot jelentett. Mind összegyültek az udvarban,
               gyalog voltak mind, még Dobos is, mert nem messzire mentek a Dobosánkától.</p>
				<p>A harmadik hegyen, egy gyepes, mohos oldalban sok vaddisznó tartózkodott. A lapos
               völgyben mocsaras volt a patak széle, mohos a lejtője, jó volt ott a disznónak
               turni, ide is jártak inni. A falu se volt messze, lejárhattak a disznók seregestől a
               szegény emberek földjére, megdézsmálni a veteményeket.</p>
				<p>Ugy volt elhatározva, hogy Dobos s még négy társa egymástól 200-200 lépés távolságban
               elállják a vad járását, a többi legények pedig alulról felfelé hajtják a
               disznókat.</p>
				<p>Dobostól jobbra Iván állt, balra Gyuró. A két worochti ikertestvér, Dimitri és
               Vaszily még tovább balra, ezek voltak Doboson kivül a legügyesebb vadászok. Még talán
               a gondolatját is eltalálták a vadnak. Elébe vágtak, ha kellett utána kusztak napokig,
               ha ugy jött a sora. Tudtak puskával is bánni, de még jobban tudták a lándzsát vagy a
               baltát az eliramló állat után hajitani.</p>
				<p>Néha lóháton mentek Dobossal vaddisznóra. Nagy hosszu szőrü kutyákat eresztettek ki,
               s mikor ezek a vadat lefogták, lándzsával szurták keresztül. Nagy ügyesség kellett
               ehhez, de e nemét a vadászatnak inkább mulatságból üzték. Most azonban komoly munkára
               mentek, mert a tél gyors lépéssel közeledett s ha később még járnak is vadászni, de
               nagyját a husfajta élelemnek most kellett beszerezni, azért csak a vadászat
               célszerüségével és nem mulatságos voltával gondoltak.</p>
				<p>Csendesen állott az öt vadász a fenyő törzsek között a mocsáros patak felett, melynek
               vize kinyalta a már sürün fekvő havat. Egymást nem láthatták, mert jó távol álltak
               egymástól, aztán nagy sürüség, nehéz havas galyak fedték a kilátást, de mintha
               érezték volna egymás szive dobbanását, azt a feszült figyelmet, azt a nyugtalan
               merevséget, melylyel a közeledő vadra vártak. Mintha megingott volna néha a levegő a
               merev nyugtalanság tulfeszitésétől.</p>
				<p>A csendet közeledő hangok rezegték át. Már lenn az erdőben zúgott a hajtók lármája.
               Fejszékkel ütötték a fákat, botokkal kopogtatták az utszéli köveket, orditoztak,
               fütyültek.</p>
				<p>A vadászok egyike, Dimitri, merően nézett a galyak között a hóból kiálló, megingó
               füvekre, puskáját készen tartva, várta a vadat.</p>
				<p>Kétségkivül jött, mert a fakó füszálak megmozdultak, a bokrok száraz galyai
               recsegtek, hullott róluk a hó, s madarak rebbentek fel, mintegy közeledő ellenségtől
               hajtva.</p>
				<p>Egyszerre szétvált a bozót, fujva, agyarát csattogtatva közeledett egy óriás
               vadkan.</p>
				<p>Alighogy a vadászt észrevette, megállt egy pillanatra, csak éppen mig Dimitri
               célozhatott.</p>
				<p>A puska eldördült, de a sürü bokrok kiálló galyai megzavarták a golyó menetét, s ugy
               eltéritették, hogy a szügybe célzott lövés helyett a vad csak hátán lett érintve. De
               ez elég volt ijedségét tajtékzó dühvé változtatni.</p>
				<p>Villámgyorsasággal nekirontott Dimitrinek, s bizton felhasitja agyarával, ha az
               ügyesen félre nem ugrik, de egyszersmind ugyanazon mozdulattal reá nem veti magát a
               vadkanra.</p>
				<p>Erősen sörtéibe kapaszkodva, félig fekve, félig ülve tapad a kan hátára. A megrémült,
               feldühödött állat le akarja dörzsölni terhét, neki viszi a fáknak, neki a bokrok
               sürüjének. Dimitri érzi, hogy el van veszve, ha ő enged, csak annál erősebben
               fogódzik.</p>
				<p>Száguld a különös lovas, még különösebb paripáján. A hóba belemélyednek a kétszeres
               suly nehézségével.</p>
				<p>A vadkan fuj, szuszog, mindjobban kifárad. Rettentő lejtőn szalad a völgybe, de a hó
               némileg segit a lemenetelen. Már közeledik a hajtókhoz, megáll, nem bir tovább,
               vissza akar fordulni.</p>
				<p>Előtte a meredek, nem képes oda felkapaszkodni, a nehéz sulyu emberrel hátán.
               Kétségbeesésében levágja magát a hóba, meghengerkőzik, s Dimitri oly szerencsétlenül
               kerül alá, hogy lábát egészen a hóba szorítja a nehéz szuszogó állat, de nyakát a
               legény még akkor se ereszti el, nagyot ordit az erdőbe: «Ide fiuk! segitség!» Kettő a
               hajtók közül, kik éppen a meredeknek törtek felfelé, meglátják a különös gombolyagot:
               a fekete vadkant, s a fehér halinaruhás férfit a hóban hömpölyögni, oda rohannak, s
               éppen hogy ideje volt az egyiknek fejszéjével a kan koponyáját beütni.</p>
				<p>Ügyes vágás volt ez, éppen Dimitri keze mellett, méltó egy igazi dobosánkai
               legényhez. De nagy ideje is volt, hogy segitség jöjjön, mert Dimitri karja ugy
               elfásult, hogy ujjait, mikor már a vadkan rég kimult, csak erővel lehetett nyakáról
               lefejteni.</p>
				<p>Mondta is, hogy már nem az ő akarata tartotta a vadállat hátán, de inkább a görcs
               huzta ujját, s nem tudta elereszteni akkor se, mikor reá esett a nehéz állat, s ő azt
               hitte, hogy eltört a lába.</p>
				<p>- Szerencséd volt, - mondta Vaszily, az ikertestvére, ki hanyatthomlok rohant a
               vadkan után, mikor Dimitrit látta rajta ellovagolni, s kevéssel utána érkezett a
               völgybe. - Szerencséd volt az a görcs, különben szétdarabol az az ördögfajzat.</p>
				<p>Dobos egyszerre érkezett a helyszinére Vaszilylyal. Sietség nem látszik rajta, mégis
               ott volt, előbb mint többi legényei, bár amazok mind rohanva jöttek.</p>
				<p>- Ki beszél itt szerencséről? - kérdezte a lovag. - Hát nem hozzám tartozik Dimitri
               is? Tudjátok, hogy sérthetetlen! Avagy az angyal csak kovácsolt fegyver ellen igért
               volna segitséget? De bátor gyerek vagy Dimitri, azt meg kell adni, ha gyáva lennél,
               elvesztél volna, hiszen az angyal is bátraknak nyujtja oltalmát.</p>
				<p>- Agyara a tiéd lesz, tedd el emlékbe. Derék egy állat! Felér három mással. Különben
               éppen mikor Dimitri puskázott, hallottam Iván fegyverét is dördülni, talán ő is hoz
               zsákmányt?</p>
				<p>Mint a mesebeli farkas, ha emlegetik, éppen jött Iván, s nadrágsziján huzott maga
               után egy kisebbszerü vaddisznót.</p>
				<p>Lassan mind összegyültek a dobosánkai legények.</p>
				<p>Gyorsan, hajlott ágakból szánkát róttak össze, fenyőgalyakat tettek reá, arra
               fektették a két darab vadat egymás mellé, hogy meredt lábaik égnek álltak, fekete
               véres sörtéjük seperte a havat.</p>
				<p>Dobosnak végtelen jó kedve volt az este.</p>
				<p>A Dobosánka nagy ebédlőjébe ma nem hiába hozta fel Iván az ételeket. Dobos hatalmas
               étvágygyal látott neki. A boros kupát is szorgalmasan üritgette, Ivánt is kinálta:
               «Igyál fiam, megfázhattál a hóban. Igyuk meg a két vadkan torát. Remek állat volt az
               a Dimitri paripája! Holnap megint megyünk vadászni, régen nem volt már ilyen vadászó
               kedvem.»</p>
				<p>Régen nem volt már ilyen beszélő kedve se.</p>
				<p>Nagy fenyü-tüz lángolt az ebédlő kőkandallójában, pattogtak a szikrák, lobogtak a
               lángok. Dobos láthatóan jól érezte magát selyem kaftánjában. Puha párnákon
               nyujtózkodott a tüz előtt. Oda hivta Ivánt: «Gyere, mesélek neked valamit».</p>
				<p>Iván leült a lábaihoz, s gondosan szitotta a tüzet időről-időre.</p>
				<p>A lovag tréfálkozva mondta: «Tudod hol jártam a mult héten?»</p>
				<p>- Hát már hogy tudnám, édes uram?</p>
				<p>- De találd ki.</p>
				<p>- Hát Worochtán.</p>
				<p>- Ejh Worochtán!! - - -</p>
				<p>- Hát akkor Járemcsén, arra lovagoltál.</p>
				<p>- Dehogy Járemcsén - a tartarovi erdőben jártam, Gábor bácsit látogattam meg.</p>
				<p>- Szent Isten! csak nem tán? az Arkangyal birodalmában, egyedül!?</p>
				<p>- De bizony - el is hoztam tőle 100 ezüst pénzt! - Te Iván! volt ott egy
               cigánylány...!</p>
				<p>- Lehetett ott több is.</p>
				<p>- Igen, de olyan szép, mint a hajnal - Arameának hivták.</p>
				<p>- Bizton szeretett téged az az arany alma?</p>
				<p>- Igazad van, - valódi arany alma volt.</p>
				<p>- Hát neked tetszett?</p>
				<p>- De nagyon.</p>
				<p>- Hála legyen a Teremtőnek, hogy már a bocskói asszonyt elfelejtetted! Csakhogy már
               az nem bántja a szivedet!</p>
				<p>- Mit! azt a szőke némbert? - csak nem gondoltad - - -?</p>
				<p>- Nem egy szegény szolgához való egy ilyen nagy urról mint te, valamit gondolni, én
               csak mindig imádkozom, hogy az Ur Jézus áldja meg az én jó uramat, és áldja meg azt
               az asszonyt is, ki felviditja és verje meg mind a két kezével azt, ki szomoritja.</p>
				<p>A gyertyák leégtek, az asztalon kialudt egyik a másik után, csak a tüz világitott a
               kandallóból.</p>
				<p>Dobos még mindig beszélt Ivánnak az elsötétült teremben, de már nem elmult kalandokat
               emlegetett, inkább merész nagy terveket szőtt: «A jövő nyáron már nem járunk ilyen
               kis nyomorult utacskákra, elmegyünk Ivánom messze földre. Mondták nekem, hogy egy
               szép országban, kelet felé királyt keresnek. Elmegyünk oda, meghóditjuk előbb a
               várost, aztán az egész országot. Király leszek! Nemcsak az erdők, de városok,
               országok királya. Te Iván, léssz főemberem, és mind a dobosánkai fiuk - annyi
               veszélyben hivséges bajtársaim - lesznek az ország nagyjai. Ha nem tanultunk még bele
               a királyságba, meg a nagy hivatalokba, kardunk éles és szivünk bátor, ez a
               főtudomány, mi az országláshoz kell. Nem tanultam semmit, de parancsolni tudok, a sok
               tanult ember pedig mindig engedelmeskedik ennek az egy tudománynak, amit nem lehet
               megtanulni».</p>
				<p>A tüz is lelohadt már, de a lovag még szőtte mindig merészebb, mindig ábrándosabb
               terveit, mig hajnalra világosodott, csak akkor ment pihenni medvebőrös, meleg
               odujába.</p>
				<p>Másnap ismét vadászat volt, s még sokszor e télen, egész karácsonyig.</p>
				<p>Különösen vig volt ez idén a cédruspalota. Advent elején egy hegedőst fogtak el az
               országuton, azt hozták fel. Ez egy hétig muzsikált nekik minden este, s közbe
               beszélt idegen országokról, hol arany almák teremnek a fákon, s a földből tüz ömlik
               ki minden éjjel.</p>
				<p>- Oda mégy te királynak, édes jó uram? - kérdezte Iván.</p>
				<p>- Oda, oda! - felelte Dobos álmodozva.</p>
				<p>- Szabad megmondani a többinek is?</p>
				<p>- Miért ne? hiszen ők is velem jönnek! - s egész télen nem beszéltek másról a
               Dobosánkán, mint jövendő királyságukról.</p>
			</div>
			<div type="chapter">
				<head>
               XIII. A róráté.
            </head>
				<p>Advent második hetében, hétfői napon, eszébe jutott Dobosnak, hogy szeretne ismét
               egyszer egy rórátét hallani.</p>
				<p>Emlékezett, kis gyerek korában, hogy édes anyjával volt egyszer hajnali misén: éjfél
               előtt keltek fel, mert öt órát kellett a faluig járni. Tiszta teli hold sütött, a
               hegyeken csak kevés hó volt, de minden zuzmorásan csillogott.</p>
				<p>Mikor öt óra tájban a faluhoz közeledtek, már hallották a harangokat zugni. Mint
               ide-oda repkedő fénybogarak, ugy siettek beburkolt alakok kis lámpásokkal a templom
               felé.</p>
				<p>A templom belsejéből orgonahang ömlött ki a havas éjbe.</p>
				<p>Hogy beléptek, a gyerek önkéntelenül anyja mögé huzódott, mert a nagy tágas templom
               fényárban uszott s annyi nép volt ott, hogy szinte elcsodálkozott, hogy annyi ember
               van a világon. De még jobban csodálkozott, mikor az a sok nép mind elkezdett
               gyönyörüen énekelni s anyja mintha soha mást nem tett volna, minden éneket velük
               mondott.</p>
				<p>Még valami tünt fel a kis fiunak: az aranyos oltár felett egy nagy kép volt, gyönyörü
               kék ruhában, koronával fején, a mennyek királynéját ábrázolta e kép, de arca,
               termete, szakasztott olyan volt, mint az ő édes anyjáé.</p>
				<p>- Édes anyám - sugta oda - te vagy ezen a képen?</p>
				<p>Anyja ijedve fogta be száját: «Dehogy, dehogy, az a Szűz Mária.»</p>
				<p>De közelbe meghallotta valaki s tovább adta a szót: «Nézzétek, nem éppen a Szűz
               Mária? csak a koronája hiányzik.»</p>
				<p>Minden arc felé fordult s a halvány asszony igen megfélemedett. Szerencséjére
               csengettek az oltárnál s mig mindenki leborulva imádta az oltári szentséget, kézen
               fogva kis fiát, izgatottan suttogta: «Gyere, mig észre nem vesznek.»</p>
				<p>A nép még nem jött ki a templomból, igy csendes volt az utca. Mintha csak szöknének,
               ugy suhantak a falun át, csak az erdő szélén álltak meg kissé pihenni.</p>
				<p>Később hiába kérte Dobos anyját, hogy jöjjön vele a templomba, mindig csak azt
               felelte: itt az erdőn is Isten háza van s a fenyők nem oly buták, mint az emberek,
               nem bámulnak mindig minden ujabb jelenségre.</p>
				<p>Sok-sok évvel később, Dobos saját kezével vette le az oltárról ugyanazt a
               szentségtartót, melylyel azon a nevezetes rórátén a pap az áldást adta s vitte
               cédruspalotájába. Ellentmondó érzések vitték reá éppen ezt elrabolni: babonás
               félelem, dac, s majdnem gyöngéd kegyelet egyvelege. Ez volt az a nagy tiszteletben
               tartott kincs, mely előtt a dobosánkai nagy teremben örök mécs égett.</p>
				<p>Talán ma is ez juttatá Dobosnak eszébe, hogy rórátéba szeretne menni?</p>
				<p>Néha ellenállhatlan vágygyal lepték meg a gyermekkori emlékek. Ilyenkor nem volt más
               gondolata, mint valahogy legalább külhelyzetben azt a kort megközeliteni. Ma is ily
               visszavágyó napja volt. Este az őrszobába ment, hol a legénység, ha nem volt egyéb
               dolga, nagy tüz mellett mulatozott. Borozás és kocka járta. Most éppen a hegedüs
               adott elő tréfás dalokat, melyek felett Gyuró ugy kacagott, hogy szétrepedt a felső
               ruhája. A többi pedig Gyuró felett nevetett. De mikor uruk belépett, mind félreállt s
               egyszerre oly csend lett, mint a templomban.</p>
				<p>Ott voltak mind a tizenöten, s tizenhatodiknak a hegedüs, ki vékony pénzü szőke
               gyerekfiu volt és mindig reszketett, ha Dobost látta, bár az soha egy rossz szót se
               szólt hozzá, sőt egyszer-másszor egész szivesen elhallgatta énekét.</p>
				<p>Most is Gyuró széles háta mögé huzódott a «Czinke», mint itt, izgó-mozgó
               könnyüségéért nevezték, de Dobos nem is ügyelt reá.</p>
				<p>- Itt vagytok mind? - kérdezte a lovag.</p>
				<p>- Itt! - feleltek egyhangon.</p>
				<p>- Csak azt akartam tőletek kérdezni, kinek van kedve velem holnap rórátéra jönni? Nem
               muszáj senkinek, csak akinek vágyódása van.</p>
				<p>Ismét egyhanguan feleltek: «Vigyél el engem! meg engem, meg engem!»</p>
				<p>- Jó, ha ilyen istenfélők vagytok, eljöhettek, de az őrizetnek itthon kell maradni.
               Kettő a kapunál, kettő az istállóban, mert gyalog megyünk, kockázzátok ki, hogy ki
               marad itthon?</p>
				<p>Most megpillantotta a remegő hegedüst: «Igaz, erre nem is gondoltam, mi lesz a
               Czinkével? Vagy itt maradhatsz a tömlöcbe... no ne sirj hát, hisz azért nem lesz
               semmi bajod - csak mig vissza jövünk, hogy ne csinálj semmi galibát, vagy akár le is
               vihetünk, onnan mehetsz Isten hirével.»</p>
				<p>De a Czinke csak zokogott: «Hova menjek télnek idején? nincs se apám, se anyám, se
               csizmám, se felső ruhám. Hagyj itt tüzednél melegedni, ne sajnáld tőlem azt a
               falatot. Énekelek neked érte, felviditlak, ha szomorkodol, vagy elszomoritalak, ha
               éppen ez után van vágyódásod.»</p>
				<p>Dobos szemügyre vette Czinkét. Gyenge, vékony, majdnem leányos fiu volt, félénk és
               érzékeny, de valami kedves huncutság volt a szemében, ezért szerette őt mindenki a
               Dobosánkán s kényeztették, mint egy asszonyt, vagy egy gyereket.</p>
				<p>- Jó - mondta Dobos - én nem bánom, ha itt maradsz tavaszig, de itt nem henyélhet
               senki. A muzsika jó estére, de egész nap mit fogsz csinálni?</p>
				<p>Czinke elgondolkozott: «Ha nem bánod, ruháidat fogom rendbe tartani, kijavitani. Az
               apám szücsmester volt, tőle tanultam egyet-mást.»</p>
				<p>- Hát te mért nem lettél szücs?</p>
				<p>- Kis koromban loptak el a cigányok, velük kellett járni hegedülni vásárokon,
               bucsukon, de aztán megszöktem tőlük. A jó páterek fogadtak be, tanitottak is.</p>
				<p>- Hát ott miért nem maradtál?</p>
				<p>A fiu zavarba jött: «Nem tudtam hozzá szokni a sok imádsághoz, üléshez. Télen csak
               ment, de ha egyszer jöttek az éneklő madarak, ha kiviritott a mező, nagyon megfáztam
               a kolostor falai között...»</p>
				<p>- És elszöktél megint?</p>
				<p>- Olyanformán - felelt a fiu szégyenkezve.</p>
				<p>- Jó madár lehetsz - mondta Dobos. - Hát holnap ülj a ruhákhoz és hozd rendbe.</p>
				<p>- Irni is tudok egy kicsit - mondta Czinke büszkén. - Ha szükséged lenne reá?</p>
				<p>Erre Dobos hangosan kacagott: «Nekem irásra? bolond vagy te fiu!» - Ezzel kiment s a
               legények kockát vetettek reá, hogy holnap reggel ki maradjon itthon? Ki egy szemet
               vetett, az marad, ki többet, az megy, mig négy «egyszem» ki volt kockázva, aztán a
               többi már magától értetődött, hogy megy.</p>
				<p>Egész processió volt, mikor reggel elindultak. Elől Dobos Ivánnal, utána mind a
               többi. Csendesen mentek az erdőn keresztül.</p>
				<p>Sötét volt, igy két fáklyát is vittek, de ezeket eloltották, mikor a faluhoz értek.
               Már messziről látták a templomot világitani. Mintha a nagy veresfényü ablakok
               szabadon lettek volna az éj sötétjébe felakasztva. A templomból nem látszott semmi,
               csak a nagy fényes nyilások s hogy nyelte el az ajtó veres fénye a beköszöntő fekete
               alakokat.</p>
				<p>Worochta nagy község volt és sok benne az istenfélő ájtatos ember, ezek mind mentek a
               templomba, utánuk igyekeztek Dobos és emberei.</p>
				<p>A dobosánkai legények szerényen meghuzódtak az ajtó mellett, süvegjeiket kezükbe
               tartva, csak Dobos és Iván nyomultak előre. A lovag magas alakja kilátszott a
               tömegből. Éppen szétnézett, hol lel egy üres padot, melybe leülhessen, mikor
               egyszerre az egyik barna faragott szék mélyében meglátott egy rózsás arcot. Nagy
               bundás fejkötőjéből ugy mosolygott ki, mint a mohrózsa bimbója mohos leveleiből.</p>
				<p>A gömbölyü termetet prémes bekecs fedte, kis lámpása előtte volt az imazsámolyon, a
               benne égő gyertyával. Annak fényénél olvasott a szép jelenség ezüstkapcsos
               imakönyvéből. Dobos még egyszer odanézett. Nincs kétség benne, ez Winkler Amália,
               csakhogy szebb, üdébb, mint valaha.</p>
				<p>A lovag fejébe ment a vér, de aztán gondolta: «Már megint utamba jön ez a némber! De
               itt az Isten házában nem fog ki rajtam»! - Ezzel lehajtotta fejét s hevesen,
               ájtatosan imádkozott. Minden ima mit csak anyjától hallott, eszébe jutott. Most nem
               is nézett fel, de mikor a Sursumcorda elhangzott, mintha csak valami oldalt
               forditotta volna fejét, oda, hol Amália mint egy emelvényen ült. Az asszony is
               észrevette, szeme találkozott a lovagéval.</p>
				<p>Dobos ezután már nem tudott imádkozni, hiába mondta magának: «Mit bánom én, mit
               csinál az a szuka-bagoly? ostoba is, léha is és még csak nem is szép!» - de halántéka
               lüktetett, szive hevesen dobogott, egész belseje mintha lángba borult volna.</p>
				<p>Nem nézett oda, de mégis látta, hogy Amália folyton őtet nézi, mintha magához akarná
               kényszeriteni a tekintetét.</p>
				<p>Az asszonyt bántotta, hogy Dobos látszólag oly hidegen viselkedik. Vagy talán a téli
               magány és unalom megpuhitotta szivét?</p>
				<p>Mindketten folyton nyugtalanabbak lettek. Mikor az áldást adta a pap, talán egy
               gondolattal hajlott meg mindkettőjük feje?</p>
				<p>A nép nagyrészt elvonult már, midőn Winkler Amália szendén lesütött szemmel, kis
               lámpását maga előtt vive, ment ki a templomból.</p>
				<p>Dobos mellett ment el, bekecse bársony ujja érintette is Dobos bőr zekéjét, de nem
               néztek egymásra s csak mikor az asszony elment, pár perccel később indult a lovag is
               kifelé.</p>
				<p>A templom-ajtóban váró legényeinek mondta: «Várjatok itt, mig a gyertyákat eloltják,
               aztán mehettek, én ugyis magamban akarok haza menni.»</p>
				<p>A falu még sötétségbe volt, csak az eltávolodó lámpások apró fénypontjai inogtak
               ide-oda, de Dobos nem figyelte a többit, az ő szeme csak azt az egy lámpást kereste,
               melyet egy nagy bundás fejkötő takart el tőle.</p>
				<p>A lámpás bekanyarult egy kis sötét mellékutcába. Dobos talán nem is tudta, mit
               teszen, utána sietett.</p>
				<p>Már elérte, már hallotta heves lélegzetvételét a sötét alaknak, az asszony pedig
               mintha halálra üldöznék - ment, menekült előle.</p>
				<p>Mikor Dobos egészen közel volt hozzá, feléje hajlott s szaggatottan kérte: «Állj meg
               egy percre! Mikor hallgatsz meg végre? Azt akarod, hogy meghaljak?»</p>
				<p>Az asszony gyors menetéből egyszeribe megállt, felemelte lámpását, egyenesen Dobos
               arcába világitott, aztán eloltotta a gyertyát s csak annyit mondott: «Menjünk!»</p>
				<p>A lovag szó nélkül kisérte Amáliát a sötét utcán keresztül, a faluvégi kőház
               felé.</p>
			</div>
			<div type="chapter">
				<head>
              XIV. Tavaszodik.
            </head>
				<p>Februári szélben zúgott az erdő koronája, tavaszi viharok szárnyán jött a hóolvadás.
               Zuhogva ömlöttek a vizek a hegyoldalon, ott, hol patak se volt, s a csendes erdő
               ismét hangos lett vihar beszédjével, vizek ömlésével.</p>
				<p>A Dobosánka őrszobájában vigan folyt a munka: a fegyvereket tisztogatták,
               élesitették.</p>
				<p>Dobos ugyan nem parancsolta, de a legények maguktól tették. Először, mert a tavasz
               közeledtére mindig igy volt a szokás és azért is, mert alig várták már, hogy
               menjenek az igért királyságot keresni.</p>
				<p>Olesz számitotta a heteket: «Ma van első bőjtpéntek, 6 hét mulva nagypéntek. Azt
               hiszem, husvét hetében indulhatunk. Ha itt még hideg is jár, de ott már bizton meleg
               lesz. Hiszen te tudod Czinke, mondd csak, meleg van ott?»</p>
				<p>Czinke, ki az ablaknál javitotta ki Dobos ködmönén az aranyhimzést, dicsekedve
               mondta: «Persze hogy meleg, ott már virit az eper, ha épen még meg nem ért».</p>
				<p>Ichnát okoskodva tette hozzá: «Milyen okos a mi gazdánk, most jól kimulatja magát,
               hogy egész tavaszon ne is legyen asszonyra gondja, csak a királyságra».</p>
				<p>- De ha király lesz, királyné is kell - mondta Vaszily.</p>
				<p>- Hisz ez a legkisebb - felelte vadkanölő Dimitri, az ikertestvére. - Összehivat ezer
               kisasszonyt, kiválasztja a legszebbet, az lesz majd a királyné.</p>
				<p>Gyuró nevetett: «Ha az urunk király lesz, nem adok egy fabatkát a magister életéért,
               meglátjátok, lefejezteti és Winkler Amália lesz a királyné».</p>
				<p>Aztán megint a távol csoda-országról beszéltek, mely felett urukkal uralkodni fognak.
               Mindig vigabbak, remélkedőbbek lettek. Csak Iván szomorodott el. Ő ugy érezte, hogy
               vége a régi szép életnek. Még a kassai leányt se kivánta volna látni, csak még
               egyszer ugy lovagolhatna urával, mint azelőtt, bizalmas kettesben.</p>
				<p>De Dobos most többnyire magában ment s ha Iván vele is volt, zárkózott lett, mintha
               valamit restellt volna szolgája előtt.</p>
				<p>Soha se mondta meg, Iván mégis tudta, hogy gazdája majd minden héten Worochtára jár.
               Már csak a tavaszban reménykedett: Hátha a ragyogó nap, a csillagos éjszakák
               felébresztik urában a harci kedvet? Hátha igazán elmennek a királyságot keresni,
               kincseket gyüjteni, népeknek parancsolni?</p>
				<p>De már április is eljött, s még semmi készülődés nem történt. Dobos ugyan elküldte
               néha kisebb kalandra embereit, hol kettőt, hol négyet, de maga nem ment velük.
               Egyedül lovagolt el; fáradtan, vagy igen jókedvüen tért vissza, s ha otthon volt,
               kiment a Dobosánka sziklájára, ott órákat ült a fák árnyékában, vagy a napon
               heverészett. Az első pille repült el mellette, citromsárga volt. «Rossz jel -
               gondolta - veszedelmet jelent, legelőször is sárga lepkét látni», - de csakhamar
               követte a citrom-sárga pillangót egy piros-barna. Libegett, szállt a két lepke a
               mohos sziklák felett, üzték egymást, kergették, mintegy megrészegedve a tavasz
               hullámától. Dobos ugy elnézte őket: «Hogy játszanak! pedig nem is illenek egymáshoz,
               de bánják is ők, hogy egyik sárga, a másik piros. Aztán miért is ne illenének? Hát a
               szőke meg a barna nem szeretheti egymást?» Itt elmosolyodott, mert nagyon is tudta,
               hogy szerethetik, aztán tovább gondolkozott: «hiszen semmi sem illik a világon
               egymáshoz, minden szétesik, ha a szerelem erős kapcsa össze nem foglalja, de a
               szerelemben minden egymáshoz illő, minden egybe olvad». - A két pillangó elszállt a
               távolba, s Dobos most egy édes illatra figyelt: ibolyák nyiltak már körülte a füben,
               s ő, mit talán már gyerekkora óta nem tett, szedte az ibolyákat.</p>
				<p>Olesz, ki szintén ibolyákat ment szedni, hogy vele gazdája asztalát diszitse,
               csudálkozva látta, mint hajlong a lovag büszke alakja a kis virágok után. «Uram, -
               mondta egészen rémülten - hiszen szedek én neked annyit, hogy az egész cédruspalota
               szagos lesz tőle, miért fáradsz magad?»</p>
				<p>De Dobos csak intett: «Hagyjál, mulattat engem az ibolyákat szedni». Egy
               selyemkendőbe kötötte a virágokat, bekecse alá rejtette, hogy észre ne vegyék, ugy
               ment Worochta felé. Lovára nem is ügyelt, ismerte a Táltos már az utat, nagyon
               megszokhatta karácsony óta. Az erdőszélen a mén megrettent, mert mintha a földből
               termett volna, előtte állt egy női alak. Piros ruha volt rajta, derekán egy nagy
               sárga selyemkendő, mely fejét és nyakát is takarta. Cigányasszony lehetett, mert a
               bőre selymesbarna volt és fekete szeme égően sötét.</p>
				<p>- Régen várom már hercegségedet - mondta vontatott édes hangon - állj meg egy percre,
               megmondom szerencsédet.</p>
				<p>De a lovagot boszantotta a késedelem s röviden felelte:</p>
				<p>- Tudom én a szerencsémet, hagyj békét nekem.</p>
				<p>A cigányasszony csak annál jobban marasztotta: «Csak egy percig várj még, nem jó
               helyre mégy, veszedelembe mégy, hallgass rám!»</p>
				<p>- Ne krákogj, ördög varjuja! - mondta a lovag még türelmetlenebbül.</p>
				<p>Az asszony keze a ló kantárjába kapaszkodott, hogy visszatartsa lovasát.</p>
				<p>Dobos végtelen dühös lett ez erőszakoskodásra: «Szemtelen fajzat, pusztulj, mert
               leváglak!» - orditotta egészen elveresedve.</p>
				<p>A cigányasszony eleresztette a kantárszárat, letépte fejéről a kendőt s vadul
               kiáltotta: «Hát már nem ismered Arameát? Vártam reád, megigérted, hogy eljösz, a
               gyereked is nemsokára megszületik már, de elhagytál hűtlenül, megver az Isten érte!
               Az fog engem megboszulni, kit legjobban szeretsz, az fog megbántani, kit tenyereden
               hordasz».</p>
				<p>Dobos kellemetlenül érezte magát, leoldta arany láncát s oda nyujtotta a
               cigányleánynak, de az vissza dobta neki: «Nem kell az aranyad, a csókod kell, van
               nekünk arany elég. Gyere hozzám ma estére, aztán nem bánom, ha soha se is látlak
               többet, csak egyszer gyere még hozzám!»</p>
				<p>De a lovag már nem hallgatta, vágtatott Worochta felé s az asszony sirva, zokogva
               nézett utána: «Az édes, a drága, a gyönyörü! vesztére megy, el fog pusztulni, én
               Istenem, mentsd meg, ha lehet!»</p>
				<p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
				<p>- Mi bajod drágám? - kérdezte Winkler Amália Dobost, mikor kevés idő mulva hozzá
               belépett. - Sápadt vagy és a szemed se nevet ugy, mint máskor.</p>
				<p>- Tulságosan boldog voltam, hogy hozzád jöhettem, angyalom. Nagyon sokat szenvedtem
               miattad, hogy egy hétig kitiltottál.</p>
				<p>- A szerelmünkért tettem. Féltem, hogy Mátyás végre mégis gyanakodnék, vagy valaki
               elárul.</p>
				<p>- Tudom egyetlenem. Látod, szót fogadtam, de hidd el, már alig álltam. Néha éjjel azt
               hittem, megszakad a szivem. Nem tudom, mi lesz velem, ha ez igy megy és te mondod,
               hogy ezután még kevesebbet fogjuk egymást láthatni!</p>
				<p>Kivette bekecse alól az ibolyákat s odaadta Amáliának: «Látod, ezek az én
               gondolataim, melyek a Dobosánkán neked nyiltak, mig távol voltam tőled».</p>
				<p>- Szép gondolatok! - mondta Amália s keblére tüzte a virágokat. - Várta, hogy Dobos
               közeledik hozzá, de a lovag nem merte megcsókolni, mig a szép asszony maga nem
               ölelte. De aztán vége-hossza se volt az ölelésnek, csóknak.</p>
				<p>Nem beszéltek már, csak egyik vagy másik kérdezte: «Szeretsz? Mondd, szeretsz?» s a
               felelet mindig az volt: «végtelenül, kimondhatatlanul, örökké!»</p>
				<p>Amália ocsudott fel előbb szerelmi mámorából: «Most menj, édes drágám, mert Mátyás
               haza jön, nem szeretném, ha itt találna, bár én mondom, hogy meglátogatsz néha s
               vergina-játszásra tanitasz.»</p>
				<p>- De hiszen nem tudok verginát verni, se semmiféle muzsikát.</p>
				<p>- Az mindegy, csak hagyd rá, néha belekapok a hurokba és azt mondom, hogy te
               tanitottál rá.</p>
				<p>- De mindent is kitalálsz!</p>
				<p>- Mindent a te kedvedért, édes egyetlen szerelmem...</p>
				<p>- Amáliám, szép rózsaszálam, mondanék valamit.</p>
				<p>- Sohse mondd, ugyis tudom.</p>
				<p>- De nem tudod.</p>
				<p>- No hát mondd!</p>
				<p>- Látod gyöngyvirágom, nem szoktam én meg a koldulást. Mindig elvettem, mi nekem
               tetszett. A te szerelmednél kivételt tettem, kértem, kunyoráltam azt tőled, te pedig
               megadtad. Mondd, kire tartozik még a mi dolgunk? Mit várjuk mi az urad elmenetelét,
               mit féljük a cselédek ólálkodását? Gyere, légy enyém nyiltan, bátran! Ne félj, hogy
               van olyan törvény, mely visszakényszerit. Erős a Dobosánka kapuja, még erősebb a
               karom, mely megvéd. Kincsem van annyi, mely elég három életünkre. Ha kivánkozol
               valamire, elhozom neked, ha vágyódol idegen országba, elmegyek veled. Akaratod
               parancs lesz, gyere, foglald el szivem és palotám királyságát.</p>
				<p>Amália könyezni kezdett: «Istenem, milyen is a férfi! már nehezére esik, hogy utánam
               jár, már meguntál, csak egy kényelmes ágyas kellene neked és tőlem, a gyönge
               asszonytól kivánod azt az áldozatot, hogy elhagyjam, ki hét esztendőn át hűséges
               uram, ápolóm volt, ki tenyerén hordozott!»</p>
				<p>- Hát igy nem rosszabb neki, hogy megcsalod?</p>
				<p>- Nem tudja és ha te okos vagy, soha se is fogja megtudni.</p>
				<p>Aztán mást gondolt Amália s erősebb zokogásba tört ki:</p>
				<p>- Még ő veti a szememre, hogy megcsalom az uramat, hogy rossz személy vagyok! Ő!
               Ő!</p>
				<p>Dobos hiába simogatta kedvese haját, hiába csókolta kezét, az csak nem tudott
               megnyugodni s ugy hánykolódott a lovag karjában, mint a csik: «Menj, menj, nem
               szeretsz - mondta fuldokolva - nem is akarlak már látni», mig Dobos alázatosan,
               megtörve kérte, hogy mikor szabad megint eljönni?</p>
				<p>- Három hét mulva, - mondta az asszony.</p>
				<p>Most majd Dobosra jött a sirás, de csak türtőztette magát, s szerényen felelte:</p>
				<p>- Ahogy parancsolod.</p>
				<p>Amáliát talán mégis meghatotta Dobos szomorusága, mert engesztelően mondta:</p>
				<p>- Látod, szivem, előbb nem lehet, mert igaz, hogy Mátyás mintaférj, s még ő örül
               neki, ha valaki magányomban szórakoztat, de ha tulozzuk, s egyszer gyanakodni kezd,
               az ily ártatlan, jámbor emberből lesz a legféltékenyebb tigris.</p>
				<p>Dobos azt akarta mondani:</p>
				<p>- Mit bánjuk mi az ő féltékenységét? Gyere velem, azzal vége ennek a megalázó
               szerepnek! - de nem merte kimondani, mert nagyon félt az asszonytól, félt haragjától,
               félt könnyeitől, de legjobban félt attól, hogy a látogatás idejét még későbbre
               szabja, azért ismét csak alázatosan mondta:</p>
				<p>- Ugy lesz, ahogy te akarod, gyémántom.</p>
				<p>És ugy is volt. Három hétig le s fel járt Dobos a cédruspalota termeiben, mint egy
               ketrecbe zárt jaguár. Vagy kiment s órákat ült a Dobosánka Worochta felé néző
               szikláján.</p>
				<p>Zárkózottabb, gőgösebb volt, mint valaha s mintha öröme telnék benne, Ivánt bántani.
               Elmondta neki, hogy utálja eddigi életét, ostoba volt, buta volt, nincs egy szép
               emléke, nincs egy jó embere se. Többször Ivánt vezetéknevén, Markulcseknek is
               nevezte, mit soha se tett eddig, s mi a hű szolgának szándékos hidegségével legjobban
               fájt.</p>
				<p>Napról-napra remélkedett, várt Iván, hátha mégis elmennek a királyságot keresni?</p>
				<p>Egyszer meg is kérdezte a lovagot:</p>
				<p>- Ne készitsem el a fegyvereket holnapra?</p>
				<p>- Minek? - volt a válasz.</p>
				<p>- Látod, uram, kitavaszodtunk, semmi se gátol már a királyságot keresni. Sietni is
               kell, hogy más el ne vegye a helyedet.</p>
				<p>- Megleltem én már az én királyságomat, - mondta Dobos félig tréfásan, de Iván
               komolyan vette:</p>
				<p>- És nekünk nem szóltál semmit? Magad lelted meg? Magad foglaltad el? Oh, édes jó
               uram, vigyél el oda, ne zárj ki kalandjaidból.</p>
				<p>- Oda nem szabad menni senkinek rajtam kivül.</p>
				<p>- De édes jó uram, mi itt töltjük a drága időt. Sok mindenből kifogytunk a tél
               folyamán. Nem szerzünk már semmit, csak fogyasztunk.</p>
				<p>- Hát menjetek szerezni, - szólt a lovag, - nagy a világ, s mindenütt lehet zsákmányt
               fogni. Ha akarod, mehetsz Kassa felé is, - tette hozzá évődve. De Ivánnak nem volt
               kedve tréfálni, s komolyan mondta:</p>
				<p>- Megyek én, bárhova vezetsz!</p>
				<p>- Én nem vezetlek most, mert fontos dolgom van, de elmagyarázom az utat, vezesd le
               őket.</p>
				<p>Iván tudta, hogy az «egy asszony» oka mindennek. Igaza volt gazdájának, hogy a
               többivel lehet játszani, tréfálni, de az «egy asszony» béklyója lesz a férfi
               életének.</p>
				<p>Dobos legjobban huzott most Czinkéhez. Ezt se gondolta volna senki.</p>
				<p>Egyszer ki is tört Ivánból a keserüség, a mit még soha se tett, gazdájára
               panaszkodott Olesznek:</p>
				<p>- Az az ugrifüles kóbor szabó több neki, mint mi, hűséges emberei, kenyeres
               pajtási!</p>
				<p>Olesz szomoruan intett rá, hogy:</p>
				<p>- Biz’ a’!</p>
				<p>A lovag tényleg órákat elvolt magába Czinkével. Sokat nem beszélhettek, mert majd
               mindig hallatszott Czinke éneke és hegedüjének hangja. Többnyire szomoru nóták
               voltak. Ha azelőtt Dobos szerette a tréfás, vig dalokat, most csak szomorut kivánt
               meg a lelke.</p>
				<p>Énekelt Czinke szerelemről, halálról, asszonyok szép szeméről, asszonyok
               csalfaságáról, s mert észre vette, hogy a lovag legjobban szerette, ha szőke
               asszonyokról énekelt, maga is szerzett egy dalt.</p>
				<p>Egy reggel, mikor Dobos behivatta, ilyen énekkel lepte meg:</p>
				<p>Oh, kegyes aranyvirágom,</p>
				<p> Mért kinozod hivedet?</p>
				<p> Ne bántsd hű alattvalódat,</p>
				<p> Ki a sirban is szeret.</p>
				<p>Szőke hajad minden szálát</p>
				<p> Csillagokkal hinteném,</p>
				<p> Lábad alá rózsát szórnék,</p>
				<p> Csak légy enyém, légy enyém,</p>
				<p> Légy egyedül az enyém!</p>
				<p>Mert nem jutott más dallam eszébe, hát a «Dies irae» hangjára énekelte, csak hol a
               sorok nem illettek, hol kihuzta, hol elröviditette az éneket.</p>
				<p>Dobos meg volt hatva:</p>
				<p>- Hol tanultad ezt a gyönyörü éneket? Ennél szebbet még soha sem hallottam, minden
               szava aranyat ér.</p>
				<p>Czinke büszke volt művére s szerénykedve mondta:</p>
				<p>- Nem érdemli meg ezt a dicséretet a te szegény szolgád.</p>
				<p>- Csak nem azt akarod mondani, hogy magad találtad ki?</p>
				<p>- De igenis, kegyes uram!</p>
				<p>- Fiu, megaranyozom a hegedüdet! Bibor ruhát csináltatok neked érte, - de - - s egy
               percre elgondolkozott, gyanakvó lett, - ha kisülne, hogy megcsaltál, karóba
               huzatlak.</p>
				<p>Czinke megszeppent:</p>
				<p>- Még kitelik tőle, - gondolta aggódva s menten hozzá tette: - A szavakat most
               gondoltam ki, de a hangját, lehet, hogy már hallottam valahol. Nem emlékezhet minden
               egyes hangra egy szegény vándorhegedős. Mit mindent hall az ember! Megmarad a fülébe
               itt egy darab, ott egy darab, ki tudja m’éket honnan szedi?</p>
				<p>- Nem is a hangját kérdem én - szólt Dobos - de azt a gyönyörü verset.</p>
				<p>- Arra már megesküszöm neked, akár a hét szentségre, hogy éppen most találtam ki.</p>
				<p>- Most, most? Mióta előttem vagy? - kérdezte Dobos, nagy bámulattal, majdnem
               tisztelettel nézve a szücsfiura.</p>
				<p>- No, hát nem éppen most, de tegnap este ugy elalvás közben.</p>
				<p>- Istenem, - szólt a lovag őszinte bánattal, miért nem tudok én ilyet kitalálni?
               Mennyit adnék az angyal ajándékából, ha nekem ez az egy meg lenne adva!</p>
				<p>- Látod, uram, nekem pedig mit ér mindaz, mire te, a hatalmas, vágyakozol? Bár csak
               nekem egy szemernyije lenne a te szerencsédnek, de szivesen oda adnám érte a kis
               tudományom.</p>
				<p>Először életében sajnálta most Dobos, hogy nem részesült tudományos nevelésben. Előbb
               inkább megvetette a könyvmolyokat, de most csodálta őket, különösen mióta tudta, hogy
               Amália tud irni-olvasni. Már régen bántotta, hogy nem adhat neki semmi jelt, ha távol
               van tőle, de most egy hirtelen elhatározása támadt:</p>
				<p>- Czinke! - szólt a hegedőshöz, - azt mondtad egyszer, hogy te tudsz irni?</p>
				<p>- Tudok, uram!</p>
				<p>- És mondd csak, bármilyen szót leirhatsz?</p>
				<p>- Csak ugy, mintha beszélnék.</p>
				<p>- Le tudnád nekem irni azt a verset, mit most mondtál?</p>
				<p>- Hogyne tudnám.</p>
				<p>- Hát ird le!</p>
				<p>- Csak az a baj, uram, hogy nincs irószerszámom.</p>
				<p>- Lesz estére, most mehetsz.</p>
				<p>Pár perc mulva Ivánt hivta be:</p>
				<p>- Te, Iván, kinek van itt irószerszáma?</p>
				<p>Iván eltátotta száját:</p>
				<p>- Senkinek, gazdám, senkinek. Minek volna az nekünk!</p>
				<p>- Iván, ma estére legyen irószerszám! akárhonnan hozzátok!</p>
				<p>- Lesz, uram.</p>
			</div>
			<div type="chapter">
				<head>
              XV. Az irószerszám.
            </head>
				<p>Iván gondolkozott, hol is lehetne irószerszámot keriteni? Előbb a worochtai
               parochiára gondolt, de aztán más jutott eszébe:</p>
				<p>- Legjobb lenne a magisterét elvinni, annak bizton jó irószerszáma van.</p>
				<p>De hogy hozzák el? Éjjel csak el lehetne érte menni, de az ur már estére akarja az
               irószerszámot! Valahogy csak lesz, sehogy még soha se volt, gondolta, s elindult
               Worochta felé. Gyurót vitte magával; az uton, mikor egymás mellett lovagoltak,
               megkérdezte:</p>
				<p>- Gyuró, hol tartja a magister az irószerszámot?</p>
				<p>Gyuró széles arcán a ritkán látható csodálkozás jelentkezett:</p>
				<p>- Irószerszám? Mi az?</p>
				<p>- Magam se nagyon tudom, - felelte Iván, - de hát olyan valami, amivel irni
               szoktak.</p>
				<p>- Akkor bizton ott tartja a szobájában, mert minek lenne a padon, vagy a pincében,
               vagy a konyhában?</p>
				<p>Worochtáig mindketten az irószerszámon gondolkoztak: Milyen lehet, hogy jutnak hozzá?
               hogy fogják elvinni? Nehéz lesz-e, vagy nagy? vagy törékeny? vagy folyékony?</p>
				<p>Kevéssel a falu előtt, hol az erdő már világosodott, letértek az utról, s a
               legnagyobb sürübe mentek. Egy mélyedésbe odakötötték a lovakat, hogy még fülük se
               látszott ki, maguk pedig gyalog folytatták az utat a magister házáig.</p>
				<p>Egy szolgáló állt az udvarban, Gyuró egyenesen hozzá ment, s kezdett a leánynyal
               kötekedni.</p>
				<p>Tréfái szokás szerint esetlenek és gorombák voltak. A leány, ki előbb nevetett, most
               sikoltozva futott előle be a házba s Iván, ki nem akarta cimboráját egyedül hagyni,
               követte őket.</p>
				<p>Az előszobában dulakodás támadt. Gyuró tudta, hogy a fehércseléd eszét ilyenfélével
               lehet legjobban megvenni. Akár örömmel, akár haraggal, de csak arra fog gondolni, s
               aztán minden gondolkodás nélkül, akár hálából, akár engesztelésül, mindent ki fog
               mondani.</p>
				<p>De a leány különösen sipitós volt. Hiába mondta Gyuró:</p>
				<p>- Csendesen, galambom, hiszen igy még csak nem is játszhatok veled, pedig szemre való
               lány vagy, mondhatom.</p>
				<p>A szolgáló csak visitott:</p>
				<p>- Hagyjon már, vén ördög!</p>
				<p>A nagy lármára kijött Amália asszony is. Pattogó hangon, mérgesen kérdezte:</p>
				<p>- Micsoda lárma ez itt? Nem hallgatsz, Hanka! Miféle férfiakat csőditettél ide?</p>
				<p>De egyszerre, mintha csak kővé meredne, ajka megfehéredett, ökölbe szoritott keze
               szét nyilt, megismerte Ivánt:</p>
				<p>- Te itt? - - -</p>
				<p>Mást nem birt szólni. Nem is tudta volna megmondani, öröm vagy harag zajlott-e ugy
               szivében?</p>
				<p>Mert ő is nagyon vágyódott már a lovag után. Talán meg is bánta, hogy oly hosszura
               szabta a viszontlátás idejét. Pedig a három hétből még csak másfél telt el.</p>
				<p>De mindez érzések eltompultak, s egy nagy ijedség érzete bénitotta meg minden erejét:
               Dobost bizton baj érte s ezek hirt hoznak neki! Halkan, rekedten kérdezte Ivánt:</p>
				<p>- Urad küldött?</p>
				<p>- Nem.</p>
				<p>- Tudja, hogy itt vagy?</p>
				<p>- Nem!</p>
				<p>Az asszony rémülten mondta:</p>
				<p>- Hát meghalt?</p>
				<p>- Nem, egészséges, - felelt Iván.</p>
				<p>Amália mindig kevésbbé értette a dolgot.</p>
				<p>- Ki az a másik? - kérdezte tovább.</p>
				<p>- Gazdám szolgája, éppen mint én.</p>
				<p>- De hát mit akartok?</p>
				<p>- Uram levelet szeretne irni.</p>
				<p>- Levelet?!</p>
				<p>Mindig érthetetlenebb volt Amáliának a legények megjelenése.</p>
				<p>Iván egyszer belemelegedve a dologba, csak folytatta: - Elküldött a gazdánk, hogy
               hozzunk neki irószerszámot, talán adhatnál neki egynéhányat kölcsön?</p>
				<p>Amália egy kis ideig gondolkozott, aztán bement a szobába s pár perc mulva egy
               kristály kalamárissal, melynek lesrófolható arany volt a teteje, néhány szépen vágott
               ludtollal s egy darab pergamenttel tért vissza:</p>
				<p>- Itt van, tiszteltetem a gazdádat!</p>
				<p>- Jaj, nem szabad nekem megmondani, honnan hoztam.</p>
				<p>- Annál jobb. - Most már Amáliának nevetésre állt a szeme. Igen mulattatta, hogy
               Dobos neki levelet akar irni - mert hogy csak neki irhat, abban egy percig sem
               kételkedett - s hogy tudta nélkül ő küldi neki hozzá a szerszámot. De örült is
               nagyon, mert az iráskedv türelmetlenségre mutat, a türelmetlenség pedig nagy
               szerelemre vall. Amália maga is nagyon szerelmes volt Dobosba, innen származott öröme
               afelett, hogy a lovag szereti.</p>
				<p>De másrészt az asszony sohase felejtette el a bocskói megalázást, azért szerelme
               mindig közel járt a gyülölséghez. Azért nyujtott neki nagyobb élvezetet még a lovag
               ölelésénél is, ha Dobost kinozhatta, hatalmába tarthatta.</p>
				<p>Még egy dolog keseritette Amáliát: házassága első napjaitól csak egy vágya, egy
               kivánsága volt, hogy az Isten magzattal áldja meg frigyüket. De hogy az évek multak,
               s a kivánság nem teljesedett, lassan beletörődött ő is sorsába.</p>
				<p>Csak mikor Dobos Bocskón arra vetődött, ébredt fel benne keserün a gondolat: «Ha ez
               lenne férjem, nem volna csendes a ház, nem lennék magamba egész nap. Kis gyerek
               gőgicsélne a bölcsőben, nagyobbak szaladgálnának körültem. Vig volna a ma,
               reményteljes a holnap.» De mint tisztességtudó asszony, eltávolitotta e gondolatot
               magától, s Grineus Mátyás hitvese ismét csak kötelességének s női erényeinek élt,
               csak a vágy gyermekek után hevesebben ébredt fel ismét szivében.</p>
				<p>Talán ez a vágy is bele szólhatott, mikor azon roráté hajnalán Dobost magához
               hivta.</p>
				<p>Mindenesetre remélkedett, hogy teljesül óhaja s férje előtti csalárdságát maga előtt
               azzal mentette: hogy fog Mátyás örülni - hiszen nem tudja még! - és aggkorára lesz
               ápolója, gyámola, örököse.</p>
				<p>De mult az idő, s Amália reménysége ismét csak hiunak bizonyult. Egyszer mondta
               Dobosnak: «Látod, megvert a jó Isten, mert hűtelen vagyok, pedig tudom, hogy az én
               teremtőm is anyának szánt.» Dobos vigasztalni akarta, s gyöngéden mondta neki: «Ha
               anyának szánt vala, meg is adta volna a magzatot. Anya mindenki lehet, de sokkal
               édesebb vagy te a többi asszonynál, kár lennél anyának, szeretőnek való vagy.»</p>
				<p>Amália e szavakban lenézést, sértést látott s bár nem szólt semmit, de gyülölsége,
               boszuvágya ismét felébredt, csak ugy, mint Bocskón a kamaraajtóban, csakhogy mivel ez
               már másodszor volt, kétszeres erővel tört reá ez az érzés. Még soha sem gyülölte
               Dobost igy, azért soha sem csókolta ilyen hevesen és édesen. Mintha csak be akarná
               bizonyitani, mennyire igaza van a lovagnak, hogy ő «szeretőnek való».</p>
			</div>
			<div type="chapter">
				<head>
              XVI. A levél.
            </head>
				<p>Dobos türelmetlenül várta az irószerszámot. Mindig Czinkét küldte: «Még se jönnek?
               még se jönnek?»</p>
				<p>Pedig Iván és Gyuró hihetetlen gyorsasággal járták meg Worochtát. Iván maga is
               csodálkozott, milyen magasan áll a nap, mikor befordult a cédruspalota kapuján.</p>
				<p>Átadta az irószerszámot Dobosnak, ez pedig anélkül, hogy sokat kérdezné, hol vette?
               mohón nyult utána.</p>
				<p>Czinkét hivatta: «Itt a szerszám, ird le, de gyorsan!»</p>
				<p>Még az este le volt a vers irva, gyönyörü, kacskaringós kezdő betükkel, cifra
               aláhuzással.</p>
				<p>Dobos nézte, mintha tudná olvasni, de csakugyan tudta is, mivel minden szavát ismerte
               a versnek.</p>
				<p>Gondolta, hogy másnap elküldi Amáliának, de valahogy kétely szállta meg. Isten tudja,
               miért? félt elküldeni. Kétkedő, tépelődő lett e pár hónap alatt.</p>
				<p>Iván ezt észrevéve, egyszer bátorságot vett magának s megkérdezte:</p>
				<p>- Mi háborgatja elmédet? Veszedelem nem érhet ugy-e gazdám?</p>
				<p>- Már ahogy vesszük,- felelt a lovag, - hiszen nemcsak olyan veszély van, mi a testen
               sebet ejt.</p>
				<p>- De hát kincsed annyi lehet, amennyit akarsz. Asszony annyi szeret, amennyit
               kivánsz. Hatalmad van mindenki felett, csak akarnod kell.</p>
				<p>Dobos elgondolkozott: «És ha nem akarom hatalmamat gyakorolni, de azt kivánom, hogy
               magától jöjjön hozzám, amire vágyom?»</p>
				<p>Iván ebből nem értett semmit, s csak folytatta: «Magad mondod, hogy Szerencse a
               kisérőd, Siker a hálótársad».</p>
				<p>A lovag igen elkomolyodott: «Tudod te Iván, hány éves vagyok?»</p>
				<p>- Nem, drága uram, nem tudom.</p>
				<p>- Hát megmondom neked, 28-ikba járok. 16 voltam mikor...</p>
				<p>- Mikor?</p>
				<p>- Hát - igen,... azt akartam mondani, mikor szegény édes anyám meghalt. Tizenkét éve
               annak... tizenkét éve!</p>
				<p>Dobosnak e tavaszon sokszor eszébe jutott, hogy ő az angyaltól csak 12 évi sikert és
               boldogságot kért, hogy ez az idő lepergett s hogy mi lesz már most? Milyen mérhetlen
               hosszunak látszott neki akkor 12 év! - És ma?... Mikor arra a pontra jutott, hogy
               igazán tudná élvezni a boldogságot, ki tudja, meddig tart még?</p>
				<p>De hiszen az angyal csak annyit mondott, hogy: meglesz! Hiszen nem szabott neki időt,
               más határozza az ő élete sikeres voltát: a két arany hajszál. Ezt nem szabad senkinek
               megmondani.</p>
				<p>De kinek is mondaná?</p>
				<p>Iván ismét faggatta: «Mi nyugtalanithat? mi bánthat?»</p>
				<p>S Dobos kitérően felelte: «Semmi, semmi.»</p>
				<p>De ez már régebben volt, hogy Iván igy bizalmaskodott vele.</p>
				<p>Már vagy két hónapja alig szólt hozzá s most már Iván ugy is tudta mi bántja,
               nyugtalanitja, s átkozta a percet, mikor Bocskó városába belovagoltak.</p>
				<p>Öt napig tépelődött a lovag, elküldje-e a verset, vagy sem? Ötödik nap küldte el
               Czinkével nagy titokban.</p>
				<p>Ez öt napból hármat Amália vigan és reményteljesen töltött. Várta a küldöncöt,
               mézesbort készitett neki. Negyedik nap nyugtalan lett és ötödik napra - péntek volt
               éppen, már igen rosszkedvüen ébredt fel.</p>
				<p>A magister is nagyon köhögött az éjjel, nem hagyta aludni. Most is hallotta egyforma,
               rekedt köhögését a laboratoriumból. Mint gondos feleség, orvosságot főzött neki
               kékibolya syrupból, reszelt sárgarépa-léből s abból a plántából, mit rókatüdőnek
               neveznek, ez mindig megszüntette köhögését.</p>
				<p>Amint ügyes, fehér keze kavarta az édes lét, gondolatai is mindjobban kavarodtak
               fejében. Előbb halkan jelentkezett egy gondolat: «Hátha nem is nekem irt, vagy
               iratott?</p>
				<p>Aztán mind erősebben jött vissza hivatlan gondolatok szokása szerint. Délután már az
               asszony ugy mondta magában: «Biztos, hogy másnak irt, csuffá tett harmadszor is.
               Tőlem hozatja el az irószerszámot, hogy másnak irasson! Bizton tudta az a sunyi
               szolgája, hogy mit csinál, mikor ide jött. Ő küldte, - hogy tudjam meg, hogy másnak
               irkál. No de várj csak, megkeserülöd még ezt!»</p>
				<p>Grineus Mátyásné szép fehér arca egészen elveresedett, szemét elfutotta a köny, sirt
               mint a gyermek egy eltört játék felett. Most igazán bánkódott, de minden bánatánál
               nagyobb volt haragja és sértett hiusága.</p>
				<p>Szombaton kissé felvidult, takaritott, rendezgetett, jó háziasszony módjára, hogy
               különös csinnal, tisztasággal ülhessék meg a vasárnapot.</p>
				<p>Este felé éppen virágait öntözte, tisztogatta, - itt is sárga viola volt az
               ablakában, mint Bocskón - midőn Hanka berohant hozzá:</p>
				<p>- Tessék kijönni, valaki beszélni akar az asszonysággal.</p>
				<p>- Nem érek én most rá, kérdezd meg, mit akar?</p>
				<p>- Kézdeztem, de azt mondja, hogy csak az asszonynak mondja meg.</p>
				<p>- Hát jöjjön!</p>
				<p>Amália nem volt kiváncsi a jövevényre, bár majdnem biztosan tudta, hogy Iván lesz.
               Már nem volt várakozó kedvében, belezápult szivébe a vágy, idejét multa a dolog.</p>
				<p>Akkor is virágaival babrált, mikor az idegen belépett, csakis csengő hangjára nézett
               fel, s meglepetten látta, hogy ez nem Iván, de még nem is Gyuró: egy vékony gyenge
               fiu, ki aligha tartozhatik Dobos győzedelmes seregéhez. Öltözete sem volt harcba,
               viharba való: veres bársony zekéből, fekete szük nadrágból, széles karimáju kalapból
               állt. A kalapról hosszu kakastoll lógott.</p>
				<p>A fiunak szólásmódja se illett Dobos embereihez. Volt benne valami világot látott,
               valami kisimitott, ahogy kérdezte: «Winkler Amália látása szerencsélteti
               szemeimet?»</p>
				<p>Az asszony most már kiváncsian mondta: «Az vagyok, mit kivánsz tőlem?»</p>
				<p>- Egy levelet hoztam, megmondja a levél minden szava, hogy ki küldte, csak egy sor
               irással kegyeskedjél bizonyitani, hogy át is adtam.</p>
				<p>Amália átvette a levelet, kebelébe rejtette, aztán bement a másik szobába, honnan
               nemsokára egy vékony darabka pergamenttel jött vissza, melyre olvasható szép nagy
               betükkel csak ez egy szót irta: «Átvettem W. A.»</p>
				<p>De már mézes borral nem kinálta meg a küldöncöt, elkésett ez is, mint a levél, nem
               lett már az asszonynak öröme benne. Pedig milyen repeső örömmel fogadta volna ezt a
               levelet csak két nap előtt, talán még tegnap is, de már kimeritette a bánat, a harag
               nem keltett visszhangot többé.</p>
				<p>El is végezte a takaritást virágai körül s csak akkor vette elő a levelet.
               Közömbösen, unottan olvasta, a késett örömek izetlensége volt már rajta.</p>
				<p>Pár percre mégis némi édességgel töltötte el szivét a versek szerelmes hangja: ki
               gondolta volna, hogy ilyen szép verseket is tud csinálni? Hiszen mindig azt mondta,
               hogy műveletlen paraszt. És milyen szerény alázat tőle, hogy nem kéri a
               viszontlátást, csak hódolatát küldi. Igazi lovag, tudja, hogy mivel tartozik
               hölgyének.</p>
				<p>Amália kicsengetett az ajtón s kérdezte Hankát, ki a csengetésre bejött: Itt van még
               az a fiú?</p>
				<p>- Nincs, mindjárt elment, hogy a levelet ideadta.</p>
				<p>- Nem mondta, hogy honnan jött?</p>
				<p>- Nem szólt semmit, csak köszönt és elment.</p>
				<p>- Nem láttad, merre?</p>
				<p>- Nem néztem ki az ablakon, hiszen te mondtad, hogy nem illik a legény után
               nézni.</p>
				<p>Amália már bánta, hogy a fiuval nem is beszélt: És ha nem Dobos irta a levelet? Nem
               tartotta lehetetlennek, hogy más is irjon neki ilyet, mert mióta a lovag annyit
               magasztalta szépségét, az ezelőtt oly szerény asszony igen hiu és képzelgő lett. Azt
               gondolta, bárhova megy, templomba, vásárra, utra, minden szem csak őtet nézi.</p>
				<p>Jobban meg is nézték most, mert a szerelmes és szeretett asszony öntelt modora magára
               vonta a tekintetet...</p>
				<p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
				<p>Mikor Czinke haza jött, Dobos mohón kérdezte: «Mit mondott?»</p>
				<p>- Nem szólt az semmit sem.</p>
				<p>- De olvasta?</p>
				<p>- Csak elvette, aztán ide adta ezt a cédulát, amelyre ráirta, hogy átvette a levelet,
               erre bement a szobába.</p>
				<p>Dobost nagyon leverte ez az elbeszélés.</p>
				<p>Feltette magában, - talán századikszor - hogy elfelejti az asszonyt, aztán?... ment
               Worochtára, ha csak lehetett, ha csak megengedte Amália.</p>
			</div>
			<div type="chapter">
				<head>
               XVII. Bucsujárás.
            </head>
				<p>Egyszer azonban, ugy látszott, Grineus Mátyásné tulfeszitette a hurt. Nagyon
               megkinozta engedelmes, alázatos szeretőjét: ok nélkül gyanusitotta, hideg, kimért
               volt vele szemben s ha Dobos szerény megadással visszahuzódott, várva jobb kedvét, ő
               vetette szemére a lovagnak hidegségét.</p>
				<p>Vagy egy hónapon át pedig a lelkiismeretfurdalást játszotta. Nem győzte magasztalni
               Grineus Mátyás erényeit, jóságát s gyalázta magát, a legundokabb nevekkel illetve
               saját személyét. Majd sirt és panaszkodott, hogy mi mindent tett ő a lovagért, milyen
               szerencsétlen, milyen alávaló. S mikor egyszer ismét három hétig váratta a remélt
               viszontlátásra s már eljött a nap, hogy Dobos Worochtára menjen, mikor már alig birt
               a lovag szerelmes szivével, hajnalban levelet irt neki, hogy ne jöjjön, mert ő egy
               hétre elutazik.</p>
				<p>Egy idegen fiuval küldte a levelet, az egy kőre csavarva dobta be a falon, ugy lelte
               meg a kapu őre.</p>
				<p>Dobos barna bőre igen megsápadt, mikor neki Czinke elolvasta a levél tartalmát: «Jól
               olvastad?» kérdé szeliden, de nagyon nyomatékosan.</p>
				<p>- Jól, uram.</p>
				<p>- Egy szó sincs máskép?</p>
				<p>- Nincs...</p>
				<p>A lovag ajkába harapott, hogy a vér kiserkedt a foga helyén, de pár perc mulva már
               egészen uralkodott indulatán: «Jól van, mehetsz. Küldd be nekem Ivánt.»</p>
				<p>Iván szivesen és gyorsan jött kedves gazdájához, ki őt a régi barátságos hangon
               szólitotta: «Iván fiam, készüljetek! Holnap megyünk mind, csak az őrizet marad
               itthon. Nézd meg magad, hogy minden patkó jól áll-e a lovakon? Lehet, hogy hosszu
               utunk lesz.»</p>
				<p>Iván alig hitte, amit hallott, ugy elszokott már az e fajta parancstól. Nagy öröm
               töltötte el szivét, de mintha öröme lekötve lenne, ugy nyomasztott rajta a várakozás
               fáradsága, a hosszu szomoruság salakja.</p>
				<p>Késett öröm volt bizony ez is, de azért csak öröm volt s örömrivallgás felelt a hirre
               az őrszobában is.</p>
				<p>Este még Dobos maga rendezett el mindent: «Hajnalban indulunk», - mondta. - «Czinke
               itt marad az őrizettel, majd lesz dolga, ha haza jövünk, mert uj posztóruhát
               csináltatok mindnyájatok számára. Eddig csak Vaszily maga tudott szabni, most ha
               ketten neki látnak, négy hét alatt kész lehet minden ruha.»</p>
				<p>- De hol veszünk posztót? - kérdezte Iván. - Jaremcsén csak halinát árulnak. Talán
               még Szigeten se lehetne annyi posztót kapni!</p>
				<p>Dobos jó kedvü volt s tréfált Ivánnal: «Mióta szokták a dobosánkai emberek boltban
               kérdezni, van-e valami, vagy nincs-e? Nem láttál te még sohse kereskedőt menni
               brassói vásárról egri vásárra? van azoknál posztó, amennyi csak kell.»</p>
				<p>- Igen, de azok őrizet alatt mennek.</p>
				<p>- És aztán?... vagy megszaladnak, vagy levágjuk őket. Ugy is kell nekünk szekér is,
               mert Egerből a püspök pincéjéből szeretnék legalább egy hordó bort elhozni. Eger
               alatt fogunk el vagy két szekeret, azzal bemegyünk a városba, elhozzuk a bort, meg a
               püspök palotájából a kincseket. Vagy két zsák buzalisztet is szerzünk és egy kis
               tengerit.</p>
				<p>Mint egy gondos háziasszony, ugy gondolt Dobos mindenre s beosztotta, mit honnan
               hoznak, s nem okozott neki aggodalmat: szivesen adják-e, vagy sem?</p>
				<p>- Teljes fegyverzetben jön mindenki, szólt a parancs. Ő maga osztotta ki a
               fegyvertárból a hat hosszu csövü puskát. Ez csak a legügyesebbnek jutott, de lándzsa
               volt mindenkinek, azonkivül pisztolyok, tőrök vagy buzogányok. Egy kis tarisznya is
               volt mindegyiknek nyakába egy kis utravalóval. Sokat nem kellett vinni, csak ha
               eltévednének valami rengetegbe, mert az eledelt maguknak, lovuknak - ahol csak emberi
               lakás volt - kikövetelték.</p>
				<p>Neki indultak a nagy világnak. De csodálkozásukra csak rövid darabon mentek az
               országuton, aztán nekivágtak a hegyeknek, az erdőknek, patak medrébe ereszkedtek le,
               köves hasadékon kapaszkodtak fel, dült fákon kellett a lovaknak óvatosan átlépdelni,
               majd ismét a gyökereket, köveket kerülgették.</p>
				<p>Iván töprengett: hová mehetnek? tudtával erre nincs város, de még tanya se. Mire jó a
               lovakat fárasztani?</p>
				<p>Szólt is gazdájának: «Uram, erre aligha fogunk posztós szekeret elfogni.»</p>
				<p>De Dobos csak annyit felelt: «Mielőtt a harcba mennénk, egy bucsujárást teszünk. Régi
               fogadalmam s most eljött az ideje.»</p>
				<p>Ismét csak a rengetegbe mentek a felkelő nyári nap sugárzása között, mely a fenyők
               tűin ugy szürődött át, mint egy pókhálószerü ezüstszövet. A harmatokba
               visszacsillámlott a gyémánt minden tüzes szinével, ragyogásával, megfogódott a
               bujanövésü, haragos zöld mohba és a lovasok fehér halináján, bőrködmönén,
               árnyfoltokkal vegyest siklott le folytonos, egyforma változással. Amint azok haladtak
               előre, ki hátrább lovagolt, az előtte menő ember hátán látta a fény- és árnyfoltokat
               leperegni, egyformán, szakadatlanul, ahogy az elmaradó fák árnya reájuk esett.</p>
				<p>Dobos előtt nem lovagolt senki, ő vezetett s feszült figyelemmel nézte az erdőt, hol
               találhat egy szélesebb csapást? hol egy kényelmesebb kapaszkodót. Oly ügyességgel
               ment a bokrok és törzsek sürüsége között, hogy aránylag elég gyorsan haladhattak.</p>
				<p>Délre állt a nap, midőn egy hegyoldalba, tisztás helyre érkeztek. Nem volt semmi
               nevezetes a helyen, olyan volt, mint minden más erdei tisztás: körül-belül négyszögü,
               selymes puha füvel, mely most el volt árasztva lilaszin harangvirággal, magasan,
               egyenesen álló, vajszinü gyüszüvirággal, rózsaszinü tollas kis erdei szegfükkel. A
               tisztás szélén Dobos leszállt lováról, levette fövegjét, s embereinek mondta: «Fiuk,
               ti is levett föveggel lépjetek erre a helyre, mely vezéreteknek a legszentebb e
               világon.»</p>
				<p>Nem magyarázta nekik, miért szent ez a hely, ők sem kérdezték, csak álltak körbe,
               levett föveggel, mint a templomban. A kantárszáron tartott lovak legeléshez fogtak, a
               piros szegfüs, kék harangvirágos, zöld füben.</p>
				<p>- Pihenjetek fiuk! - mondta Dobos kis vártatva. Ő maga pedig elindult a tisztás másik
               szélére, hol mogyoróbokrok között, néhány összeomlott gerenda négyszögben jelezte egy
               régi ház helyét.</p>
				<p>A lovag előbb széjjel nézett: láthatják-e emberei s mikor meggyőződött, hogy nem
               láthatják a bokroktól, meg a magas fütől, hogy magában van egészen, leborult az
               összeomlott ház előtt, csókolta korhadt küszöbjét, önkéntelenül is ajkára jöttek e
               szavak: «Oh Napkirály, atyám! vezérelj! erősits! bátorits!» Aztán gyöngéden, mintha
               asszonnyal beszélne, suttogta: «Édes anyám, visszajöttem hozzád! Hirt, dicsőséget,
               vagyont szereztem, van mindenem és még sincs semmim. Azt hittem, király vagyok, most
               meg látom, nem lett belőlem egyéb, mint egy utonálló, rabló, de már nincs
               visszatérés. Nem tudom, mi vezet, de csak mintegy álomba járok. Ugy érzem, veszély
               környékez, talán már a vég ez? Eljöttem még egyszer hozzád. Talán már nem sokára
               örökre is veled leszek?»</p>
				<p>A lovag igen elszomorodott, nagyon egyedül érezte magát, vágyódott valaki után, de ez
               most nem Amália volt. Nem is tudott volna e percben mit kivánni, ha az angyal még
               egyszer megkérdezi kivánságát. Olyan szépen hangzik mindaz a földi jó, olyan
               kivánatosnak látszik, ha nincs, s oly közömbös, megszokott lesz, ha van, és a vég
               mégis mindenütt ugyanaz: elfakulás, elmulás, eltünés! - «Miért is kértem csak
               tizenkét évet? töprengett magában - s ha százat is kérek, az is épen ugy eltünik,
               elmulik, ha egyszer vége van, ugy elmult mint egy nap, vagy egy perc.»</p>
				<p>Dobost a gondolkodás igen kifárasztotta, nem volt hozzászokva, mert nála a gondolat
               mindjárt tetté vált, s mivel ott, hova most elméje tévedt, a tett ki volt zárva, igen
               elálmosodott. Lehajtotta fejét a mohos küszöbre s menten elaludt. Azt álmodta, hogy
               anyja ölében pihen. Majd látta azt a zivataros napot, mikor megölte az ördögöt,
               csakhogy a füstfelhőből, melyben a Sátán feloszlott, ujra kikélt a poklok fejedelme s
               most gunyosan nevetett Dobosra: «Azt hitted, elpusztitottál, ugy-e? pedig csak
               magadat pusztitottad el. Vége a tizenkét évnek, mit az angyaltól kértél. Fösvény a
               menyország! ha az én szolgálatomba állsz, örökre minden jónak tulajdonába helyeztelek
               volna.» De egyszerre az ördög ismét füstté vált, eltünt, mert a láthatáron fehéren,
               fényesen jelent meg az angyal.</p>
				<p>- Fiam! - mondta Dobosnak, - válaszuton állsz, figyelj, figyelj, hogy veszélybe ne
               juss. Addig mig két aranyhajszálad a fejeden van, nem bánthat senki és semmi, de ha
               azt ellenséges kéz kihuzza, vége erődnek.</p>
				<p>Dobos most kinyitotta szemét s szinte ijedve látott maga előtt egy sugárzó fehér
               jelenséget. Iván volt, kinek fehér bőrködmönéről izzón vert vissza a nap, épen Dobos
               szemébe: «Ne haragudj gazdám, hogy felébresztettelek, de már igen nyugtalan voltam,
               hogy hova lettél? Kerestelek az egész tisztás hosszába, széltébe, végre itt
               megbotlottam ebben a korhadt gerendában, akkor láttalak meg.</p>
				<p>Dobos szinte mámoros volt még álmától, de gyorsan felelte: «Jó, hogy felébresztettél,
               rosszat álmodtam.»</p>
				<p>- Mert olyan alacsonyan volt a fejed - jegyezte meg Iván. - De micsoda gerendák
               lehetnek ezek? egészen mint egy házhely. Nézd, még egy darab fedél is van ott
               beomolva, ott meg mintha kemence lett volna.</p>
				<p>- Gyere Iván, nagyon eltöltöttem az időt - mondta Dobos sietve. Nem szerette, hogy
               Iván vizsgálta a házhelyet, bár jól tudta, hogy senki ki nem találhatja, hogy ez az ő
               szülőhelye, de mégis féltékeny volt reá, mint egy édes mély titokra. Ne tudja senki,
               ne is lássa, de ne is nézze azon boldog szép emlékek szinhelyét.</p>
				<p>Most egyszerre tudta a lovag, hogy azok a korhadt gerendák temetik el az ő
               boldogságát, mert ott pihen gyermekkora, ifjusága, mikor még azt hitte, hogy vágyai
               teljesülése boldogithatja, mikor még mint egy elérhetlen álom lebegett előtte a
               kivánság: csak egyszer atyja fegyverével az iramló vadat üldözhetni. Azt is tudta
               most már, ha az angyal megkérdi: mi kivánsága? hogy csak egy órát kérne azon időből,
               mely már soha többé vissza nem jöhet.</p>
				<p>Java korában volt, lehet mondani, élte tavaszán, de már tudta, hogy ha jön is a nyár,
               azt követi az ősz, aztán a tél - a hó - a fagy - a hideg.</p>
				<p>Ifjuságának vége volt, mert már nem nézett reményteljesen előre, de visszavágyott a
               multba. Nem hagyta nyugodni a gondolat, hogy eltelt a 12 év, ha ajándékképen
               hosszabbitást is kap, nincs joga többhöz.</p>
				<p>Talán mindez eszébe sem jut, ha folytatja előbbi kalandos, tevékeny életét, a mozgás,
               a változatosság nem hagyják elhatalmaskodni lelkében a felesleges gondolatokat, de
               karácsony óta majdnem kizárólag szerelme foglalta el, s szerelme sok üres időt
               hagyott neki, ezalatt rászokott a töprengésre. Egyszer eszébe jutott, hogy a 12 év
               letelt, azóta nem volt nap, hogy ez a gondolat ne üldözné.</p>
				<p>Igy mult el az ő ifjusága, igy jött reá a megismerés és a tudás öregsége, igy
               csökkent önbizalma is.</p>
				<p>A most tervezett kaland is inkább egy utolsó próba, egy végső vágy volt, a multat
               felébreszteni, nem mint azelőtt, benső ösztön, s egy, az élet tulságából eredő,
               magától értetődő foglalkozás.</p>
				<p>Azért várt ő tőle segitséget, az ő be nem vallott bajára, azért remélkedett oly
               lázasan benne s azért rendezte a rég tervezett bucsujárást épen mostanra.</p>
			</div>
			<div type="chapter">
				<head>
             XVIII. Püspök palotája.
            </head>
				<p>Talán száz esztendeig is beszélték Egerben Dobos lovag megjelenését. A rossz
               gyermeket is azzal csittitották: Jön Dobos, elvisz téged is, mint Püspöki
               Alajost!</p>
				<p>Ezt a Püspöki Alajost a főpap neveltette. Valamely távol rokonának volt hátrahagyott
               árvája. Rendkivüli szépségéért és szelidségéért csak Alajosnak nevezték, a gonzágai
               herceg emlékére, bár keresztlevele Jánosra szólott, a Püspöki név pedig nevelő
               atyjától ragadt reá. Szépségét és szelidségét a fiunak csak világos felfogása és
               tudományos hajlamai közelitették meg. Ő volt a legjobb tanuló az egész kolostorban, a
               püspök benne látta utódját, az egyház oszlopát, szellemi harcosát, s oly nagyra
               becsülte tehetségét és érett gondolkodását, hogy alig betöltött 15 éve dacára,
               sokszor a legkomolyabb dolgokban megkérdezte véleményét s egész fogas theologicus
               kérdéseket megvitatott vele.</p>
				<p>Alajos ragaszkodott atyai jóltevőjéhez, s hálából-e iránta vagy ájtatos hajlamaitól
               vezetve, a papi pályának szentelte életét. Különben másról szó sem lehetett, a
               gyermek már hat éves kora óta mindig hallotta: majd ha felszentelnek, ha plébános
               lész. Néha ugy is mondták: majd ha a püspöki süveget viseled. El sem tudta magát
               másképen képzelni, mint Isten szolgájának, s ha a gondviselés ugy akarja -
               nevelőatyja utódjának. S most ez a fiu eltünt Egerből, mintha sohase látták volna és
               csak suttogva mondta egyik-másik ember: hogy Dobos seregével ment ki a város
               kapuján.</p>
				<p>Mert mikor Dobos embereivel a püspöki palotát megszállta, az őrizet, a cselédség mind
               szétfutott, mintegy magától nyilott meg a lovag előtt minden ajtó. Nem gátolta senki
               a temérdek kincsekből azt összeszedni, mire épen kedve volt. A zárakra csak rátette
               kezét s felpattant minden lakat vagy ajtókilincs, mert holdvilágon szedett ürömfü és
               büröklevél volt a tenyerébe bevarrva, ettől megnyilott mindenféle kulcsos zár.</p>
				<p>Soha még ilyen gazdag zsákmányt nem csináltak. Voltak ott smaragdos keresztek,
               rubintos kelyhek, de legjobban tetszett Dobosnak egy malachit virágváza: zöld mint a
               májusi fü, selymesfényü mint a sáslevél. Ezt különös gonddal göngyölte be s Ivánnak
               adta át megőrzés végett. Végig mentek nagy üres csilláros termeken, faragott fával
               boritott, kisebb szobákon, végnélküli folyosókon.</p>
				<p>Ezeknek a földje fehér és fekete kőkockákkal volt boritva, melyek mindig kisebbeknek
               látszottak, mig végre a folyosó tulsó oldalán már csak mint fehér és fekete csikok
               tüntek fel.</p>
				<p>Ismét termek jöttek, ezeknek a falai gyönyörü szines szőnyegekkel voltak bevonva.
               Piros ruhás, koronás kisasszonyok voltak a szőnyegbe szőve, lábaik előtt egyszarvuak
               és oroszlánok térdeltek. Más szőnyegek lovas embereket zászlókkal, fegyverekkel
               láttattak, de legszebb volt az, mely zöld fü közepén szökőkutat ábrázolt, s a kut
               körül virágkoszorus angyalkák táncoltak. A szőnyeges termen túl egy kis kápolnaszerü
               helyiségbe léptek. Sötét volt itt minden, sötétpiros bársonytérdeplők és karosszékek,
               sötét fafaragványok a falon, a székeken, a plafondon. A barnapiros homályból
               sárgásan világitott ki a megfeszitett Megváltó elefántcsont alakja. Ez volt a püspök
               szobája, de ez is üres, elhagyott, mint minden. Innen is tovább mentek.</p>
				<p>Nem győzték a sok ajtót nyitni. Némelyik csak meszelt falu üres kis szobába vezetett,
               melynek falán fekete feszület sötétlett s egész butorzata egy fenyőfa-asztal s egy
               pokróccal leboritott padból állott.</p>
				<p>De akár pompás diszterem, akár börtönszerü zárkába nyitottak, üres volt minden,
               minden. Sehol egy lélek se. Elhagyottságban kongtak Dobos és seregének léptei, a nagy
               üres termeken, folyosókon végig.</p>
				<p>A lovag, ki harcra volt elkészülve, ingerülten mondta: «A nyomorultak! gyáván itt
               hagyták urukat, prédára engedték a palotát, pedig van fegyverük, és van itt
               tányérnyaló is elég a konyha körül, de nincs egy ember, ki megvédje az agg püspököt
               és kincseit.»</p>
				<p>Ujból benyitott egy a folyosóra nyiló ajtóba. Kis fehér szoba volt ez is, üres és
               egyszerü, de bóditó virágillat ömlött ki belőle, mert bár a szobának sem volt más
               butorzata mint egy gyalult faasztal s egy leteritett lócza, de egyik falán oltár
               emelkedett, az oltár felett lebegett a Boldogságos Szűz képe.</p>
				<p>Mintha csak élne a fából faragott szobor, ugy mosolygott a halványrózsaszin arc, ugy
               ömlött le róla a kék és piros köpeny. Karjaiban a gyermek Jézus arany dicsfényben
               sugározva, kis kezeit nyujtotta a néző felé.</p>
				<p>Az egész oltár telesden-teli volt rakva fehér liliomokkal, még kétoldalt a falon is
               csupa fehér liliom.</p>
				<p>Fehér liliom a Boldogságos Szűz feje felett, mint egy fehér selyemsátor fehér liliom
               lábainál, fehér liliom az oltár lépcsőin, az ablakpárkányon, s egy magasan-karcsu
               liliom az asztalon is, egy kőkorsóban.</p>
				<p>Dobos mámoros lett a virágillattól s azt gondolta, bódult feje álomlátásra készteti,
               midőn az asztal mellől egy csodaszép ifju lépett elő.</p>
				<p>Az ifju barna kámzsát viselt, mint a barátok szoktak. Erős, szép nyaka fehéren
               világitott ki a durva darócból.</p>
				<p>Dobos, egy pillanatnyi csodálkozás után megkérdezte: «Ki vagy? Miért nem futottál meg
               te is, mint a többi? Nem félsz itt maradni?»</p>
				<p>A fiu szeliden felelt, bár nyakán és homlokán haragosan dagadtak ki az erek: «Miért
               félnék? hiszen bárhol az Isten kezébe vagyok. Szűz anyám oltalma sehol se hagy
               el.»</p>
				<p>Dobos nem ügyelve tovább reá, mondta Ivánnak: «Oldd le a Szűz Mária nyakáról azt a
               gyöngysort, már régen vágyódtam ilyen szép gyöngyökre.»</p>
				<p>De abban a percben, mikor Iván engedelmeskedni akart, s az oltár felé ment, az ifju
               elébe állott, lekapta az oltárról a nehéz ezüst gyertyatartót, mint egy buzogányt
               feje felett csavarta, s váratlanul, harsány és parancsoló hangon kiáltotta: «Vissza,
               rablógyilkos! Halál fia, ki a Szűz Anyához merészkedik nyulni!»</p>
				<p>Mint valami haragos arkangyal, még egy lépést tett előre, szeme villámlott,
               ökölbeszoritott keze magasra emelte a sulyos gyertyatartót.</p>
				<p>Dobos két embere rárontott a fiura, s menten leütik, ha Dobos közbe nem lép. «Nem
               szégyelitek magatokat? tizenkét férfi egy gyerek ellen! Igaza van, ha védi oltárát.
               De gyerek, hogy illik a te bátor szived ebbe a barátkámzsába?»</p>
				<p>A fiu mintha nem is Dobosnak felelt volna, csak ugy magának mondta: «Mintha ahhoz nem
               kellene bátorság, ezt a kámzsát viselni?! vagy talán azt hiszed, hogy te keményebb
               harcokat vivsz emberi ellenséggel, mint én itt a Sátán incselkedéseivel?»</p>
				<p>Egyszerre csak a fiu szeme még szenvedélyesebb tűzben világitott, s rémülten
               sikoltotta: «Most tudom, most megismerlek, te vagy a Sátán maga. Hiszen tavasz óta
               csábitasz és nem hagysz békét, tavasz óta nincs egy nyugodt pillanatom. Mindig
               fülembe a szavad: hogy milyen szép az élet, mennyi a gyönyörüség! Hogy itt duzzad
               karomban napról-napra a hiábavaló erő, hogy elfonnyad, elvész, itt e kámzsa alatt,
               hogy lóra, harcra termettem. Szép is vagy, hogy annál jobban megcsaljál. De hiába
               minden fondorkodásod. Itt az én jóságos Szűz Anyám, ő megoltalmaz, megvéd, az ő
               liliomai összetörik a te fegyvereidet! Azt is tudom, mivel tartozom atyai
               jóltevőmnek, a püspöknek. Ha más nem tart vissza, az ő jósága elég támasz nekem
               incselkedéseid ellen. Tudom, hogy vérig sérteném jóságos szivét, ha elhagynám őtet
               és a szent egyházat.»</p>
				<p>A fiu letette most a gyertyatartót, vékony erős ujjait az oltár melletti szentelt viz
               tartó medencébe mártotta, s Dobos felé szórta a szentelt vizet: «Apage Satanas!»
               mondta komoly hittel és bizalommal.</p>
				<p>Dobos mindig növekedő gyönyörüséggel nézte a fiut, ki szavai alatt nőni látszott.</p>
				<p>Mikor Alajos ujjairól harmatcseppként hullott le a szentelt viz, a lovag meghajlott,
               aztán gyöngéd szeretettel, majdnem meghatottan nézett a gyerekre: «És mégis velem
               fogsz jönni, velem, vagy mással, de itt nem maradsz. Szük ez a fal a te szemed
               villámlását befogadni, kigyul tőle ajtó, ablak, elperzselődik tőle a liliom.</p>
				<p>Nem csábitalak, nem is hivlak, csak mondom, hogy inkább velem gyere, mint mással. Az
               én házamban legalább rend és tisztaság van, ott nem kallódsz el, nem veszel el, mint
               másutt és itt már ugy sincs maradásod, nem ér itt már a karácsony téged.»</p>
				<p>Alajos meglepetve látta, hogy a lovag nem ijed meg a szentelt viztől, sőt még
               meghajlik előtte. Roppant levertség harapódzott a fiu szivébe. Tehát nem a Sátán!
               Talán igazat is mond?</p>
				<p>Komoly, tapasztalt férfinak látszik. «Nem, nem Szűz Anyám, oltalmazz, ne hagyj
               el!»</p>
				<p>Mintegy ájultan borult az oltár lépcsőjére, heves, majdnem önkivületi imában.</p>
				<p>Dobos visszahuzódott seregével, hogy ne zavarja a fiu ájtatosságát. Kopogó léptekkel
               mentek fel a második emeletre. Ott is ugyanolyan termek és folyosók. Itt is üres
               minden, de az egyik nagy terem végén Iván valami neszt vett észre. Suttogva mondta a
               lovagnak: «Most készüljünk a harcra, ott várnak! gondoltam én, hogy ez az üresség
               csak szinlelt.»</p>
				<p>Csakugyan valami mozgott, elsuhant a fali szőnyeg mellett. Mintha megmozdultak volna
               a szőnyeg oroszlánjai.</p>
				<p>A lovag megállt, hogy bevárja a támadást, de csak nem közeledett semmi. Végre megunta
               a várakozást, késő is lett. Már az esti árnyak suhantak a terembe, s itt-ott az ives
               ablakokon holdfény is csillant meg, határozott lépéssel ment a szőnyeg felé, s ott,
               hol kidudorodott az oroszlán alakja, heves, gyors mozdulattal keresztül szurta a
               szőnyeget.</p>
				<p>Mintha csakugyan az oroszlánt ölte volna meg, a szőnyeg tátongó sebén eleven, piros
               vér ömlött ki. Lassan futott szét a szövet gyapjuszálain, s a kárpit mögött nehéz
               zuhanással esett valami a földre.</p>
				<p>Dobos emberei egy még vonagló testet huztak ki a szőnyeg mögül. Valami szolga
               lehetett, öltözete után itélve.</p>
				<p>Az orditás arcára fagyott, hogy immár ott maradjon kifejezése a végfeloszlásig, s
               keresztül szurt melléből patakzott a vér, hogy a padló egészen sikamlós lett
               körülötte.</p>
				<p>Alig vonszolták elő a sebesültet, ujra megmozdult a fali szőnyeg, kétségbeesett
               gyorsasággal egy másik alak került elő a függöny alól.</p>
				<p>Fegyveres ember volt, nehezen mozgott, mert csörrenő vértje gátolta szabad
               mozdulatait. Arca elfakult a rémülettől, s látszott, hogy minden gondolata
               menekülésre van irányitva. De Dobos elébe állt: «Vágjátok le a gyáva kutyát! -
               parancsolta embereinek - fegyvere van és urát cserben hagyja! Tudom, el is árulná.
               Hol van a gazdád?» rivallt reá ingerülten.</p>
				<p>A szökevény alig tudta a pár szót kimondani, ugy vacogott a foga, ugy reszketett a
               hangja, de végre mégis kinyögte: «A kápolnában.»</p>
				<p>- Ki van vele?</p>
				<p>- Senki, magában van.</p>
				<p>A lovag utálattal fordult el a hütlen testőrtől, ki Gyuró csapásától abban a percben
               szétzuzott fejjel a másik mellett hevert a véres padlón.</p>
				<p>Épen e teremből volt a bejárat a kápolnába. Az agg püspök hallotta a fegyverek
               csörrenését, a testek zuhanását, el volt készülve mindenre. Felfegyverkezve állt az
               oltár előtt, mert mikor Dobos benyomulása elől őrizete elfutott, felébredt benne
               harcias ifjuságának emléke. A fegyvertárban egy vértet öltött papiruhája fölé,
               sisakot boritott ősz hajára, s a legszebb kardot vette elszáradt, de még mindig izmos
               kezébe, ugy várta a betoluló ellenséget.</p>
				<p>De hiába várt.</p>
				<p>Feszült figyelemmel hallotta a zajt közeledni, hallotta a lépteket, a
               fegyvercsörrenést, végre a harcot.</p>
				<p>Izgatottsága, harcikedve percről-percre nőtt, s tetőpontjára ért, midőn a zaj
               közvetlen közelről ismét eltávolodott.</p>
				<p>Rövid ideig várt még, de aztán türelmetlen lett, kilépett a kápolnából, s ment
               lakosztálya felé. A szőnyeges teremben találta a két hullát, lassan megalvó vérükben.
               Nem nagy benyomást tett reá. Épen, hogy oda tekintett. Hosszu életében annyiszor és
               annyiképen látta a halált, hogy nem találta különben ijesztőnek. Ment a palotába,
               végig karddal kezében, sisakkal ősz haján, s ha épen ablak előtt haladt el,
               megfénylette a holdvilág az elhagyott palotában bolyongó, agg püspök alakját.</p>
			</div>
			<div type="chapter">
				<head>
              XIX. Püspöki Alajos.
            </head>
				<p>Kincsekkel, élelmiszerekkel megrakott szekereiket kisérték a dobosánkai emberek
               hazafelé. Holdvilágos, tiszta nyári éj volt, mikor a város kapujához érkeztek. A
               kapus ugy tett, mintha nem venné őket észre, nehogy bajba keveredjék velük. Azt
               gondolta, a kapu ugyis le van zárva, ő meg nem mutatja magát. De rémület fogta el,
               midőn Dobos magas alakja leszállván lováról, a kapu felé közeledett. A bejáratot védő
               vasrud mint egy szalmaszál tört szét a lovag kezei között, s a zár egy könnyü
               érintésére mintegy magától pattant fel.</p>
				<p>Az őr mindezt a kapuépület egy lőrésén nézte: «Ez csak a Sátán lehet - mondta magában
               - vagy - Uram ne hagyj el - talán épen Dobos lovag.»</p>
				<p>Ugyanazon időben, nehéz erős lovon, közeledett a kapuhoz egy karcsu fiatal fiu.</p>
				<p>Városszerte ismerték Püspöki Alajost. Az őr is rögtön reá ismert az ifjuban. «Mit
               kereshet ez most itt?» töprengett ez ujabb jelenség felett. De még jobban
               csodálkozott, mikor látta, hogy a fiu a püspök hintós lován ül, s hogy Dobos
               seregéhez csatlakozik.</p>
				<p>Alajos épen a kapu előtt találkozott a lovaggal. Nem szólt semmit, csak meghajlott
               előtte.</p>
				<p>Dobos is némán intett neki, csak mikor egy jó darabon elhaladtak, szólalt meg a fiu:
               «Mondtad, hogy eljövök, igazad volt, itt vagyok.»</p>
				<p>Dobos komolyan felelte: «Még közel vagyunk a város kapujához, most gondold meg: ha
               velem jösz, kemény harci élet vár reád. Talán ismeretlen kincseket, talán ismeretlen
               örömeket találsz, de ott hagyod a biztos jólétet, a biztos kenyeret. Lehet, hogy
               uralkodni, parancsolni fogsz, de az is lehet, hogy megvetve, gyalázva, mint az étlen
               farkas, a rengeteget fogod bujni. Most gondold meg jól, a választás előtted van. A
               bátraké, erőseké a világ, de jaj annak, ki erősnek képzeli magát és gyenge. Ki bátort
               akar játszani és szivében gyáva. Nézz a szivedbe, még nem vagyunk messze, még
               visszafordulhatsz.»</p>
				<p>Alajos elszántan, határozottan felelt: «Veled megyek, bárhova! Az ismeretlent
               szomjazom, a váratlant éhezem. Jól láttad te, mikor mondtad, hogy szük nékem ez a
               négy fal. Megölt volna, rám szakadt volna. Vagy egy félév óta kezdődött. Addig
               nyugodt és boldog voltam, de azóta! - csak ki! csak el! - bántam is én, hova? A Sátán
               incselkedésének gondoltam, bőjttel, imádsággal küzdöttem ellene, a siliciumot le nem
               tettem többé. Nem használ semmi. Erősebben, hevesebben ébredtek a vágyak: csak ki! -
               csak el! - Aztán kértem az én szent atyámat, engedje meg, hogy a kertben
               dolgozhassak. Ástam, kapáltam rogyásig, de munka közben láttam a kolostorkert felett
               a pacsirtákat, fecskéket szállni, hallottam a vércséket vijjogni, a sárga rigót
               fütyülni. Végem volt, nem birtam többé dolgozni, nem birtam a szivem dobogását
               elcsittitani. Püspök atyám azt mondta: árt nekem a meleg, nem engedett többé a kertbe
               le se menni. Nyugodtabb lettem cellám falai között, de sokkal szomorubb. - Akkor
               jöttél te!»- - </p>
				<p>Egy ideig szótlanul lovagoltak egymás mellett a lovag és Alajos a holdvilágos éjben,
               egyszerre Dobos azt kérdezte a fiutól: «Te gyerek, szerettél már te?»</p>
				<p>A fiu nyugodtan felelt: «Az én életem a jó Istennek és a Szűz Anyának volt szentelve,
               szüleimet nem ismertem, testvérem sohse volt, de azért két tanulótársamhoz és püspök
               atyámhoz melegen ragaszkodtam.»</p>
				<p>Dobos türelmetlenül mondta: «Nem ugy értem - - asszonyt?»</p>
				<p>Alajos arca ép oly nyugodt, fehér volt a holdfényben, mint azelőtt, s ép oly
               nyugodtan felelte: «Nem sok asszonyt láttam én életemben. Az öreg Honoria néni, a
               gazdasszony, mindig igen jó volt hozzám, sokszor akart csókolni, de azt azért nem
               szerettem nagyon, mert mindig zsirszagu volt.»</p>
				<p>- Hát még kire emlékezel?</p>
				<p>- Az iskolás lányok között, kik a templomba jártak, volt egy igen kedves, de az
               meghalt nemsokára, miután fehér ruhában, fehér fátyollal, bérmálkozni jött püspök
               atyám elé. Azóta mindennap imádkozom a lelki üdvéért.»</p>
				<p>- Másokra nem gondolsz?</p>
				<p>- Senkire se különösen.</p>
				<p>Dobos látta, hogy nem sokat tud meg a fiutól, ez talán nem is igen érti kérdéseit,
               inkább magának mondta: «ez baj, mert Isten tudja, hova fordul a te életed szekere, ha
               az asszony utadba jő. Aztán még az is kérdés: asszonyokat fogsz-e találni, vagy az
                  egy asszonyt.»</p>
				<p>- A mi asszonyunkat érted? - kérdezte a fiu ártatlanul.</p>
				<p>- Azt, azt - felelte a lovag, mivel látta, hogy legujabb fegyvertársa még nagyon is
               gyerek, s kissé aggodalmaskodott a jövő miatt.</p>
				<p>De fáradságoknál, sőt egy rövid harcnál, melyet Dobosék egy királyi csapattal vivtak
               hazatértük előtt, a fiu igen edzettnek, bátornak és érettnek bizonyult.</p>
				<p>- Hiszen a többi is majd csak jól lesz - gondolta a vezér, a gyereket ilyen elszántan
               látva.</p>
				<p>A dobosánkai ut s a cédruspalota valósággal elbüvölte Alajost. Boldognak érezte magát
               a friss hegyi levegőben, csak a gondolat jóltevőjére bántotta, de Dobosnak nem merte
               elmondani efeletti bánatát. Félt, hogy a vezér azzal felel rá: miért nem gondoltad
               meg előbb? Aztán nem is lehetett azon változtatni. Hogy a lovat elhozta, az kevésbé
               bántotta. Meggondolva tette, volt neki szép hintós lova otthon, az maradt helyette.
               Ez a szürke igen makacs és szilaj állat volt. Egyszer a püspököt hintójával
               elragadta, hogy az izzé-porrá tört, s az agg főpap élettelenül maradt a földön
               elterülve. Jobb lesz neki az Alajos szelid lova.</p>
				<p>A sereg hazatértével a cédruspalota ismét élénk és vidám lett.</p>
				<p>Csakugyan elhozták a sok posztót, volt három vagy négy vég is. Finom, sima posztó,
               sötétvörös és sötétkék szinü.</p>
				<p>Dobos igérete szerint mindenki kapott uj posztó öltözetet. Vaszily és Czinke folyton
               szabtak-varrtak. Alajosnak is csináltak egy sötétvörös posztóruhát, nyusztprémmel
               diszitve.</p>
				<p>Gyönyörüen illett a fiu karcsu alakjára a simulékony posztó, s a nyusztprémes süveg.
               Szép, finom vonásai még átlátszóbbak, metszettebbek voltak a prém hátterén. Kissé
               feszélyezve állt Dobos előtt, hogy az uj ruhát neki megmutassa. Arca egy keveset
               kipirult, szokatlan volt neki a katonás viselet, mely szépségét annyira emelte, hogy
               Dobos önkéntelenül kiáltott fel: «Hej, szerencsés az az asszony, ki ma nem lát téged,
               mert bizony Isten, baj lenne belőle! és szerencsés az a férfi, kinek felesége nem
               vet reád szemet.»</p>
				<p>Alajos nem igen értette a szavak értelmét, de érezte, hogy valami kényes dologról van
               szó, s még inkább zavarba jött, de még soká nem volt alkalma Dobos szavainak értékét
               kipróbálni.</p>
			</div>
			<div type="chapter">
				<head>
               XX. A látogatás.
            </head>
				<p>Kisebb-nagyobb kalandokkal mult el a tavasz és a nyár nagyobb fele.</p>
				<p>Dobosnak öröme telt benne, Alajost harcra edzeni, tanitani, gyönyörüséggel figyelte,
               mint válik a gyerekből erőteljes, igazi férfi. Iván sem volt féltékeny, mert
               Alajosban a magukhoz való, bátor lelket szerette, s benne talán homályosan jövendő
               vezérüket tisztelte. Worochtára a lovag nem is gondolt, vagy legalább igy hitette el
               magával.</p>
				<p>Különben már régen itt lehetett az idő is, hogy Grineus Mátyásék ismét átköltözzenek
               Bocskóra. Hiszen csak - ugy mondták - a melegebb kőház kedvéért mentek Worochtára,
               most pedig mindenütt szép meleg nyár volt, még a Dobosánka tetején is.</p>
				<p>Ezt érezhették a tücskök is, mert oly cirpelést vittek véghez egy este, hogy
               megrezdült a levegő tőle.</p>
				<p>Vadvirágok illatával jött az erdei zenekar hangja, s ha egy kis karmester felrepült,
               száraz rezgéssel érintette szárnya a megingó füveket, különben csend volt
               mindenütt.</p>
				<p>Dobos a füben heverészett a cédruspalota előtt s hallgatta az ezerhangu esti
               csendet.</p>
				<p>Egyszerre csak tompa erős hang, mintha egy lyukat ütött volna a cirpelés sürü finom
               szövetén, ugy esett bele, nehezen, erősen.</p>
				<p>A kapu felől jött a hang, a tölgyfa ajtót ütötték kalapácscsal.</p>
				<p>Az őrség rögtön fegyverhez nyult, s a többiek is egyszerre ott voltak.</p>
				<p>Dobos rögtön talpra ugrott. Bő selyem öltözéke, mit itthon mindig hordott, libegett
               körülte, s egyetlen fegyverét, az övjébe szurt tőrt, meglazitotta hüvelyében.</p>
				<p>Oly szokatlan volt itt e hang.</p>
				<p>Vendég nem jött a cédruspalotába, üzenetet nem hoztak ide.</p>
				<p>Mindenki csak azt gondolta, hogy fegyveres erővel jönnek Alajosért.</p>
				<p>Az őrszem kinyitotta a lőrés védő vastábláját s kinézett rajta, de abban a percben
               visszafordult, s kiáltotta: «Akármi legyek, ha ez nem némber.»</p>
				<p>Dobos is a kapuhoz jött: «Álruhában jár az a némber, fogadnék rá», mondta halkan.</p>
				<p>- Mit csináljak gazdám? - kérdezte az őr.</p>
				<p>- Küldjél egy golyót a hóbortos fejébe, azzal vége - felelte a lovag egykedvüen.</p>
				<p>De abban a pillanatban egy követelő, parancsoló hang kiáltotta be:</p>
				<p>- No, meddig várjak még itt? Meguntam már!</p>
				<p>Dobos e hangra összerezzent. Semmi kétség, ez Amália. De hogy jött ide? Mit csináljon
               most, hogy emberei észre ne vegyék?</p>
				<p>Egy szempillantás alatt fellángolt szivében az oly soká hamu alatt tartott tűz. Mint
               a nyári zápor, oly hirtelen, oly erővel ömlött minden csepp vérébe a sohsem muló
               szerelemérzés hulláma.</p>
				<p>- Amália itt! csak egy deszka választja el tőle! Mit akar? miért jött? Beszélni fog
               vele mindenáron, de be nem eresztheti, nemcsak mert szent fogadása, hogy nőszemély
               nem lépi át a cédruspalota kapuját, de mert emberei előtt el is kell titkolni, mi
               tépi vezérük szivét.</p>
				<p>De nem volt idő a tétovázásra, határozni kellett, még pedig gyorsan. Azért a lovag
               szokott önbizalommal mondta: «Meg kell tudni, mi a célja annak a fejércselédnek?
               kimegyek hozzá, megnézem, hol lakik? hová való? azért ne is várjatok haza
               reggelig.</p>
				<p>- Jaj gazdám, ne menj - mondta Iván, ki szintén megismerte a parancsoló hangot -
               hátha tőrbe csal, fegyveresek várhatnak reád - - </p>
				<p>De Dobos csak félvállról felelt: «Hát aztán?! Már elfelejtettétek, hogy Dobos lovag
               sérthetetlen?»</p>
				<p>Különben nem is sokat hallgatott embereire. Maga nyitotta ki a kaput, egymaga ment ki
               rajta.</p>
				<p>A kapu előtt csakugyan nőszemély állt. Egyszerü kopottas ruhában, a feje körül egy
               szürke sürü selyemkendő volt csavarva, ugy, hogy arcából is alig látszott valami.</p>
				<p>Amint a lovag a kapun kilépett, a nő futásnak eredt. A lovag utána iramodott. Ennyit
               látott az őr a kapufeletti toronyból, aztán mindketten eltüntek az erdő sürüjébe.</p>
				<p>Iván leverten fordult vissza s magába mondta: «Vége mindennek, soha se lesz békesség,
               ide is eljön érte, s ő fut utána, mint az iskolásgyerek, ha almát lát.»</p>
				<p>Nem soká futott Amália; alig, hogy elfedték erdei fenyőfák a Dobosánka kőfalát,
               megállt, s szembe nézett a lovaggal, várva, mit fog ez neki mondani?</p>
				<p>De az nem szólt semmit, csak karjaiba vette az asszonyt, ölelte, csókolta, szerelmes
               őrülettel. Ugy szoritotta magához, hogy Amália félni kezdett: megöli ez a vad ember,
               s már sajnálta, hogy ide jött.</p>
				<p>De ő is bátor volt, összeszedte magát, s durcásan mondta: «Mit szorit ugy, mintha meg
               akarna enni? mikor hónapokig rám sem nézett, azt se kérdezte élek-e még?»</p>
				<p>Dobos karja lazult az asszony derekán. Szerelmesen a szemébe nézett, s csak annyit
               mondott neki: «Édes, édes! egyetlen!»</p>
				<p>Mikor mindketten kissé megnyugodtak, szemrehányások özönével öntötték el egymást:
               «kitiltottál, mikor majd meghaltam egy tekintetedért, elküldtél! elkergettél!»</p>
				<p>- Te meg nem tudtál visszajönni, elhagytál, elkedvetlenedtél, egy kis szótól annyit
               se tudtál értem türni, mint egy fizetett cseléd.</p>
				<p>- Én mindent türtem, de te, de te - - </p>
				<p>- Nem - te, te - - - de a szemrehányásokból csakhamar ismét csók és ölelés lett.
               Aztán boldog csendben ültek egymás mellett, kéz kézben, váll vállon, mig az éjszaka
               rájuk sürüdött. Őrületesen szerelmes éjszaka volt ez. Csak hajnalban kisérte a lovag
               Amáliát az erdőszélig. Amália szelid és alázatos volt, mint még soha sem, csupa
               jóság, csupa édesség.</p>
				<p>Mikor Dobostól elbucsuzott, könnyes szemmel mondta neki:</p>
				<p>- Egyetlen szerelmem, alig tudok tőled elválni, de reggelre otthon kell lennem, mert
               azt mondtam Mátyásnak, hogy Mikolicára megyek éjszakára, a kis keresztfiamat
               megnézni.</p>
				<p>- Hátha megtudja, hogy nem voltál ott?</p>
				<p>- Nem tud ő meg semmit a könyveiből, meg a csillagokból, csak ha nem lennék otthon
               reggel, keresne, s talán kérdezősködne is.</p>
				<p>Dobost most már csak egy kérdés foglalkoztatta, de igen félt tőle. Végre is esdve
               kérte: «Mikor jöhetek ismét?»</p>
				<p>- Amikor akarsz, édes - felelte az asszony odaadóan - mindig boldog leszek téged
               láthatni. Éjjel néha én is eljöhetek az erdőszélre, ha Mátyás egy különös
               horoszkóppal bibelődik. Vaszily alszik mint a vakand, csak hajnal előtt kell otthon
               lennem.</p>
				<p>Dobos azt gondolta, álmodik, ilyen örömet remélleni sem mert, ugy megszoritotta az
               öröm szivét, hogy szólani se tudott, csak hálásan csókolta meg Amália hegyes végü kis
               cipellőjét.</p>
			</div>
			<div type="chapter">
				<head>
               XXI. Mézeshetek.
            </head>
				<p>Boldog, mámorosan boldog hetek és hónapok következtek a szerelmes párra.</p>
				<p>Az asszony annyira kifeszitette tavaszon a várakozás, a tartózkodás szálait, hogy az
               ő szive is majd bele szakadt. Ő maga is belekerült játéka hálójába, ő is vergődött a
               távollét, az elválás kinja alatt, s most már ő is igazán, egyszerüen, bután szerelmes
               volt, szép erős lovagjába.</p>
				<p>- Istenem, de bolond is voltam - mondta sokszor magába - csak egy percet is
               elmulasztani ebből a boldogságból? Hát nem elég az, mire rá vagyunk kényszeritve?</p>
				<p>Néha már válásra is gondolt, de aztán mégsem volt bátorsága hozzá «annak a jó, áldott
               embernek» megmondani, hogy megcsalta, hogy otthagyja, elválik tőle, igy csak még
               kedvesebb és játszibb volt Mátyással. Talán sajnálta is egy kicsit azt a gyanutlan
               jó embert, ki talán még a lába porát is megaranyozta volna.</p>
				<p>Grineus Mátyás ép oly kevéssé vette észre felesége gyöngédségét, mint előbbi rossz
               kedvét.</p>
				<p>Ő könyveinek élt és imádta az asszonyt, de ugy, mint valamely örök csillagot, melyet
               változatlannak lát, s nem is képzelheti el máskép, mint ragyogón, fényesen. A
               csillagnak az égen van a helye, Amáliának pedig az ő keblén, az ő házában. E felett
               nincs mit gondolkozni, mert nem lehet máskép.</p>
				<p>Nem is gondolkozott, de dolgozott könyvtárában, laboratoriumában, s mint az ünnepre,
               mint a templomba, ment jogos szórakozását keresni az ő asszonyánál.</p>
				<p>Hogy az élet valami mást is hozhatna, mint a természetes változásokat: az öregség
               átmenetét az aggkorba, s végre halált - nem is jutott eszébe. Akkor is - - ő az
               öregebb, ő megy előbb. Amáliára hagyja mindenét, ez egy szép sirt fog neki állitani,
               mig végre - de csak sok év mulva - őt is oda helyezik.</p>
				<p>Arra gondolt néha, hogy Amália mint özvegy asszony férjhez is mehetne. Ez ellen nem
               is lehet kifogás, de mint kellemetlen gondolatot eltávolitotta magától ez aggodalmat:
               «Horoszkopom hosszu életet mond nekem, s akkor már Amália se lesz oly egészen
               fiatal!» s gondolatai nyugodalmat leltek a jövendő szép «közös» sirban. Ha Dobos
               eljött hozzájuk, mi most rendesen kétszer egy héten történt, udvariasan, szivélyesen
               fogadta, de többnyire magára hagyta feleségével. Hadd szórakozzék szegény asszony is
               egy kicsit ebben a nyomorult fészekben!</p>
				<p>Egy este, miután Dobos elment, tréfásan mondta Amáliának: «Látod, mondtam, hogy
               vendégünk finom, művelt ember, most már ugy látom, te is azt találod?»</p>
				<p>Az asszony egykedvüen felelte: «Hiszen végtére hozzászokik az ember mindenkihez, oly
               sokszor jön, hogy már megszokhattam.»</p>
				<p>A csillagász nagyvilágiasan, könnyed hangon folytatta: «Én örülök, ha jön, legalább
               kissé felviditja magányodat. Nem jó a tulságos magány, ha az embernek nincs komoly
               foglalatossága, egy asszonynak pedig nem lehet komoly foglalatossága, ha» - - - azt
               akarta mondani, ha nincsenek gyermekei - de megijedt kiméletlenségétől, s kissé
               ügyetlenül tette hozzá: «ha épen nem szegény és nem dolgozik.»</p>
				<p>Amália azonban megértette férje gondolatát, s egész élete keserüsége belefulladt
               szivébe.</p>
				<p>Csakhogy most nem ért rá soká keseregni, mert minden gondolata folyton Dobosnál
               volt.</p>
				<p>Ha csak tehette, éjjel elment az erdőszélre. Nem messze volt, nem nagy utat kellett
               tenni. Házuk a falu végén lévén, a falusiak nem vehették észre. Vaszily és a
               szolgálók a mellékházban aludtak, ezektől se volt mit tartani, igy ha Mátyás este
               mondta néki: «Bocsáss meg, gerlemadaram, de ma ismét a lombikjaimat őrzöm» tettetett
               levertséggel duzzogta az asszony: «Mindig a lombikok! meg a csillagok! Ha szeretőt
               tartanál, nem lehetnél többet távol tőlem.»</p>
				<p>- De ugy-e tubicám, csak nem mondhatod, hogy vetélytársaid érdemtelenek?» - évődött
               Grineus Mátyás.</p>
				<p>Az asszony tovább duzzogott: «Jó, de akkor be is csukom az ajtót, reggelig ne
               háborgasson senki, legalább alszom, ha tudok.»</p>
				<p>Ilyenkor Grineus mindig igen elérzékenyült: «Igaz, hogy szegénykét folyton egyedül
               hagyom, de Istenem, mit csináljak? Nem hagyhatom el se lombikjaimat, se távcsövemet.
               Már oly közel járok a nagy felfedezéshez, most csak nem hagyhatom abba életem
               munkáját?!»</p>
				<p>Amália pedig boldog volt, ha egyszer urát a laboratoriumban tudta. Mire a ház
               lecsendesült, kis kendőt kötött fejére, kulcscsal becsukta szobáját, s ment, vagy
               inkább repült az erdőszélre, Dobos ölelő karjába.</p>
				<p>Itt várta most a lovag minden éjjel kedvesét, bár tudta, hogy csak ritkán jöhet, de
               nem volt keserüség a várakozásban, még ha hiába is várt, mert érezte, hogy csak külső
               körülmény tartja vissza szép szeretőjét, hogy gondolatai itt vannak nála, s boldogan
               elálmodozott ő magában is egy-két órát s nézte a világot a worochti ház ablakában, ha
               még nem volt igen késő és még nem oltották el a mécset. De Amália ilyenkor tovább
               égette, hogy jelt adjon lovagjának, hogy nem mehet, és hogy gondol reá.</p>
				<p>Dobos pedig tüzet gyujtott az erdő szélén, feleletül ezer szerelmes gondolatot kötve
               a lángok minden sugarára.</p>
				<p>Ha mámorosan boldogok voltak találkozásuk órái, ugy valami különösen finom élvezetet
               találtak e fénysugaras beszélgetésben. Ugy elképzelték egymás alakját, hangját.
               Annyira egymásra gondoltak, hogy valósággal az együttlét élvezetét érezték. S talán
               még fokozta boldogságukat, hogy nem lehettek mindig tényleg együtt.</p>
				<p>Feltétlen bizalommal viseltettek egymás iránt. Nem féltek semmitől, nem bánthatta
               őket már semmi, biztak a szerelmükben, biztak a jövőben. Csupa virágos boldogság,
               őszinte bizalom, gyermekies hit volt az életük.</p>
				<p>Változásra nem is gondoltak. Mi változhatnék? még a sors is kedvezett
               szerelmüknek.</p>
				<p>Grineus Mátyás gyermektelen sógora meghalt s reá hagyta worochti házát. Mivel ez
               tágasabb is volt, mint a bocskói, azt eladták, s Worochtán maradtak lakni.</p>
				<p>Egyik nap ugy mult, mint a másik, egy tartalma volt mindig: a szerelem, a
               viszontlátás. Ezt élvezték forró szivvel, vagy örültek reá, vagy álmodoztak róla.</p>
				<p>Dobos sokat beszélt Amáliának Alajosról, mig végre az asszony kiváncsi lett, s kérte
               a lovagot, hozza el neki egyszer a fiut.</p>
				<p>Dobos tagadólag intett: «Nem lehet azt.»</p>
				<p>- Talán féltékeny vagy, hogy bele szerethetnék?</p>
				<p>- Nem, angyalom, az nem vagyok, érzem én az öleléseden, hogy nem szerethetsz te mást
               rajtam kivül, de féltem szegény gyereket, mi lesz belőle, ha meglát?</p>
				<p>- De hiszen édes, nem mindenkinek vagyok én olyan szép, mint neked, aztán baj is az,
               ha egy ilyen fiatal fiu belém szeret, vagy másba? Gyermekszerelem - gyermekbetegség,
               ezen is át kell esni valamikor mindenkinek, minél előbb, annál jobb, s kétszeresen
               jó, ha a «tárgy» olyan valaki, ki nem akarja kihasználni ezen bolondos állapot
               gyengeségét.</p>
				<p>- Ezt az asszony akaratlanul is megteszi, mert a férfi mindig a legkedvesebb
               játékszere marad.</p>
				<p>Amália sértődve egyenesedett fel, s Dobosnak nagy fáradságába került ismét
               kiengesztelni: «Ha kivánod, hát elhozom neked a fiut, hisz a csillagot is lehoznám az
               égből számodra. Mikor hozzam?»</p>
				<p>- Hozd el csütörtökön.</p>
				<p>- De mit mond az urad hozzá?</p>
				<p>- Semmit, lovagember kiséretében sokszor vannak fiatal apródok.</p>
			</div>
			<div type="chapter">
				<head>
               XXII. Az apród.
            </head>
				<p>Dobos hajnalba tért haza, de már nem feküdt le. Érezte a friss levegő áldásos
               hatását, tele tüdővel szivta az erdő illatos lehét. A legelső, kivel találkozott,
               Alajos volt.</p>
				<p>Feltünt a lovagnak, hogy a fiu halványabb, bágyadtabb, mint nyár kezdetén volt,
               ugyszólván visszafejlődött viruló férfiasságából, régi klastromi voltába. Ismét az az
               álmodozó révedező tekintet volt a szemében; ismét az a szerény, megadásteli
               tartás.</p>
				<p>Dobost a felfedezés kellemetlenül lepte meg, de nem akarta saját magának bevallani,
               hogy egyedül ő az oka ezen változásnak, hogy mióta elhagyták a harci kalandok változó
               mozgékonyságát, a dobosánkai élet egy cseppet sem különbözött a klastrom csöndjétől,
               magányától, sőt talán még magánosabbnak lehetett mondani. Igy csak természetes
               következménye volt, hogy a fiu ismét felvette külsejében is klastromi
               zárkózottságának jellegét. De szépsége talán még feltünőbb lett, ezáltal majdnem
               seraficusan átszellemült jelenség vált belőle, s a vágyódó megadás borongott fehér
               homlokán.</p>
				<p>Egy percre eszébe jutott Dobosnak: hátha az az asszony mégis belé szeretne? De aztán
               rá gondolt Amália utolsó csókjára s boldog biztonsággal mondta magának: «Ő már enyém,
               mindörökre, mert nem is tudna másé lenni.»</p>
				<p>Magához szólitotta a fiut.</p>
				<p>Alajos nem ugrott fel szavára, mint máskor, ezer-egy uj élemény reményében, de
               szelid, közömbös készséggel jött. A «mindegy» bánatos kifejezésével arcán.</p>
				<p>- Alajos, - mondta a lovag, - nem érdekelne téged egyszer velem jönni
               jóbarátaimhoz?</p>
				<p>- Ahogy kivánod, - felelt a fiu, a teljes fegyelmezettség hangján.</p>
				<p>- Én nem kivánom, csak gondolom, eléggé tanulságos lenne reád nézve, egy jeles
               tudóssal megismerkedni, valamint nejével, ki a női nem disze és példányképe.</p>
				<p>Alajost a tudós talán még érdekelte egy keveset, de az asszony emlitése tökéletesen
               hidegen hagyta.</p>
				<p>- Nagy tisztesség reám nézve, ha barátaidhoz akarsz elvezetni, - felelte
               szerényen.</p>
				<p>Dobost kissé boszantotta a hüvös közömbösség, melylyel Alajos tervét fogadta. Az ő
               szive repes az örömtől, ha csak Worochtára gondol, s ez a gyerek, mintha nem is
               bánná, viszi-e, vagy sem? Persze, nem tudja - - - s Dobos ismét jókedvüen mondta:</p>
				<p>- Aztán szépen szedd össze magadat, ünnepi diszbe megyünk - látogatóba, ugy szokás -,
               kivált ha az ember szép asszony szeme elé megy.</p>
				<p>Mire Alajos oly komolyan válaszolt, mintha hadi tervről lenne szó:</p>
				<p>- Meglesz a te akaratod!</p>
				<p>Dobos tréfás kétségbeeséssel fenyegette:</p>
				<p>- Nem lesz belőled ember soha sem, már látom. Mit ismét a fiu nem értett s szomoruan
               kérdezte:</p>
				<p>- Megbántottalak valamivel? Mondd, haragszol reám?</p>
				<p>Dobos megsimogatta Alajos hosszu gesztenyeszin haját s gyengéden mondta:</p>
				<p>- Gyerek vagy, de kedves, jó gyerek. Hagyj most pihennem, fáradt vagyok.</p>
				<p>Alajos még mindig nem volt megnyugodva. Dobos modora izgatta:</p>
				<p>- Miért lenne ő gyerek? Hát volt nála bátrabb a harcban? Hát nem kitartó fáradságban?
               De itt most mit csináljon? Kedves könyvei nincsenek vele, oltárát, kápolnáját
               elhagyta.</p>
				<p>Megbánta ő már százszor is, hogy püspök atyjától eltávozott.</p>
				<p>Mig Dobossal kalandoztak, harcoltak, az életerő, a viruló ifjuság boldog hangulatban
               tartotta, de most már a Dobosánka klastromi magányában óhajtotta ismét a klastromi
               rendet és tudományt is.</p>
				<p>Sokat imádkozott az erdőben, aztán prédikált a legényeknek az őrszobában.</p>
				<p>Ezek gyönyörüséggel hallgatták, de egyszer ő maga is megijedt saját szavai felett:
               hiszen, ha tanait meghallgatják, az lázadást, hütlenséget jelent uruk, jóltevőjük
               ellen!</p>
				<p>Ezen vad harcosok, kik a másét nagyon is követelték, kiknek majdnem minden tettük
               beleakad a tiz parancsolat valamelyikében, hogy hallgassák az evangelium szavait,
               hiszen a kegyelem csak a megtért bünösnek szól, nekik a megtérés pedig urukhoz és
               magukhoz való árulást jelent.</p>
				<p>Elhagyta predikációit, csak tovább imádkozott, erdei tövisekből ciliciumot font
               magának, bünei vezeklésére. Aztán elhatározta, hogy most már jóban-rosszban Dobossal
               marad mind halálig. Ha ellenkezett az Ur parancsával, elhagyva oltárát, lelkiatyját,
               kötelességeit, most, a magaválasztotta keresztet türelemmel, megadással fogja
               viselni.</p>
				<p>De nagyon szenvedett a fiu gyöngéd lelke e kételyek alatt, s testi egészsége majdnem
               utána ment.</p>
				<p>Csak nagyobb ragaszkodással függött Doboson s legtöbbször azért imádkozott a Szűz
               Anyához, hogy mentené meg szeretett vezére lelkét az örök kárhozattól.</p>
				<p>Dobos is érezte, hogy a fiu mást várt tőle, midőn elhagyta jó, biztos otthonát, s
               hogy ő is másképen képzelte vele az életet, de nem akarta elvállalni maga előtt sem a
               felelősséget, s mintegy megnyugtatásul mondta magának:</p>
				<p>- Itt az ideje, hogy Alajos szeressen. Addig nem lesz ember belőle, mig az asszonyt
               nem ismeri, - s most már kiváncsian várta a worochti látogatás hatását Alajosra.</p>
				<p>Felvirradt az a csütörtöki nap is: egy borus nyári nap, melybe már a magaslatokon az
               őszi hangulat is belevágott.</p>
				<p>Alajos, Dobos kivánságát teljesitve, nagy gonddal volt öltözve, s még fegyvertársai
               is megbámulták szépségét, mikor a lovaggal kilépett a cédruspalotából.</p>
				<p>Egyikét legszebb aranyláncai közül, Dobos nyakába akasztotta a fiunak. Viselje ezután
               is emlékére e napnak!</p>
				<p>Tompa fényben csillogott az arany a puha nyusztprém között, jobban megcsillant ott,
               hol a piros posztót érte, itt látszott is finom, tekervényes munkája, mintha sujtás
               lenne a selyemfényű sötét posztón.</p>
				<p>Iván egy perczig várta, nem szólitja-e fel őt is a lovag kiséretnek? De az nem szólt
               semmit, s Iván gondolta magában:</p>
				<p>- Még jobb igy, ha vele megy, olyan gyönyörü ez a fiu, hátha az asszony beleszeret s
               végtére békét hagy már urunknak!</p>
				<p>Lovát is felajánlotta Alajosnak, kissé szomoruan mondva:</p>
				<p>- A Táltos meg a Gunár mindig együtt jártak, talán jobban mennél vele?</p>
				<p>De Alajos megköszönte, ő csak a maga makrancos szürkéjéhez van szokva. Örült, hogy
               lesz legalább valamivel vesződni. Iván hosszan nézett utánuk, hogy kifordultak a
               kapun. Vágyódott volna ő is velük menni, ha nem is épen Worochtára, mert mindig igen
               félt Amália haragos szemétől.</p>
				<p>De ha már ő nem is ment, örült, hogy legalább Alajos van gazdájával, nem mint mikor
               az a léhütő Czinke körülfonta. Czinke még a nyár folytán megszökött, elfujta a szél,
               mint a száraz levelet, ki tudja, hova?</p>
				<p>Nem kereste senki, pedig máskor a lovag bizton visszahozta volna a szökevényt, s
               karóba huzatja, de vagy Czinke nem volt neki érdemes a visszahozatalra, vagy most más
               gondja volt, de biztos, hogy nem törődött vele.</p>
				<p>Mig Iván gondolatban kisérte a két lovast, ezek haladtak Worochta felé s elértek arra
               a helyre, hol Dobos Arameát látta.</p>
				<p>Alajos szürkéje egyszerre megbokrosodott. Dobos, ki elől ment, babonásan szólt vissza
               a fiunak:</p>
				<p>- Gyere erről a helyről, nem szeretek soká itt lenni.</p>
				<p>Alajos közelebb jőve, még mindig rettegő lovával, halkan mondta:</p>
				<p>- Mintha láttam volna valakit. Nem tudom, emberi lény volt-e, vagy árnyék suhant
               el?</p>
				<p>Dobos épen ily hangon felelte:</p>
				<p>- Ha láttál, hát ne nézz vissza, nem hozna szerencsét se neked, se nekem.</p>
				<p>Ezután már zavartalanul folytatták utjokat.</p>
				<p>Worochtán a magister fogadta őket, mint várt, kedves vendégeket s nem sokára Amália
               asszony is jött, szivélyesen üdvözölve a lovagot és apródját:</p>
				<p>- Már féltem, hogy elkésnek, s hogy talán ma már nem is lesz szerencsénk, - mondta a
               világ legtermészetesebb hangján.</p>
				<p>E természetes hang boszantotta Dobost. Ő szerencsétlennek érezte magát, hogy
               kedvesével még egy pillantást se válthatott s neheztelt Amáliára, hogy ő ezt oly
               könnyen veszi, bár a másik percben már bámulta önuralmát. Lehetséges, hogy ez az asszony csókolja őt oly őrült szenvedélylyel, ki most a
               hüvös szivélyességet oly bámulatosan játszsza? Vagy tán akkor is játszik? - - Nem,
               nem. Amália az övé! Nem akart kicsinyhitü lenni, s ezután már nyugodtan türte, hogy
               Alajos és Grineus Mátyás jelenléte e hüvös modort tőle is követelte.</p>
				<p>Mert a magister, szokása ellenére, vendégeivel maradt, s ebédnél büszkeséggel
               emlegette Amália háziasszonyi tehetségét, mit ugyan a jobbnál jobb ételek, az
               aranytiszta bor és ecet, a gyönyörü friss kenyér is bizonyitott.</p>
				<p>Mint kedves vendéget, Grineus Mátyás fel is köszöntötte Dobost, mit ez felköszöntővel
               a magisterre és hivséges életepárjára viszonozott.</p>
				<p>Alajost szerény modora dacára kevésbbé jó szemmel nézte a csillagász. Először
               életében féltékeny lett: oly gyönyörü szép ez a fiu, s az asszony végre is csak
               asszony! Hiszen Dobos is szép, talán még szebb, de egészen más, ha ilyen komoly,
               jóravaló férfiuval lehet. Attól még tanulhat is valamit. De hiába hisznek engem oly
               elvakult könyvmolynak, látok én mindent, - - - s láthatóan megkönnyebbült, mikor a
               dus lakoma végeztével, vendégei nem sokára eltávoztak.</p>
				<p>Még jobban felháboritotta féltékenységét, hogy távoztuk után Amália a fiuról
               kicsinylőleg nyilatkozott, éretlen süvölvénynek nevezte.</p>
				<p>Hiszen lehetetlen, hogy ne látná szépségét, előkelő modorát! Tehát játszsza a
               közömböst!</p>
				<p>Persze, ha dicséri, még jobban felingerli vele, mert a magister már azon a lejtőn
               volt, hol a féltékenység csakis rosszat sejt. Azért, hogy elterelje Amália figyelmét
               a fiuról, tulzottan rajongóan dicsérte Dobos testi és lelki szép tulajdonságait.</p>
				<p>Ez meg Amáliát nyugtalanitotta:</p>
				<p>- Észre vett volna valamit? Lehetséges, hogy igy tudja magát tettetni? - - s
               mindkettőjükre nyugtalanul, kellemetlenül borult az est homálya.</p>
				<p>Dobos is szerencsétlen volt: oly közel Amáliához, s idegen hidegséggel kellett egymás
               mellett ülni! Ő, ki nem ismert akadályt akarata kivitelére, most folyton
               pókhálószálakba, gyapot-torlaszokba ütközött. Ő, ki szokva volt mások és saját életét
               semmibe se venni, most egy asszony legkisebb szeszélyét is figyelembe vette, s
               kénytelen volt érte türni, alakoskodni.</p>
				<p>Szivesen tette, mig boldog szerelem kárpótolta, de üres órákban kétszeresen érezte a
               megaláztatást.</p>
				<p>Az is lehangolta, hogy Alajosra semmi mélyebb benyomást nem tett Amália.</p>
				<p>Nem kérdezte a fiut, de szemmel látható volt közömbössége, igy nem is beszélt vele
               kedveséről, csak Grineus Mátyás nagy tudományát emlegette. Mint minden szerelmes
               ember, hiu és büszke volt imádottjára. Titkos szerelmük óta ez volt az első, s talán
               egyedüli alkalom, hogy gyönyörködhessék azon hatásban, melyet Amália másokra is
               gyakorol, s mivel a hatás elmaradt, a csalódás érzete szállta meg.</p>
				<p>Ismét hallgatnia kellett, nehogy elárulja szive titkát, melyet már ugyan minden
               dobosánkai ember tudott, de melyről ő azt hitte, hogy senki sem veszi észre.</p>
				<p>Talán, hogy eloszlassa rossz kedvét, egy kivánsága támadt: egyedül itt maradni, s
               nézni Amália ablakát.</p>
				<p>Tudta ő, hogy az asszony ma nem jöhet, de a szerelmesek konok remélkedésével biztatta
               magát: «Ki tudja? Még az is meglehet, hogy eljön? vagy legalább láthatom a
               világosságot az ablakában.»</p>
				<p>Szivélyes hangon mondta Alajosnak: «Kedves fiam, menj te előre haza, hiszen már tudod
               az utat, nem lehet eltéveszteni. Nekem még másutt lesz dolgom, ne is várjatok otthon
               ma estére.»</p>
				<p>Alajos szó nélkül engedelmeskedett, s érezve, hogy a lovag nem kivánja társaságát,
               gyors lépésbe vette lovát, s csakhamar az erdő szélén volt.</p>
				<p>Ugyanazon helyen, hol reggel a ló megbokrosodott, csak ismét fujt és ágaskodott a
               szürke.</p>
				<p>Alajos most már maga is hitte, hogy ez egy végzetes hely, s hogy talán rossz
               szellemek tanyája. Imádságba fogott, de nem végezhette be exorcismusát, mert mintha
               a földből jönne ki, előtte állt egy gyönyörü nőszemély. Olyan volt, mint a püspöki
               kápolna Szűz Máriája, mert azon a képen is fekete haja és fekete szeme volt a
               szűzanyának, épen mint az előtte álló asszonynak, s ugyanaz az édes-boldog kifejezés
               volt az arcán. Valami piros palástszerü is omlott le karcsu termetén, mi még
               hasonlóbbá tette a szentképhez. Kis gyermeket tartott karjában, de ennek már nem volt
               olyan aranyhaja mint a Jézuskának, de sürü barna fürtök környezték, alig pár hetes,
               kis fejét.</p>
				<p>Előbb Alajos mennyei jelenségnek képzelte az asszonyt, mig ez mélyrezgésü, édes
               hangon nem szólt hozzá: «Szállj le arról a lóról gyerek! egy kis beszédem van
               veled!»</p>
				<p>Alajos, talán kiváncsiságból, megtette az asszony akaratát.</p>
				<p>- Ugy, most kösd a lovadat a fához és ülj le mellém a mohba.</p>
				<p>Az asszony is leült, szopni adott a gyereknek s e közbe csendesen mondta: «Láttam,
               hogy ma reggel Dobossal mentél, valami nagy embere lehetsz, mert szépen vagy öltözve,
               tulajdon az az aranylánc van a nyakadon, mit nekem akart adni. Talán szereted is az
               uradat?»</p>
				<p>Nem várt feleletet, csak folytatta: «Ha szereted, vigyázz reá, ne menjetek többet
               Worochtára, ha kedves az élete. Fekete felhők jönnek onnan, e szent helyen, itt éri
               el a zivatar, ha nem fordul idejébe másfelé.»</p>
				<p>- Te pedig, ha már elhagytad az aklot és a pásztort, figyelj-ügyelj legalább uj
               pásztorodra. Nekem már mindegy, mert nekem akad szeretőm minden bokorba is, de nekem
               csak a rajkó mindenem - s szerelmes mosolylyal hajlott a gyermek felé - de nekem csak
               a rajkó a legszebb. Vajda lesz belőle, hatalmas és erős. Nézd, már tud nevetni.
               Bizony Isten, ismer! - s a szép cigányasszony, mintha már nem is tudná Alajos
               jelenlétét, csak a gyerekkel játszott, nevetett.</p>
				<p>A fiu mintegy elbüvölve nézte a gyönyörü asszonyt, szégyenkezve figyelte ártatlan
               szemérmetlenségét, melylyel előtte szoptatta gyermekét, s selymes keblét még akkor
               se takarta el, mikor az elalvó gyermek tejes szája elfordult tőle.</p>
				<p>Ha Amália rendezett, jól berámázott szépsége hidegen hagyta Alajost, e váratlan,
               regényes találkozás egyszerre forrongásba hozta minden csepp vérét. Ismét és ismét
               kérdezte: «Ki vagy te, szépséges lény? ördög, vagy angyal? Honnan tudod a multat és a
               jövőt?»</p>
				<p>De az asszonynak már csak nevetésbe villantak meg fehér fogai.</p>
				<p>- Nem tartozik az rád, gyerek. Erigy szopni, ha még van anyád - hogy Alajos ismét
               csak rábámult, mig egy ismerős hang ijesztette fel:</p>
				<p>- Ugy! sietsz szent Alajos a te liliomaidhoz? No lám, csak te is megtalálod a szép
               menyecskét! És még milyen ártatlannak tudja magát tenni! - - -</p>
				<p>De a lovag, ki már pár perc óta nagy mulatsággal figyelte távolból Alajos kalandját,
               mielőtt igy megszólitotta - egyszerre elhallgatott, mert az asszony felemelte
               kendőjével eltakart fejét, s ő ráismert Arameára.</p>
				<p>Mindkét férfi zavarban volt, de az asszony nyugodtan lépett a lovaghoz, megállt
               kengyelvasa mellett, felnyujtotta a gyermeket, s csak annyit mondott: «Csókold meg a
               fiadat.»</p>
				<p>Alajos nagy csodálkozására Dobos lehajlott a nyeregből, s megcsókolta a rajkót, aztán
               szó nélkül elvágtatott.</p>
				<p>Csak a meredek előtt csendesitette meg a táltost, hol Alajos utól is érte, de a
               kalandról több szó sem tréfásan, sem komolyan, nem esett közöttük.</p>
			</div>
			<div type="chapter">
				<head>
               XXIII. A rajkó.
            </head>
				<p>Alig hogy elhagyta Alajos Worochtánál vezérét, a lovag belátta várakozása
               reménytelenségét: «Hogy jönne ma Amália az erdőszélre? Már este van, a magister
               aligha kezd oly munkába, mely őt éjjelre elfoglalja. Megsinyli az ilyen tudós a
               kizökkenést napirendjéből, s nemcsak az elvesztett órát fájlalja, de főkép azt az
               időt, mig ismét beletalál foglalkozása medrébe. Inkább hazamegyek, s holnap több
               reménységgel jövök vissza. Csakhogy ez a sikertelen nap elmult már! Holnap minden jól
               lesz ismét!» - s boldogan várta a holnapot.</p>
				<p>Igy jött ő Alajoshoz, s innen mentek együtt haza.</p>
				<p>De Grineus Mátyás nem volt azon fajtából, kit bármi a munkától eltántorithat.
               Vendégei távoztával minden féltékenység érzete dacára első gondolata volt: «Ma lép a
               hold az oroszlán házába, ezt nem szabad elmulasztani!» s feleségének szigoruan
               megparancsolta, hogy senki, és semmi esetre ne háborgassa őt. Az asszony szokott
               modorával marasztalta, de Mátyás hajthatatlan volt.</p>
				<p>Ezt használta ki Amália.</p>
				<p>Őt is felizgatta e nevezetes nap. Tartózkodása csak jobban szitotta szerelmét, s
               férje dicsérő beszédje a lovagról, még olajat öntött a tűzbe. Soha sem volt még
               ennyire szerelmes szép lovagjába.</p>
				<p>Észrevette ő jól, hogy Mátyás Alajosra féltékeny, s hangosan felkacagott e feletti jó
               kedvében: «Az a fiók-bibic lenne neki veszedelmes?» de ő! de ő! de ő! - - Milyen szép
               volt ma megint, milyen erős és hatalmas! A fejébe nyilalt, mikor rátekintett. Nem
               állja ki nélküle egy óráig sem, kell hogy elmondja neki, mit szenvedett ő a tettetés
               alatt. Hátha még ő is elhinné, hogy Alajos - - de nem - ők már mindörökre az
               egymáséi. Csak lássa egy percre, egy pillanatra! Bizton itt vár reá!</p>
				<p>Nem bánta ő már, hogy még világos van, hogy megláthatják, nem bánt már semmit, csak
               szerelme mellett akart lenni.</p>
				<p>Igy ért az erdőszélre, de nem Dobost találta a megszokott helyen, hanem egy gyönyörü
               cigányasszonyt, ki ott játszott a puha zöld mohon gyermekével.</p>
				<p>Kis gyermek látása Amáliát mindig fájdalmasan izgatta fel: miért tagadta meg az ég
               tőle ezt az örömet? Ez a cigányasszony, ez a világ kóborja gyönyörködik magzatában, s
               boldogabb mint ő, a gazdag, a szeretett Grineusné.</p>
				<p>De az okos, higgadt magisterné annyira elvesztette fejét, hogy mit se gondolva az
               előnytelen látszattal, megkérdezte az asszonyt:</p>
				<p>- Nem láttál erre egy lovast menni, fekete lovon, arany szerszámmal?</p>
				<p>Az asszony csak egyszerüen felelt: «Elment az már» s tovább gyönyörködött
               gyermekében, kis állát csiklandozta, s folyton gőgicsélt neki, mintha a gyermek már
               értené s felelhetne reá: «Ne te ne, gi, gi, gi, gi, gi!»</p>
				<p>Amáliát végtelen bántotta ez a játék, valamint sértette az asszony nem-bánomsága is
               vele szemben.</p>
				<p>Láthatja az a rongyos, hogy ő uri asszony, mit játszik a porontyával, ha ő beszél
               vele!</p>
				<p>Metszően, gőgösen mondta: «Hallod-e, mikor én szólok hozzád, ne babusgasd azt a
               szemétdombon szedett kölyköt, de ide hallgass!»</p>
				<p>A cigányasszony felállt, szembenézett Amáliával, s mint egy jóslatot, ünnepélyesen
               mondta néki: «Hiszen hallottam, hogy a szemétdombon szedett kölyök apja után
               szaladsz.»</p>
				<p>Amália csak mint egy tompa ütést érezte e szavakat, de nem fogta fel értelmüket, csak
               fuldokolva kérdezte: «Hát ki az apja?»</p>
				<p>- Most ment erre, felelte a cigányasszony, még mindig ünnepélyesen.</p>
				<p>- Alajos! a szent Alajos? kacagott Amália erőltetve.</p>
				<p>- Nem az, - a másik...</p>
				<p>A magisterné ismét elfuladt, mintha már értene valamit, de még se fogná fel egészen:
               «Hát mondd ki már, ki az apja?»</p>
				<p>- Dobos lovag!</p>
				<p>Velőtrázó sikolyban tört ki Amália aztán, mint a hiuz neki ment Arameának s arcába
               vágta: «Hazudsz! - szemtelen!»</p>
				<p>Most már a cigányasszony is feldühödött, ő is sipitva beszélt: «Hát nézd meg! nem az
               ő szeme? Nem az ő szája? az ő hajzata?»</p>
				<p>A gyerek ugyan kevéssé különbözött minden más három hetes cigány gyerektől, de Amália
               felgerjedt fantáziája csakugyan Dobos lovag vonásait vélte benne feltalálni. Arameára
               oda se nézve, jajveszékelt: «Neki adott gyermeket, ő jó volt anyának, még vonásait is
               reá bélyegezte, és én... semmi...!?»</p>
				<p>Aztán ismét az asszonyhoz fordult: «De mit ér? sohasem fogja tudni, hogy az ő
               gyermeke, soha sem nézne felé se.»</p>
				<p>Aramea ismét ünnepélyes szólásmódját vette fel: «Magáénak ismerte, nincs egy fél
               órája, hogy megcsókolta. Nyeljen el a föld, ha nem ugy van, kérdezd meg tőle magától,
               nem fogja letagadni.»</p>
				<p>Leirhatlan düh és kétségbeesés fogta el Amáliát. Egy percig sem kételkedett az
               asszony szavaiban. Érezte a beszédmódján, tudta, hogy igazat mond.</p>
				<p>Zokogott, sirt, átkozódott. Egy pillanatra, mintha a gyermekre akarná magát vetni s
               megfojtani, de Aramea éles szeme észrevette a mozdulatot s vékony barna kezével
               megfogta Amália fehér gömbölyü csuklóját. Mint apró kigyók fonódtak hosszu ujjai
               Grineusné karja körül. Ez majdnem ájultan rogyott a földre s még soká sirt tehetetlen
               dühében, vergődő szerelmében, mert most már nemcsak sértett büszkeségében szenvedett,
               de elgázolt, megcsufolt szerelmében is.</p>
				<p>Régen beesteledett, Aramea is régen eltünt a rajkóval, Amália még mindig a mohban
               tördelte kezét.</p>
				<p>Félni kezdett - először életében. A hüvös esti szellő lecsillapitotta fellázadt
               idegeit, már gondolkozott és számitott: minden gondolata, minden számitása a boszué
               volt. Imádkozott is, de csak azért, hogy legyen ereje Dobost tőrbe csalni.</p>
				<p>Tudta ő, hogy a lovag sérthetetlen, ki kell tőle szedni titkát, hogy mi védi őt?
               Mámorosabbá, szerelmesebbé kell tenni, hogy annál jobban elveszithesse.</p>
				<p>Mint ahogy egy himzés öltésenként készül, ugy készült el fejében a boszu terve.</p>
				<p>Mikor haza ért, sötét éjszaka volt. A magister nyugtalanul járkált a ház előtt. Még
               sem tudott ma ugy dolgozni, mint máskor.</p>
				<p>- Hol voltál? - kérdezte határozott és nyers hangon, milyet még Amália sohse hallott
               tőle. De jött Vaszily s a magister elhallgatott.</p>
				<p>Mikor egyedül voltak bent a szobában, ismét kérdezte: «Hol voltál?» s mivel Amália
               nem felelt, ő folytatta: «Megmondom én, a fiu után mentél, rossz lettél, bünös
               lettél. Elkergetlek, menj! pusztulj.»</p>
				<p>Amáliának először életébe tetszett a férje. Mintha fiatalabbnak, szebbnek látná.
               Végtelen szelidséggel mondta: «Nem, édes uram, nem vagyok rossz, csak egy hétig
               kérem még bizodalmadat, melylyel hét éven át megtiszteltél, vagy addig se, talán csak
               három napig és mindent meg fogsz tudni. Meglátod, ki a te feleséged. Holnap irok
               Dobosnak, jöjjön el, ha megengeded. De hagyjál vele magába. Csak pár napra van
               szükségem, hogy becsülésedet visszanyerjem.»</p>
				<p>Oly őszinte volt az asszony hangja, oly édes-lágy a szava, hogy Grineus Mátyás
               engedett valamit szigoruságából: «Jól van, Amália,» mondta még mindig hidegen, «egy
               hétig nem kérdem, mit csinálsz, jöhetsz, mehetsz, ahova akarsz. Ha bárki jön hozzád -
               nem bánom, ha Alajos is.»</p>
				<p>Hevesen szólt közbe az asszony: «Alajos nem fog jönni!» - De Mátyás nyugodtan
               folytatta: «Nem bánom, ha Alajos is, nem foglak zavarni. Ha kellő felvilágositást
               adsz mai viselkedésedről, nem esik több szó közöttünk róla, de ha csalfaságon
               talállak - és jegyezd meg magadnak, nem vagyok se vak, se buta - akkor, ne lássalak
               többé, menj, a merre akarsz, de ne mocskold be tisztességes nevemet. Szegény nem
               vagy, ha pénzzé teszed ékszereidet, melyeket tőlem kaptál, megélhetsz belőle,
               különben - s itt keserüen felnevetett - egy szép asszony mindig megél, bárhol
               is.»</p>
				<p>Amáliának fájt e nevetés, ártatlannak érezte magát, mert férje Alajossal
               gyanusitotta.</p>
				<p>S az ártatlan, szenvedő, őszinte arcával csókolta meg Mátyás kezét, ki őt szeliden
               elutasitotta magától: «Jó, erre ráérünk egy hét mulva.»</p>
			</div>
			<div type="chapter">
				<head>
               XXIV. Dalillák.
            </head>
				<p>Szerényen, csendesen lépett be Amália másnap férje könyvtárába.</p>
				<p>Grineus Mátyás nem tudott aludni, de dolgozni se birt.</p>
				<p>A magára erőltetett nyugalom csak jobban növelte benső izgalmát, de azért egész
               önuralommal fogadta felesége köszönését:</p>
				<p>- Jó reggelt, Amália, mi jót hoztál?</p>
				<p>- Egy darab pergamentet kérek, levelet szeretnék irni, felelte egyszerüen.</p>
				<p>Mátyás szivébe nyilalt a gondolat: «A szeretőjének ir!» - Alajost értve - de
               átnyujtotta a pergamenttekercset.</p>
				<p>Amália ollóval metszett le egy kis darabot s Mátyás szemeláttára irta meg levelét,
               aztán átnyujtotta az irást férjének.</p>
				<p>Dobosnak volt cimezve s csak e pár szóból állt:</p>
				<p>«Nagy szükségem van kigyelmed tanácsára, jöjjön el estére, de egyedül jöjjön és
               maradjon itt, hogy legyen időnk egyet-mást megbeszélni. Kész szolgája</p>
				<p>Winkler Amália.»</p>
				<p>Mátyás szó nélkül adta vissza a levelet, arca kissé felvidult.</p>
				<p>Hátha mégis őszinte az asszony? hátha nem csalja meg? s majdnem meghatottan
               pillantott reá, de gyorsan visszazárkózott hideg nyugalmába.</p>
				<p>Maga hivta be Vaszilyt, hogy az asszony adja át neki a levelet.</p>
				<p>Vaszily nem akart menni: hogy ő nem ismeri az utat, hogy igy, hogy ugy. De Amália
               biztatta: «Ha elmégy a keresztes fáig, onnan csak egy csapás visz az erdőbe, nem
               lehet eltéveszteni.»</p>
				<p>- Honnan tudod te ezt ilyen körülményesen? - kérdezte Mátyás ismét gyanakvóan.</p>
				<p>- Dobos mondta el nekem. Hivott, hogy jöjjek el egyszer veled megnézni a cédruspalota
               kincseit.</p>
				<p>- De te erről soha sem szóltál nekem.</p>
				<p>- Minek? ha ugy is tudom, hogy nem megyünk el.</p>
				<p>Végre Vaszilyt elinditották.</p>
				<p>Nem is tévesztette el az utat, meg sem állt a Dobosánka kapujáig, hol hangosan
               bekiáltott: «Hirt hozok Worochtáról!»</p>
				<p>A kapu-őr nem kérdezte meg, beereszsze-e? tudta már ő is, mint az egész legénység,
               hogy hir Worochtáról csakis kedves lehet gazdájuknak.</p>
				<p>Dobosnak pedig fel se tünt a kapu-őr e fegyelmetlensége. Meg se kérdezte Vaszilyt,
               hogy juthatott be? csak izgatottan vette el tőle a levelet, forgatta, nézte, mintha
               kibetüzné, aztán hivatta Alajost:</p>
				<p>- Olvasd! - mondta majdnem kérően.</p>
				<p>Majd faggatta Vaszilyt: «Ki adta neked ezt a levelet?»</p>
				<p>- Az asszony, meg az ur! - mondta ez.</p>
				<p>Bár Dobos elcsodálkozott, hogy mit akarhat ez az ur tőle? s hogy Amália miért hivja?
               de nem ért reá fejét soká törni.</p>
				<p>Alig hogy Iván felnyergelte a táltost, repült Worochta felé a szerelmes lovag.</p>
				<p>Két nyugtalan sziv várta ott megérkezését: Amália alig tudta elcsititani keblében azt
               a malmot, melyet a vér hajt s mely az életet őrli meg.</p>
				<p>Mátyás pedig szörnyen szenvedett kételyeitől, féltékenységétől: Hátha mégis Alajos
               jön? Ha titkos levél ment érte?</p>
				<p>Végre látszott az országuton a hatalmas fekete mén, hatalmas szép lovasával.</p>
				<p>Amália ugy érezte, hogy most teljesül sorsa. Végtelenül izgatta az is, hogy fog
               Mátyás viselkedni? De a csillagász arca ismét nyugodtabb, derültebb volt.</p>
				<p>Szivélyesen fogadta a lovagot, s mondta neki:</p>
				<p>- Dolgom van Jassenowban, csak holnap este kerülhetek haza. Bocsáss meg, ha magadba
               hagylak, de itt lesz Amália szolgálatodra, igy talán nem unandod tulságosan magad
               szerény hajlékunkban?</p>
				<p>Mátyást ugyan gyanuja még nem hagyta nyugodni:</p>
				<p>- Ha Alajos mégis eljönne? Ha Dobos róla hirt hozna? - De már egyszer megigérte, hogy
               egy hétig szabad kezet enged az asszonynak, megtartja szavát, még ha belehalna is - s
               lassan, kimérten ment el a Mucuson, vissza se nézett, meg se fordult.</p>
				<p>Szótlanul állt egymással szemben Dobos és Amália. Végre a lovag szakitotta meg a
               csendet:</p>
				<p>- Mit jelent mindez? Férjed tud róla, hogy hivattál, s most magunkra hagy! Te nem
               szólsz. Gyanit valamit? Vagy elhatároztad magad végre, hogy az enyém lész? S vége a
               tettetésnek, alakoskodásnak?</p>
				<p>Senki sem lett volna boldogabb, mint Amália, ha csakugyan vége lett volna a
               tettetésnek, s ha a lovagnak szemébe vághatná egész mérge keserüségét, ha
               megmondhatná neki, hogy utálja, gyülöli, mióta gyermekét látta, mióta tudja, hogy
               mással folytat viszonyt, mióta - - - mióta szereti szerelmes őrülettel s ő megcsalja,
               megalázza, megveti. De hiszen, ha szólna, akkor mindennek vége lenne, s egyetlen
               kivánságát: bosszuját, véghez nem vihetné.</p>
				<p>Azért a gyülölet egész szenvedélyével, mely hajszálra hasonlitott a legforróbb
               szerelemhez - vagy talán az is volt? - omlott a karjába.</p>
				<p>Ölelte, mintha csak meg akarná fojtani - talán akarta is? - végre fuldokolva
               mondta:</p>
				<p>- És te el tudtad türni a tegnapot anélkül, hogy felkerestél volna! Te megálltad,
               hogy a nap lemenjen, azon hideg szavak, tekintetek felett, melyeket váltanunk
               kellett.</p>
				<p>- Én utánad mentem az erdő szélére, de te nem vártál ott.</p>
				<p>- Te voltál az erdőszélen? - szólt Dobos elképedve, - ő nem gondolt Arameára, csak
               arra a végtelen, meglopott boldogságra, melyet saját hibája által veszitett el. Vele
               lehetett volna s elmulasztotta! Egy elkárhozott lélek nem szánhatja jobban büneit,
               mint Dobos szánta e mulasztást.</p>
				<p>De Amália e levertséget és ijedelmet Arameával hozta összefüggésbe, mi még jobban
               szitotta már ugyis izzó gyülölségét. Találékony és sokoldalu lett e gyülölség tüze
               alatt. Uj hangnemeket lelt szerelmében, édesebbeket, izgatóbbakat, mint valaha.</p>
				<p>Most tudta meg Dobos csak igazán, hogy mi a boldogság.</p>
				<p>Valahogy bünösnek érezte magát Amáliával szemben, hogy nem várt reá az erdőszélen. E
               tudat annyira nyomta a szivét, hogy a martyrok extásisával szomjazta a vezeklést, a
               jóvátételt, valamely nagy áldozatot, mit érte hozhat.</p>
				<p>Fájt neki az az édes jóság, melylyel Amália elhalmozta őt - az érdemetlent!</p>
				<p>Megkérdezte százszor is, ezerszer is, mit tehetne érte? Mit áldozhat neki?</p>
				<p>Eleinte Amália csak azt felelte:</p>
				<p>- Szeress és légy boldog, ez minden kivánságom.</p>
				<p>De ez még meghatottabbá hangolta a lovagot.</p>
				<p>- Nem, édes egyetlen rózsaszálam, ez nem elég. Kivánj valamit, ami nekem fáj, ami
               nekem nehéz legyen.</p>
				<p>- Olyat nem kivánok, de inkább valamit, mi jobban egyesitsen minket.</p>
				<p>- Lehetünk mi még jobban egyek?</p>
				<p>- Már többször akartam tőled kérdezni életed sorát.</p>
				<p>- Csak kérdezz, szerelmem, előtted nincs titkom.</p>
				<p>- Csak ugy mondod te azt, nektek, férfiaknak, mindig vannak titkaitok az asszonyok
               előtt, mert ti lenézitek az asszonyt.</p>
				<p>- Oh, édes királyném, hogy gondolsz ilyet? Hiszen nem tartom magam arra se
               érdemesnek, hogy a lábod porát megcsókoljam.</p>
				<p>- Igy beszéltek ti mind, hogy megnyugtassatok, mint a gyermeket. Látod, Mátyás csak
               eléggé szeret, azért azt hiszed, beavatna tudományos titkaiba?</p>
				<p>Ügyes fogás volt Amáliától e percben Mátyást emliteni. Ügyes és merész. Tudta ő, hogy
               ez vagy tökéletesen lerontja vagy fokozza beszédje hatását - fokozta. - - - </p>
				<p>- Te beszélsz a Mátyás szerelméről?!</p>
				<p>- No, és te se lennél más!</p>
				<p>- Próbáld meg!</p>
				<p>- Tudom, hogy minden dobosánkai legényed tudja például sérthetetlenséged titkát,
               nekem pedig bizton nem mondanád meg.</p>
				<p>Egy pillanatra a józanság hüvös árama belevágott Dobos mámorosan forrongó agyába:</p>
				<p>- Ezt nem mondom meg! - gondolta, de gondolatát nem merte kimondani.</p>
				<p>Amália nevetve folytatta:</p>
				<p>- Ne is mondd, édes! Csak tréfáltam, s be akartam neked bizonyitani, hogy ti mind
               megvetitek az asszonyt, hogy soha, soha lélekben nem füzitek magatokhoz.</p>
				<p>Dobos körül fonódott Amália fehér karja, orcáját érintette puha, selymes haja.</p>
				<p>A lovagban ismét felébredt az áldozatkészség, elseperte a józan áramot, ragadta
               magával a gondolat:</p>
				<p>- Mindent ez asszonyért! - s odaadóan mondta neki:</p>
				<p>- De igen, lelkedet lelkemhez füzöm. Kérdezz bármit, te nem vagy más, te én vagy! Előtted nincs titkom, - ismételte nyomatékosan.</p>
				<p>- Hát mondd meg, mi adja neked a sérthetetlenséget?</p>
				<p>Dobos lehajtotta fejét egészen Amália ölébe, s hajára mutatott:</p>
				<p>- Nézd, fejemen két aranyhajszál. Mig ez ott van, sérthetetlen vagyok, fegyver nem
               fog engem, veszély nem érhet.</p>
				<p>Ha látja Dobos Amália szeme villámlását, bizton megijed vala tőle. De csak csókját
               érezte, csak szive dobogását hallotta.</p>
				<p>Amint az est reájuk szállt, mindig csendesebbek lettek. Csak néha mondták halkan
               egymás nevét, azután ezt is elhagyták.</p>
				<p>Az asszony keze Dobos haját simogatta, s mindig kissé megrezdült, ha ujjai alatt a
               két arany hajszál ércesebb merevségét érezte.</p>
				<p>Mint éjjeli pille szárnyai, oly könnyen jártak a fehér ujjak a lovag fekete hajában,
               becéző, megnyugtató, elaltató mozdulattal, egyforma simitással, gyülöletének - vagy
               mint Dobos hitte, szerelmének - egész áramát elöntve, a lovag fején.</p>
				<p>Az asszony kezébe ömlött egész lelke, minden vágyódása, minden szenvedélye.</p>
				<p>Dobos már nem birta ki az áram feszültségét. A teljes boldogság kimerültségével
               hajtotta le fejét Amália gömbölyü vállára.</p>
				<p>Talán nem aludt, de öntudatlanabb volt, mintha a legmélyebb álom környékezte
               volna.</p>
				<p>Csak egyszer mondta:</p>
				<p>- De jó itt, hagyjál itten!</p>
				<p>Aztán lehunyta szemét. - - - - - -</p>
				<p>Gyorsabban jártak a fehér ujjak a fekete hajban. Már közöttük volt az aranyhajszál,
               de akkor Dobos felnézett, - talán az angyal felébresztette? - De ő nem értette meg a
               védő szózatot. Ajka Amália ajkát kereste.</p>
				<p>- Édes drágám! - mondta neki, aztán visszahelyezkedett puha pihenő helyére.</p>
				<p>Az asszony már alig állta az izgalmat, érezte, hogy nem birja soká. De összeszedte
               minden erejét: Ha most nem sikerül, vége mindennek, tovább csal, léhán, büszkén,
               sértetlenül. Akkor már nem tudok többé neki ellentállni. Rabszolgája leszek,
               nyomorult szeretője! S e végső erőfeszitésben oly könnyüvé, oly ügyessé tudta tenni
               ujjait, hogy egy kis mozdulattal kitépte az arany hajszálat. Dobos megmozdult, de nem
               ébredt fel egészen, mert Amália egész csóközönnel halmozta el, s e csókok
               leghevesbbje között, kitépte a másik aranyszálat is.</p>
				<p>Mig egyik keze a hajszálakat tartotta, a másikkal gyógyitó, megnyugtató mozdulatokat
               tett, hogy a lovag ismét mámorosan omlott vállára:</p>
				<p>- Drágám, szépem, de jó itt! Hagyjál itt meghalni, mert már nincs mit keresni a földi
               boldogságból, - rebegte hálásan, az asszony derekát körülfonva karjaival.</p>
				<p>Ezalatt Amália a két arany hajszálat ügyesen kebelébe csusztatta, oda, ahol a fodros
               vászon nyakbetét fehéren emelkedett ki a sötét posztóderékból.</p>
				<p>Ismét szabad kezeivel ujból simogatta a lovag haját, arcát, majd kezébe vette két
               kezét, azt szoritotta szivére az arany hajszálakat takaró derék felett. Őrült, szilaj
               öröm volt szivében, azért dobogott oly sebesen, vadul, hogy a lovag azt hitte, nem
               birja ki e sziv a nagy szerelmet, s ismét csak hálásan csókolta az asszony kezét.</p>
				<p>- Mikor jösz megint?</p>
				<p>- Holnap.</p>
				<p>- Nem, gyere holnapután, addig beszélek vele, - már nem nevezte meg férjét. - Hátha
               mégis csak a tied leszek, egészen, örökre, mert nem lehet az máskép.</p>
				<p>Most már Dobos nem talált se szavakat, se csókot. Azt hitte, megöli a boldogság.
               Heves fájdalmat érzett a fején:</p>
				<p>- Tedd még egyszer fejemre kezedet! - mondta kérően.</p>
				<p>Amália keze reszketett, mikor a két arany hajszál üres helyét érintette.</p>
			</div>
			<div type="chapter">
				<head>
               XXV. A férj.
            </head>
				<p>Mátyás soká nem jött haza.</p>
				<p>- Igy hamarább mulik az idő, - gondolta, mert nagyon nehezen türte a percek
               folyását.</p>
				<p>Nem volt neki semmi reménye, hogy felesége ismét tisztán álljon előtte, tehát legyen
               meg mielőbb az a temetés: az ő boldogságának temetése!</p>
				<p>- Ha még soká tart, gyilkos lesz belőlem, - mondta magának. Horoszkopomban van
               gyilkosság, de mellette van a bizonytalanság jele is. Legalább ezt
               kikerülhetném!</p>
				<p>Amália pedig hiába várta férjét másnap. Még harmadnap reggel se volt otthon.</p>
				<p>Az asszony izgalma leirhatlan lett: Ha nem jön haza Mátyás, vége bosszutervének.</p>
				<p>Dobost ma estére hivta. Ha ő jön előbb, ha még egyszer meglátja, tudja, hogy gyenge
               lesz, összedől az egész épitmény, szétfoszlik fáradságos és szorgalmas munkája. Akkor
               hiába és hasztalanul tette megsebezhetővé, eddig sérthetetlen, hatalmas
               szeretőjét.</p>
				<p>Arra a gondolatra, hogy más is bánthatná Dobost, mint az ő boszuálló keze, iszonyu
               szivfájdalmat érzett.</p>
				<p>Kivette kebeléből a két arany hajszálat, csókolta, sirt felette, s már megbánta
               tettét, mert a tegnapelőtti estén nemcsak Dobos érezte a szerelem boldogságát. Amália
               oly jól játszta szerepét, hogy végre már csak félig volt tettetés, s a gyülölséggé
               fanyarodott szerelem mindig visszakivánta régi édességét. Már-már hajlandó volt
               Mátyást valami uj mesével fogadni, de egyszerre ismét eszébe jutott a gyermek, a
               boldogan gőgicselő gyönyörü czigányasszony, eszébe jutott első találkozása a
               lovaggal, mikor ez őt Iván szeretőjének szánta, eszébe jutott mondása: «hogy ő nem
               anyának, csak szeretőnek való,» s ismét a gyermekre gondolt.</p>
				<p>Hideg gyülölséggel vette elő ujból a két arany hajszálat, egy finom ollóval
               porszem-apró darabokra vágta. Aztán egy régi könyvből két elfakult fűlevelet vett ki,
               - szentelt buza volt az, - ezeket is összevágta, s a zöldes aranyport gondosan tette
               el egy kis kék selyem zacskóba.</p>
				<p>Már esteledett.</p>
				<p>Rettentő zivatar vonult fel az égen. Nyári hevességü, őszi hidegségü zivatar.</p>
				<p>Zengtek a megtorlódott felhők köröskörül. Hullottak a villámok. Sivitó szél fütyölt a
               hajladozó fák között.</p>
				<p>- Csak már Mátyás jönne! - ismételte Amália nyugtalanul.</p>
				<p>Egyszerre csak két villámlás között, mintha gondolata testet öltött volna, előtte
               állt ura.</p>
				<p>Az elmult napok szenvedései által megtört, de az izgalmak tüzétől megfiatalodott
               ura.</p>
				<p>Sápadt volt, mint egy kisértet, s még a szokottnál is soványabb.</p>
				<p>De a csillagász révedező tekintetének nem volt semmi nyoma, sőt inkább szeme fürkésző
               és nyugtalan tüzben égett.</p>
				<p>Amália őszinte örömmel borult férje nyakába:</p>
				<p>- Csakhogy már itt vagy végre!</p>
				<p>Grineus Mátyás fáradtan mondta:</p>
				<p>- Hagyjuk ezt! Hiszen talán e hétnek is vége lesz egyszer?</p>
				<p>- Már vége is van, - felelte Amália izgatottan. - Siess édes jó uram, legfeljebb egy
               óra idő van még, hogy megboszuljad becsületed sérelmét, hogy elpusztitsd a világ
               legnagyobb bünösét.</p>
				<p>- Hát bevallod?</p>
				<p>- Nincs mit bevallani, - de elmondom... Vedd elő fegyveredet, nézd meg, nem
               rozsdás-e? tüzet ad-e a kova?</p>
				<p>- Miért a fegyver?</p>
				<p>- Hogy kioltsad azon gyalázatos féreg életét, ki a te hű feleségedet bemocskolni
               merészelte.</p>
				<p>Mátyásnak elállt a lélegzete: «Hát mégis igaz? bünös vagy!?»</p>
				<p>- Ha bünös az, akit a villám lesujt, vagy ha az, kit egy eldobott kő talál, ugy igen.
               Ha pedig a szivben és az akaratban van a vétek, ugy itt a te ártatlan, tiszta
               feleséged.</p>
				<p>- Hát mégis Alajos?</p>
				<p>- Nem, nem, ezerszer nem. A gyilkos, a rabló az az utszéli király: Dobos.</p>
				<p>A magister felkiáltott: «Az nem lehet, hiszen Dobost te magad hivattad!»</p>
				<p>- Igen, mert tudtam, hogy sérthetetlen, nem akartalak kitenni párviadalnak azzal az
               ördöngőssel. Reszkettem életedért, meg kellett tudnom, miben áll varázsa.</p>
				<p>Most már tudom, ime: e két arany hajszál volt fején, ő maga mondta, hogy ez
               védi...</p>
				<p>- Hogy jutottál ehhez? - kérdé Mátyás csodálkozva.</p>
				<p>- Altatót adtam be neki, erős borral részegitettem meg, akkor kihuztam, itt van
               összevágva két szentelt buzalevéllel. Töltsd a fegyveredbe egy ólomgolyóval. Öld meg
               édes párom, ahogy érdemelte.</p>
				<p>Ma estére ide hivtam.</p>
				<p>Azért tudom én a dobosánkai utat, azért barátkoztam vele szinből, azért mentem az
               erdőbe, hogy lássam, hova fordul be.</p>
				<p>Ott a keresztes fánál, ott várj reá. Ő nem láthat téged, de te eltalálod, ha sötét
               lesz is. Az arany hajszál elviszi golyódat a kigyó szivébe.</p>
				<p>- Megölöm! - mondta Grineus Mátyás, - de nem orozva. Szembe állok vele. Gyilkos nem
               leszek.</p>
				<p>- Nem gyilkos az, ki egy gonosztévőt kivégez. Hiszen dij van fejére kitüzve. Az
               országot szabaditod meg egy Isten ostorától.</p>
				<p>Mátyás még habozott, ekkor belekezdett felesége egy elbeszélésbe, mely Mátyás minden
               csepp vérét felforralta.</p>
				<p>Előadta Amália, hogy mennyire nem bizott ő Dobosban első perctől fogva, hogy még a
               magister mondta neki: milyen finom, okos ember.</p>
				<p>Hogy nyerte meg aztán a lovag bizalmát, barátságát, komoly beszédjével,
               tiszteletteljes modorával, mig egy este - vagy két hét előtt... Amália eltakarta
               arcát, mintha nem tudná kimondani - aztán lefestette a helyzetet, védtelenségét,
               kétségbeesett védekezését...</p>
				<p>A magister többször felkiáltott: a gyalázatos! a gyalázatos!</p>
				<p>Amália folytatta: hogy akart másnap a szikláról leugrani, magát megölni, de remegett
               ura nyugalmáért, aztán ezt a tervet eszelte ki; milyen rettentő volt neki imádott
               férje tekintetét türni, milyen nehéz, folyton szinlelni.</p>
				<p>- Szegény asszony! mondta a magister gyöngéden, mit szenvedhettél! De milyen okos és
               erős lelkü vagy! s majdnem nyugodtan ült az asszonynyal szembe s figyelte az
               elbeszéléstől kipirult arcát. De mikor Amália elmondta neki, hogy a lovag csak
               tegnapelőtt is megcsókolta, hogy neki becsülete és boszuja érdekében türnie kellett e
               csókot, sőt férje iránti hüségből még vissza is adta, - akkor már a magister szeme
               karikákat hányt: «Megölöm!» sziszegte s alapjában örült neki, hogy a gaz csábitó vére
               le fogja mosni azt a szennyfoltot, melyet csak a gonoszság ejtett az ő ártatlan
               báránya tiszta fehérségén.</p>
				<p>Most már, bármit mond neki Amália, elhiszi, mert ugy akarta. Majdnem boldog volt,
               hogy szenvedései miatt mást okozhat, mint imádott nejét, hogy az a gyülölt árnyék,
               mely becsületét elrabolta, boldogságát feldulta, végre alakot öltött, alakot, melyet
               ő elpusztithat, ő, a gyenge öreg ember, a nagy hatalmas Dobost!</p>
				<p>Aztán majd kárpótolja azt a drága jó asszonyt mindenért, mit érte szenvedett,
               százszoros bizalommal fizet ezért a gyáva bizalmatlanságért.</p>
				<p>Mig ő tudományos álmainak élt, az asszony mint egy veszta-szüz őrködött a tüzhely
               szentélye felett!</p>
				<p>A magister gondolatban mind jobban beledolgozta magát felesége iránti bámulatába. Igy
               akarta ő ezt s hálás volt érte az asszonynak, hogy ugy megkönnyitette neki ebbeli
               akaratát.</p>
				<p>- Megyek! - mondta feleségének, - s mielőtt a hold változása beállana, Dobos sorsa
               beteljesült.</p>
				<p>Levette ócska fegyverét a szegről, beletöltötte a varázsport a golyó mellé. Feleségét
               gyöngéden, szenvedélyesen ölelte meg s ment az erdőszélre, nemes vadra lesbe.</p>
			</div>
			<div type="chapter">
				<head>
              XXVI. Világit egy ablak.
            </head>
				<p>Nagy készülődés volt egész nap a cédruspalotában. Zöld galyakkal, virágokkal
               diszitették fel az egész várat, fényesitették a fegyvereket, tisztitották a
               lovakat.</p>
				<p>Dobos kiadta a rendeletet, hogy minden embere a legnagyobb diszben álljon ki,
               valamint teljes fegyverzetben.</p>
				<p>Ő maga hivta össze embereit a nagy terembe: «Fiuk!» - mondta - «ma megyünk a
               legdrágább zsákmányért. Menyasszonyomat hozzuk el!</p>
				<p>Szép, kegyes urnőt adok nektek. Fogadjátok azon tisztelettel, mely a mi asszonyunkat
               megilleti.»</p>
				<p>Örömrivalgás követte szavait: «Asszony lesz a Dobosánkán!» Oly hihetetlennek látszott
               ez nekik s azért oly csoda-szépnek.</p>
				<p>- Lehet, hogy harc is lesz érte, folytatta a lovag, de lehet, hogy magától, akadály
               nélkül hajlik felénk s ti csak diszkiséretnek jöttök, azért, készüljetek
               mindenre.</p>
				<p>Három óra tájban felhők mutatkoztak a nyugati égen.</p>
				<p>Dobost ez igen bántotta: «Még vihar lesz s ő, a szelid, a galamblelkü félni fog!»</p>
				<p>Ugy szerette volna Amáliát csillagfénynél, holdvilágnál, haza hozni - de csak mindig
               sötétebb lett.</p>
				<p>- Semmi! - vigasztalta magát, - vihar zengi nászénekünket, villámok világitják
               szerelmes utunkat, viharban, égzengésben, igértetett nekem a boldogság. Viharban,
               égzengésben, villámlásban, teljesüljön is az igéret!</p>
				<p>Alig tudta elvárni a délutánt.</p>
				<p>Hogy a vihar erősebb lett, a legénység is nyugtalankodott: «Csak már ez a nagyszáju
               szél elállna!» - mondta Ichnát.</p>
				<p>- Bizony nem menyasszonyos idő, - felelte Vaszily. - De minden rossz idő dacára
               nemsokára lóra ültek.</p>
				<p>Diadalmasan indult ki a sereg a nagy kapun.</p>
				<p>A lovak is, mintha tudták volna, hogy ma ünnepélyre mennek, büszkébben hányták
               fejüket. A Táltos különös szépen nézett ki, aranyrezes kantárjával, csótáros
               szerszámjával.</p>
				<p>A Gunáron, mint Alajos szürkéjén, majdnem éppen ily értékes szerszám fénylett.
               Biborbársonyból volt mindháromnak a takarója. A többi legénység lovai is szépen
               néztek ki, fényesre kitisztitva, szépen felékesitve.</p>
				<p>Egy hercegasszony is beérhette volna ilyen diszkisérettel.</p>
				<p>De a lovasok fegyverei - bár szintén szép és értékesek - már nem csak parádéra valók
               voltak: kardok, lándzsák, élesen kifenve, puskák megtöltve.</p>
				<p>Még korán lehetett, mikor az első tisztásra értek, mert, a mindig jobban közelgő
               zivatar dacára, elég világos volt.</p>
				<p>A tisztás közel lévén az erdőszélhez, tulkorán értek volna Worochtára.</p>
				<p>Amália a lovagot estére hivta s Dobos tudta, hogy kedvese nem szereti, ha kivánságát
               nem figyelik. Igy leszállást parancsolt.</p>
				<p>Kis ideig vártak, de a vihar mindig félelmetesebben zúgott, a villámok hulltak, a
               menydörgés mély morajból éles csattanásokra váltott.</p>
				<p>Egészen elsötétült az erdő belseje, lassan leszállt az alkony, Dobos a sötétséget
               örömmel köszöntötte s harsányan adta ki az utolsó parancsot: «Lóra fiuk! Hej,
               vágtassunk hozzá! mert tudjátok meg, szeretem halálig!»</p>
				<p>Az ut itt már szélesebb, és nem oly meredek volt. Közeledtek az erdőszélhez. De már
               oly sötét lett, hogy nem lehetett az erdőből kilátni.</p>
				<p>A zivatar, a vihar csak erősbödött, de a megkönnyitő eső, mintha nem tudna kiválni
               belőle.</p>
				<p>Egy-egy fakó fény rezdült át az erdőn, aztán ismét sötétség. Dobos vigan mondta:
               «Most már vágtassunk, ha sötét is van, itt már nincs akadály.»</p>
				<p>Iván, ki mellette lovagolt, óvatosan intette: «Édes gazdám, én nem jót sejtek, az éj
               nagyon sötét, az erdőnek száz rejteke van. Kék szilvával álmodtam, mi halált
               jelent.»</p>
				<p>Dobos kissé türelmetlenül felelt neki: «Hát mi ketten még félni is tudnánk? mikor
               tudod, hogy gazdádat nem fogja fegyver, hogy sérthetetlennek bizonyultam száz
               ütközetben, te pedig árnyékom vagy. Látod, már itt ki is érünk, világosabb van.»</p>
				<p>- Most csak hozzá gyorsan, ahogy a lovunk bir!</p>
				<p>Épen az erdőszélre értek, Dobos és Iván elől, a sereg utánuk vágtatott, de csak vagy
               két percig, mert egy fa mögül egyszerre kis tűzfény világitott fel, egy
               fegyverdördüléstől követve.</p>
				<p>A harcra szokott lovak egyszerre megálltak.</p>
				<p>Elől a táltos, mintha ércbe lenne öntve. Dobos is ugy ült rajta, mint egy ércszobor.
               De majdnem abban a pillanatban - mint mikor az erdőn kidől a szálfa - a hatalmas
               lovas megingott nyergében, s lefordult a ló oldalán.</p>
				<p>Iván már mellette állt, ő fogta fel karjába az összeeső lovagot.</p>
				<p>Lába még a széles kengyelvasba volt fogva, ezt Alajos - ki szintén leugrott lováról s
               oda sietett - szabaditotta ki.</p>
				<p>Dobos feje Iván ölében pihent. A táltos mellettük állt mozdulatlanul.</p>
				<p>A legények mind, eleresztve lovaikat, a rémület meglepetésével álltak körbe.</p>
				<p>Halálos csend volt néhány percig, s a lovag melléből patakzott a meleg vér.</p>
				<p>Mind levették fövegjüket, azt hitték, vezérük már meghalt. De Dobos felnyitotta
               szemét s igen halkan mondta: «Vége az életnek, vége a varázsnak!»</p>
				<p>Felzudult a sereg, felébredt bennük a düh zivatarja, ide-oda futkostak a sötétben,
               hogy a gyilkost, a láthatatlan ellenséget megtalálják, de csak fatörzsökbe csapódott
               boszuálló fegyverük.</p>
				<p>Iván magánkivül csókolta haldokló gazdája kezét, s kétségbeesetten kérdezte: «Édes jó
               uram, egyetlen vezérem, hol vannak ellenségeid? Megyünk, megboszulunk! mondd, merre
               keressük?»</p>
				<p>Dobos csak szomoruan intett: «Az én ellenségem az, kit legjobban szerettem, ki
               kihuzta két arany hajszálamat - - most már tudom - - de már késő - - éreztem én,
               mikor történt - de akkor álomjáró voltam és később elfelejtettem.»</p>
				<p>- De hát ki tehette tönkre a mi hatalmas vezérünket? - kérdezte Iván kezét tördelve,
               oly hihetetlennek, oly borzalmasnak látszott neki ez a változás.</p>
				<p>Még halkabban szólt Dobos hangja: «Engem is csak asszony visz a sirba. Az
               asszonyhűség olyan, mint a viz habja, jön, megy - elfolyik. Ássátok meg itt siromat,
               hogy porladó csontjaimat erdei vad szét ne hordja. Harangszó lesz az erdő zúgása.
               Aztán siessetek! Ha eltemettetek, széledjetek világba, a sötét éj megvéd, én már nem
               védhetlek.»</p>
				<p>Fáradtan hanyatlott vissza, de pár perc mulva ismét felnézett: «Itt vagy még, Iván? -
               tedd le fejemet a puha mohba, aztán menj te is sirt ásni, sürgős a munka. - - Ha
               valamelyiktek meglát egy cigányasszonyt, kit Arameának hivnak, mondjátok meg neki a
               helyet, hogy hozza el egyszer a fiamat, imádkozni az én szegény bünös lelkemért!»</p>
				<p>Többet nem szólt.</p>
				<p>Iván csendesen helyezte el gazdája fejét a puha mohba, aztán ment ő is a
               sirásókhoz.</p>
				<p>A vihar kissé elvonult, egy-egy kóbor csillag is feltünt már a szaggatott felhők
               sötét fátyola között.</p>
				<p>A legények gyors munkában, karddal, lándzsahegygyel vájták a földet. Szó nem esett,
               csak a fegyverek megcsikordulása hallatszott, ha követ ért a penge, vagy a nedves
               föld nehéz leomlása, mikor az egyik fiu, ki két kezével szedte ki a meglazult földet,
               a mindig mélyedő gödör szélére dobta.</p>
				<p>Lassan nőtt a sirgödör, mig Dobosból lassan szakadt ki a lélek.</p>
				<p>Mikor végre elég mélynek látták a vermet, s oda mentek a lovaghoz, hatalmas vezérük
               már halott volt. Hideg és merev.</p>
				<p>- Mily nagy! - mondta Alajos fölébe hajolva, aztán halotti imába fogott.</p>
				<p>Iván zokogva boritott reá néhány fenyőgalyat szemfedélnek.</p>
				<p>Mind akarták vinni a halott vezért. Husz kéz is nyult utána, óvatos gyöngédséggel
               helyezték el a sirba.</p>
				<p>Mind dobott reá egy göröngyöt, aztán még egyet, és még egyet, mig egy kis halom
               emelkedett a dült fák között, a zöld mohba.</p>
				<p>Mint az éji kisértetek tüntek el a legények. Ki lovon, ki lovát vezetve, ki nem lelte
               paripáját, gyalog, lassan vagy futva, szó nélkül, tüneményszerüen, árnyék
               módjára.</p>
				<p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
				<p>A vihar néhány száraz levelet fujt a kis halomra, s távolról, mint egy templom örök
               mécse, hivogatóan, édesen, melegen világitott egy ablak - az egy asszony ablaka.</p>
			</div>
		</body>
	</text>
</TEI>