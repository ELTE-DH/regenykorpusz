<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU03041" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A Magura alján</title>
				<author ref="viaf:noViaf">Szalay Hedvig (?)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">41251</measure>
				<measure unit="pages">101</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A Magura alján</title>
					<date>2005-08-24</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/03000/03041"/>
					<respStmt>
						<resp>Original Electronic Edition</resp>
						<name>Vincze László</name>
						<name>Sápi Sándor</name>
					</respStmt>
				</bibl>
				<bibl type="printSource">
					<title>A Magura alján</title>
					<author>Szalay Hedvig</author>
					<pubPlace>Budapest</pubPlace>
					<publisher> Kir. Magy. Egy. Ny.</publisher>
					<date>1932</date>
					<ref target="http://mek.oszk.hu/03000/03041"/>
				</bibl>
				<bibl type="firstEdition">
					<title>A Magura alján</title>
					<author>Szalay Hedvig</author>
					<date>1932</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-20"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Alkonyodott. A lenyugvó nap aranysugarai átszűrődtek a fenyők sudarai között s a
                    Magura alján elterülő városkának búcsút intettek. Az utcákon 1918. évi októberi
                    hangulat: négy esztendő véres karneválja után a boldog felszabadulás ujjongó
                    érzése. Egy céltalan háború keserves csalódásai után diadalmas “heurékával”
                    köszöntötte mindenki az őszirózsás őszben az igéretekben gazdag tavaszt: a
                    forradalmat. Az esti szél, mely a hegyi erdők felől megindult, kacagva futkosott
                    a sikátorokon át, s pajkosan zörgette meg a sápadt ablakokat: “Béke!... béke!...
                    Vége a háborúnak.”</p>
				<p>A nép hullámzott az utcán, az arcok ragyogtak, a szemek tűzben égtek: csodára
                    vártak. Fenn a Magura utca 7. számú ház lakója, Mikes Márta tanárnő is figyelmes
                    lett a mindinkább növekvő zajra. Micsoda zaj az odalenn? Micsoda lárma veri fel
                    a szokott síri csendet, ami egy idő óta, mint búskomorság ül a városon? Így
                    tépelődött magában a tanárnő, akinek arcán még látszott a betegség nyoma, amit a
                    “spanyol” hagyott maga után. Halványabb volt a szokottnál. Szemei alatt kékes
                    vonalak, arcán bágyadtság mutatkozott és már túl lévén a veszélyen; s most arra
                    az elhatározásra ragadtatta magát, hogy felöltözik és kimegy, mert a körülötte
                    történő dolgok izgatták.</p>
				<p>Becsengette a háziasszonyát, aki egy személyben kiszolgálónője is volt.</p>
				<p>Vargáné, egy testes polgárasszony, megjelent az ajtóban.</p>
				<p>- Parancsolja a priznicet?</p>
				<p>- Nem, Vargáné, nem kérem, hanem fel akarok kelni, kefélje át a cipőmet,
                    szeretném tudni, mi történik odakinn? Hallja azt a zajt? Mi az?</p>
				<p>- Éltetik a köztársaságot, instálom, mert azt mondják, hogy Pesten kikiáltották.
                    Hogy ezután nem lesz király, hanem a nép parancsol. Meg hogy a katonák mind
                    hazajönnek a frontról, mert vége a háborúnak.</p>
				<p>- Úgy hát forradalom van! Mennem kell, igen, ott akarok lenni, - mondá inkább
                    önmagának.</p>
				<p>- Az Istenért! mire tetszik gondolni, hiszen a doktor úr három napot rendelt,
                    hogy addig el ne hagyja a szobát, és még kettő van hátra. Mit mondana, ha idejön
                    és a beteget nem találja itt.</p>
				<p>A tanárnő szíve mélyén igazat adott az egyszerű asszonynak, de mert
                    nyugtalanította könnyen hevülő vérét a politikai esemény s bántotta, hogy ilyen
                    nagy fordulatok idején éppen ő van szobájára ítélve, - habozott.</p>
				<p>Vargáné ott állt, mint egy oszlop, buta kifejezésű szemeivel jóindulatúlag nézett
                    a betegre, - várta, mit fog az még mondani. Nagy ámulatára a tanárnő fiatalos
                    ruganyossággal kikelt az ágyból s tétován tekintett szét a szobában:</p>
				<p>- Tehát vége a háborúnak! - kiáltott, mindkét karját ujjongva emelte feje fölé, -
                    akkor nekem ott kell lennem az örvendezők között.</p>
				<p>De nini, mi az? egyszerre csak megtántorodott, izmai felmondták a szolgálatot s
                    az egyik fotőjbe rogyott.</p>
				<p>Az asszony megijedt s odaszaladt hozzá:</p>
				<p>- Ugy‑e mondtam, hogy nem bírja még - tessék csak rám támaszkodni s
                    visszasegítette óvatosan az ágyba.</p>
				<p>- Igaza van, Vargáné, még nem bírok, az már szaladt is a vizesruháért és miután
                    ellátta a beteget, beszélni kezdett:</p>
				<p>- Instálom, hát ha vége a háborúnak, győztünk? Azt mondják a népek, hogy pár nap
                    múlva minden katona itthon lesz, akkor hát az én Istványom is?</p>
				<p>- Hogy nem győztünk, azt a forradalom igazolja, válaszolt a tanárnő, - de magának
                    ebből haszna lesz, mert az ura is haza kerül.</p>
				<p>- Hát az bizony jó lesz, - mondotta tűnődve, mert csak könnyebben éltünk, ha ő is
                    dolgozik, a hat gyereknek sok kell. De azért mégis, hadd maradt volna még oda
                    addig, amíg győzünk. A kőművesekre most itthon is rossz idő jár. - Azután
                    elégedetlen érzésekkel, nagy csöndes mozdulattal kicsoszogott.</p>
				<p>Sohase multak olyan nehezen a napok Mikes Mártának, mint most. Másnap már a
                    fotőjbe ülve hallgatta a meg‑megújuló zsivajt. Az őszi nap enyhe sugarai
                    beosontak az ablakon s ott játszottak az asztalon lévő vázában pompázó
                    krizanténum szirmain.</p>
				<p>Az ajtón kopogtattak s egyszerre három barátnő lépett be: Anikó, Zsazsa és Vanda.
                    Élénken üdvözölték beteg társnőjüket, arcukat a külső friss levegő pirosra
                    festette, szemükben szenvedélyes láng lobogott: a hazaszeretet lángja.</p>
				<p>- Hogy vagy kedves, - kezdte mind a három egyszerre. Siess gyógyulj meg! -
                    folytatta Anikó, a polgári iskola igazgatója. Nagy események vannak készülőben,
                    a forradalom kiütött Pesten, Károlyi Mihályt kiáltották ki elnöknek. Itt is meg
                    kell szervezni a Nemzeti Tanácsot, dr. Kiss Lajost emlegetik elnökéül.</p>
				<p>- Ki is az a dr. Kiss, - tette fel a kérdést Márta. - Úgy tetszik nekem, mintha
                    már találkoztam volna vele?</p>
				<p>- Persze, hogy találkoztál, emlékszel arra a fess tüzér főhadnagyra, akivel a
                    margitai állomáson beszélgettünk Pestre utaztunk alkalmával. Ő segített ki,
                    ahogy a vonat elakadt és hajtót eszközölt ki számunkra, különben ott
                    vesztegelhettünk volna fél napig is, amíg a másik mozdony megérkezett
                    Somlyóról.</p>
				<p>- Most már emlékezem, - szólott Márta, - de folytassátok, kérlek, mi történt
                    Pesten?</p>
				<p>- Linder hadügyminiszter kijelentette, hogy nem akar többé katonát látni; ezért
                    máris szállingóznak haza, mindenki eldobta a fegyvert. Majd bolond tovább
                    harcolni, ha nem parancsolják. Én ugyan nem találom helyesnek, mert mégis nem
                    ártott volna, ha katonáinkat egyelőre a határra állítják. Hiszen mi sem
                    könnyebb, mint a zavarosban halászni, az oláhoktól tartani lehet, hogy megint
                    kísérleteznek. No, de ott maradt Mackensen a csapatával, hogy megakadályozza az
                    oláh betörést.</p>
				<p>- De van egy szomorú újság is - vette át a szót Zsazsa. - Képzeld, Tisza Istvánt
                    meggyilkolták.</p>
				<p>Erre már nagyon elkomolyodott Márta. Eddig csak hallgatta a szót, de most szinte
                    önmagából kikelten kiáltott fel. - Ne űzzetek velem tréfát, ezt nem bírom
                    elhinni!</p>
				<p>- Sajnos, ezzel mi is úgy voltunk, de a hírt megerősítették.</p>
				<p>- Dehát hogy történhetett meg? és miért?</p>
				<p>- Azt tartják, ő akarta a háborút, ahelyett, hogy meggátolta volna. Ezt várta
                    volna mindenki az ő erős akaratától. Állítólag a Károlyi‑kormány bérencei törtek
                    be fényes nappal a villájába és ő nem is védekezett. Utolsó szava az volt:
                    tudtam, ennek így kellett lenni!</p>
				<p>- Én mondom, hogy kár volt érte, - folytatta mostan Vanda, az oláh származású
                    tanárnő, - a magyarok nagyon rosszul tették, hogy egyetlen nagy emberüket
                    eltették láb alól. Tisza tekintélyt tudott tartani a külfölddel is, ha életben
                    marad még, hasznára lehetett volna a nemzetnek. De miért nem menekült, nem
                    értem, úgy látszik virtust csinált a bátorságból. Ez is magyar vonás. Pedig a
                    tetteknek nemcsak a jelenre kell irányulni, hanem a jövőt is szem előtt kell
                    tartani.</p>
				<p>Márta egész el volt képedve a hallottakra. S különösen a legutóbbi hír egészen
                    kiragadta eddigi unott lelkiállapotából, Tisza Istvánban mindig nagyra becsülte
                    a talpig férfit. Mintegy helyreigazítva Vanda megjegyzését - mondotta:
                    “Mártírhalált halt!”...</p>
				<p>- Kedves! - szólt Anikó, ha meggyógyulsz - első utad vezessen a Nemzeti Tanácsba.
                    Dr. Kiss ma este megérkezik Budapestről, hogy átvegye megbizatását. Minket is
                    beválasztottak, szükség van ott ránk, kivált a te lelkes, mindent áttekinteni
                    tudó tevékenységedre. Válassz magadnak megfelelő munkakört.</p>
				<p>S aztán a korzó is olyan élénk, mióta a helyzet megváltozott. A katonák
                    sapkájuknál őszirózsát viselnek. Mindenki örül, hogy végre leráztuk magunkról a
                    Habsburgokat és négyszáz év után önálló nemzetté lettünk. Mégpedig
                    köztársasággá! Ez a forma felel meg legjobban a mai modern kor szellemének. </p>
				<p>Vanda közbeszólt:</p>
				<p>- Én legjobban szeretném, ha svájci mintára oldódnék meg egész Európa sorsa, mert
                    még ezzel nincs minden megoldva. A népek önrendelkezéséről beszélnek a
                    nemzetiségek és követelni fogják a maguk jogát.</p>
				<p>- Csak azt hiszem, a magyar nép még nem érett meg kellően erre az államformára -
                    vitatta aggodalmasan az igazgatónő. Láttátok tegnap a részeg harangozót? Zsebei
                    tele voltak sörös üvegekkel, dülöngve azt kiabálta: Egyenlőség! Testvériség!
                    Szabadság! Üdvözöllek! - itt vagy a zsebemben! Most már mind egyformák vagyunk!
                    Mindnyájan kótyagosak!</p>
				<p>- Ebben igen, egyenlők! - mondta Márta.</p>
			</div>
			<div type="chapter">
				<head>II.</head>
				<p>Ahogy elbúcsúztak a kartársak, egyedül maradt gondolataival Mikes Márta. Oh nem
                    így képzelte ő a forradalmat. Egyfelől a jövő képe, mint kellemes víziók
                    repültek át lelkén, másfelől a jelen hatását teljes egészében nem tudta
                    elképzelni. A külső világ hangjai mélyen bántották. Az, hogy megszabadultunk a
                    Habsburg‑dinasztiától, mindenesetre eredmény, de hogy mibe fog az még a
                    nemzetnek kerülni, azt még nem tudni. Mint fenyegető veszélyt látta az oláhok s
                    általában a nemzetiségi mozgalmat, mert hiszen csakhamar nyilvánvalóvá lett a
                    gyulafehérvári gyűlés összehívása, ami következményeiben rettenetes lett. A
                    ravasz, alattomos agitátorok munkája mindinkább előre tört. Még döbbenetesebben
                    hatott mindennél az a hír, hogy az oláh néhány vármegyét a határszélen már
                    megszállt és befelé törekedett; ami annyival inkább meg volt könnyítve számukra,
                    mert a magyar kormány megtiltotta az ellenállást.</p>
				<p>Minél jobban belemélyedt gondolataiba, ösztönös idegenkedést és hasító fájdalmat
                    érzett a dolgok változása miatt. Nem így képzelt el egy forradalmat. Valami
                    nagyszerűt, felemelőt várt, nem komédiát. Hősöket, talpig férfiakat az élén; nem
                    egy beteges gondolkozású, farkasfogú, nyúlszájú mágnást. Mártirokról álmodott,
                    nem utcafosztogatókról.</p>
				<p>Kedvetlenül zárta be az ablakot s véletlenül szembe találkozott saját magával a
                    tükörben. Végignézte magát. Középtermetű, molett nő volt. Öntudatos fejtartása
                    akaraterőre vallott. Szabályos arcvonalak, magas homlok, a hosszú szempillák
                    alatt kékeszöld szemek, nyílt tekintet jellemezték. Arcán végtelen jóság ömlött
                    el. Bágyadt tekintetén még látható volt a testi és lelki szenvedés. Akik olvasni
                    tudnak a szemekben, a Mártáéból a lélek gazdagságát olvashatták ki, azok közé a
                    nők közé tartozott, akik gondolkodni is szeretnek, akik, ha kell, nem szívükön,
                    de az eszükön keresztül is meg tudják ítélni a dolgot. A külvilág változásai
                    most bizonyos feszültséget váltott ki lelkében. Egy hívó hang szólalt meg
                    bensejében, mely nem hagyta nyugodni. Érezte, hogy ebben a megváltozott
                    atmoszférában tennie kell valamit, hogy a világot felforgató események
                    parancsoló kötelességet rónak rá is. Erős volt nála a fajszeretet és a nemzeti
                    önérzet, éppen ezért fokozottan fájt neki a nemzet sorsa.</p>
				<p>Elmerüléséből háziasszonya riasztotta fel. Vargáné ragyogó arccal lépett a
                    szobába s kitörő örömmel újságolta:</p>
				<p>- Megjött az uram, nagyságám, hazaeresztették végleg. Azt beszéli, hogy ezután
                    senki sem vesz fegyvert a kezébe, meg hogy a háborút az urak csinálták, de a
                    szegények végleg eltörölték s ezután ők fognak uralkodni, a grófnőket pedig a
                    mosóteknő mellé állítják. Úgy látszik minden a fejetetejére esett, megbolondult
                    az egész világ!</p>
				<p>Márta kiment, látni akarta azt a hamis bölcselőt.</p>
				<p>- No úgy‑e örül, hogy haza engedték, Varga, - kérdezte.</p>
				<p>- Örülök bizony, de hát haza is mire jöttem, instálom - felelt az vontatottan. -
                    Nekem ott se volt rossz dolgom, mert a pékségbe voltam beosztva. Nem éheztem,
                    nem fáztam, néha egy‑egy kis jó italhoz is jutottam. De az asszony az másképp
                    gondolkozik. Nehezen vártál már úgy‑e hékás! No, de most már megvan az örömed,
                    megszűnt a szalmaözvegységed. Úgy‑e?! Azért mégis csak jobb így... - s ült, ült
                    letargikusan a tűzhely mellett, szívta a pipáját.</p>
				<p>- Nekem már mindegy, ha felfordul is a világ, - csakhogy nem kell visszamennem -
                    bökte ki.</p>
				<p>- No, ilyet mégsem illik mondani egy jó hazafinak, - rótta meg Márta.</p>
				<p>- Instálom, nem is úgy gondoltam én azt, ahogy mondtam - magyarázkodott. - Dehát
                    megváltozik most minden. Nem kellenek már ezután papok se, dolgozni se kell tán
                    annyit, úgy hírlik. Valami szakszervezet létesül és az gondoskodik minden polgár
                    jólétéről, annak is segély jár, aki nem csinál semmit.</p>
				<p>- Ugyan ki bolondított így meg, István - fedte az asszony, aki előtt még akkor
                    homályos volt ez az új elnevezés “Szakszervezet” - és csak szomorkodott, hogy az
                    ura olyasmiben hisz, ami nincs. Márta azonban tudta, hogy ez a kommün munkája,
                    amely előre veti árnyékát, s ez a rém a forradalom nyomába szokott járni.
                    Aminthogy ezek a sejtések nemsokára be is igazolódtak.</p>
				<p>Bolsevizmus! bolsevizmus! hányszor hallotta hangoztatni ezt a Vanda férjétől, dr.
                    Doleschánitól, ki most az osztrák‑magyar hadseregben szolgált, századosi
                    rangban. A napokban ő is megérkezett Pozsonyból, ahova Montenegróból
                    szállították szembetegséggel. Most gyorsan itthon termett, egyik szemén fekete
                    kötéssel. Legott átvette a vezetést, mint román hadseregszervező. Két adjutánst
                    küldözgetett a magyar hadsereg minden mozdulatáról jelentéssel s a polgári élet
                    minden változásáról tájékoztatva azokat. A két szárnysegéd anyai ágról magyar
                    volt, de úgy látszik az oláh vér túlnyomóan csörgedezett ereikben, ezért lettek
                    árulóivá a magyar nemzetnek. Mindenesetre fűtötték őket az ígéretek, a
                    nagyravágyás, ez az örök emberi vonás.</p>
				<p> Márta most már elég erősnek érezte magát, hogy kimenjen. Az utcán tolongtak az
                    emberek, a tisztek kard nélkül jártak és a sapkájuk mellett a régi jelvény
                    helyett nemzetiszínű szalag meg őszirózsa díszelgett. Az alsóbb rangúak nem
                    tartották kötelességüknek a felsőbbeknek köszönni, úgy mint eddig. Csak néhány
                    tisztességesebb érzésű közlegény tette meg még önszántából.</p>
				<p>A főutcán ment végig és a piactéren egy szürke földszintes ház előtt haladt el.
                    Ez volt a Maiorék családi háza. A redőnyök állandóan le voltak húzva, benn
                    szorgalmasan dolgozott a legnagyobb agitátor - előkészítve Nagyrománia
                    létesülését -, Maior, egy volt magyar országgyűlési képviselő. Mártának feltűnt,
                    hogy egy nő lépett ki a lakásból, akinek mellén piros‑sárga‑kékszínű jelvényt
                    vett észre. Maior nővére volt, de alighogy néhányat lépett, amint elhaladt
                    mellette, heves felkiáltásokra lett figyelmes. Négy székely katona rontott neki
                    s brutálisan letépte a jelvényt, román nemzeti érzelmeinek árulóját.</p>
				<p>- Te drága! - kiáltottak rá. - Mi ez itt, milyen jogon merészeled ezt
                    viselni?!</p>
				<p>- A nemzetiségek önrendelkezési jogánál fogva! - felelt az. - Tartsátok
                    tiszteletben másnak a nemzeti érzelmét, ha a tietek szent előttetek. - Nem ijedt
                    meg felettébb tőlük, amit azzal is bebizonyított, hogy másnap újat tűzött
                    fel.</p>
				<p>Márta sietett az inzultus elől a Nemzeti Tanácsba, amely a Polgári Olvasókörben
                    ülésezett. Valami tízen voltak ott, közöttük dr. Kiss Lajos elnök, akit mint
                    munkatársat hivatalból üdvözölt s mindjárt átadta neki a maga választott munkás
                    körének a naplóját. Márta egészségügyi főnök lett. Az ő egyéniségének legjobban
                    megfelelt a szegények és betegek gyámolítása. Ebbe a csoportba tartozott a három
                    lelkész, valamennyi orvos és gyógyszerész; később Anikó is ide csatlakozott.
                    Nagy volt a lelkesültség, mindenki lázasan dolgozott, egy pár tanár ott
                    filozofált az asztal mellett. A betegesen vézna, de nagyműveltségű B. Józsa
                    lelkész‑tanár a helybeli lap szerkesztőjével vitatkozott hevesen.</p>
				<p>Dr. Kiss a javakorabeli férfiak közül való volt. Izmos testalkatú, arcán kedves
                    mosollyal. Igyekezett népszerű lenni, ami nem volt neki nehéz feladat, mert a
                    sokak előtt rokonszenves alak a nép gyermekei közül nőtt ki és kitűnő szónoki
                    képességével magával tudta ragadni az embereket. A polgármesteri állásra
                    jelölték, minthogy a mostanival elégedetlen volt a nép, mert szerintük az csak
                    az urakat pártolta. Ha a szegény özvegyek hadisegélyükért hozzá fordultak,
                    durván utasította el őket:</p>
				<p>- Ha nincs mit enniök - mondta -, menjenek legelni.</p>
				<p>Az ilyen nyilatkozataival maga ellen lazította az “istenadta” népet...</p>
				<p>Dr. Kiss mindenkinek szeretett volna kedvére tenni, ami teljesen lehetetlen. A
                    nép ugyan egy ideig hajlandó vakon követni választott vezérét, de hamar kimondja
                    rá a halálos ítéletét is. Márta úgy találta, hogy az elnöknek több szigorral
                    kellene bánni a csőcselékkel, mert bizony a nép gondolatai és érzelmei
                    nyugtalanul hullámzanak.</p>
				<p>Az egész férfi külső megjelenésére nézve vonzó volt a nők szemében. Mozdulatai,
                    gesztusai férfias energiáról tanuskodtak, rövidre vágott bajuszkája alatt
                    egészséges, piros ajkak, a magas homlok alatt szépen ívelt szemöldök s alatta
                    kék szemek mosolyogtak. Ha nem nős ez a férfi, talán Márta megtalálja benne
                    ideálját, de így nem látott benne mást, mint egy jóérzésű, becsületes hazafit.
                    Ebben a rokonérzésben annyira közel állottak azonban egymáshoz, hogy sokszor
                    megelőzte egyik a másik gondolatát s többnyire ugyanazon véleményük volt
                    valamiről.</p>
				<p>A Márta lelkes, fáradhatatlan munkássága csakhamar méltó figyelemre talált a
                    Tanácsban. Az elnök kijelentette, hogy a nők közül ő a legértékesebb munkatársa.
                    Azon viszonosságnál fogva, mely a rajongó hazaszeretet érzésein keresztül
                    fejlődött ki közöttük, Márta azt hitte, semmi más nem érdekli. Nem akarta
                    észrevenni, hogy az elnök mosolyából neki több jutott, mint bárki másnak. Ha
                    munka közben fáradtan feltekintett, gyakran találkozott annak rámeredő
                    tekintetével, mely biztatást és hódolatot fejezett ki. Ez a hangtalan vallomás
                    többet mondott, mint sok üres szó. Márta mégis hideg maradt vele szemben. Valami
                    sejtései voltak, aggályos érzés vett rajta erőt, - nem látta kettőjük között
                    ennek semmi célját...</p>
				<p> Hűvös novemberi napok következtek, hetekig nem lehetett látni a napot, a sötét
                    felhők alant jártak, majdnem állandóan szitált az eső, mint a könnyező ember
                    szeme. A Magura tetejét egészen elborította a felhők szürke fátyla. Márta
                    időnként elindult tanulmányi körútra, hogy a kérelmezők helyzetéről saját maga
                    meggyőződjék.</p>
				<p>Künn bolyongott a külvárosi részen, csípős szél fújdogált és a sárgásbarna
                    falevelek lába elé hullottak. Ahova igyekezett, az erdő szélén vezető ösvényen
                    lehetett odajutni. Itt már csak elszórtan állottak a szegénysorsú emberek
                    házacskái. Az erdő felől az a titokzatos zúgás, amit a szél egy‑egy erősebb
                    fuvalma idézett elő, úgy tűnt fel neki, mint templomi orgona búgása. Lelke tele
                    volt emberszeretettel. Csodálatosan hitt abban, hogy a szeretettel mindent el
                    lehet érni, mert Krisztus is ezzel váltotta meg a világot. El tudott képzelni az
                    emberek között olyan erős összefogást, ami a szereteten épül fel és ezzel
                    sokszor legyőzte lelke háborgását.</p>
				<p>Egy felfelé vezető keskeny ösvényen haladt a nedves avaron, amikor erősen
                    megeredt az eső. Gyorsan benyitott az első zsúptetős házacska ajtaján. A
                    szegényes, földszagú szobában betegen feküdt az anya, körülötte öt apró gyermek.
                    Fagyos lábakkal tipegett a legkisebb. A legnagyobbik körülbelül tizenkétéves
                    fiú, fát hozott a tűzre, amit ő maga vágott fel. A nedves gally nehezen égett és
                    kellemetlen szagot terjesztett.</p>
				<p>A beteg, amint észrevette a belépő idegent, könyökére támaszkodva,
                    köszöntötte:</p>
				<p>- Isten hozta! Tessen helyet foglalni! Siess, Rozi lányom, töröld le a széket! -
                    kiáltott s zavarában minden ok nélkül nyújtotta ki mind a két kezét, amit Márta
                    megragadott és biztató melegséggel tartotta kezeiben.</p>
				<p>- Azért jöttem - szólt bátorítóan -, hogy segítségére legyek nehéz helyzetében.
                    Tudom, hogy hadiözvegy. Őszintén, nyíltan szóljon, mire volna a legnagyobb
                    szüksége?</p>
				<p>A beteg anya leküzdve félénkségét, restelkedve beszélt, de mindinkább fokozódó
                    méltatlankodással sorolta fel panaszát:</p>
				<p>- Még az Isten is elhagyott engem, hogy beteggé tett. Mi lesz gyermekeimmel, ha
                    én elpusztulok? Ki veszi őket oltalmába? és lesoványodott arcán végigperegtek
                    könnyei. Oh ha ezeket biztos kézben tudnám, szívesen mennék az Úr színe elé. De
                    mi lesz ezekkel? Ha meggyógyulhatnék még egyszer, ha dolgozhatnék értök, hogy
                    ne lennének apátlan, anyátlan árvákká! - ez volna az én leghőbb kívánságom. De
                    ezen már csak a jó Isten segíthet, ha csodát tesz; nékem nincs módom hozzá, hogy
                    gyógyíttassam magamat.</p>
				<p>- Jó asszony - szólt résztvevően Márta -, nem szabad ilyen gondolatokkal
                    foglalkoznia. A kétségbeesés a legnagyobb bűn a világon. Vegyen erőt
                    elkeseredésén, én segíteni akarok és fogok is magán. Orvost küldök s majd meg
                    fog gyógyulni. Imádkozzék, Isten megsegíti a benne bízókat.</p>
				<p>- Édes naccsága - már annyit imádkoztam, mind hiába - veté közbe panaszát az
                    asszony.</p>
				<p>- Nincs igaza, csak bízzon és várjon türelemmel!</p>
				<p>A gyermekek mohón hallgatták az anya kifakadásait s az idegen úrnő vigasztaló
                    szavaiból ők azt érezték ki, hogy most közéjük valami jó angyal szállott le. A
                    legkisebbik odasompolygott egészen közel, simogatni kezdte kis kezével a prémes
                    bundát. Ragyogó arccal kérdezte: Úgy‑e, hogy Te tündér vagy? - és szemeiben hála
                    tükröződött vissza. A gyermek hű szíve majdnem könnyekig meghatotta Mártát:</p>
				<p>- Még ma fát küldök, hogy legyen meleg szobátok, kis fiam - mondotta - és egy
                    pénzdarabot csúsztatott a markába a fiúnak.</p>
				<p>A gyermek kis szíve örömmel telt meg s diadalmasan mutatta anyjának.</p>
				<p>- Úgy‑e, anyám, ezért kenyeret veszünk?! - s ujjongva szaladgálta körül a
                    szobát.</p>
				<p>Ahogy látta kirepedezett lábait Márta, biztatólag szólt a beteg anyához:</p>
				<p>- Legyen türelemmel, még ma cipőt, néhány darab ruhát és egy zsák lisztet,
                    burgonyát küldök. </p>
				<p>Aztán felállt, hogy elhagyja ezt a nyomortanyát, mert már valóságos fizikai
                    szenvedés fogta el. A nyomorúság közelről rút és fájdalmas. Több hasonló
                    látogatást tett még aznap. Mikor már kimerült a sok nyomorúság hallatára, haza
                    szeretett volna menni. De bármennyire fáradtnak érezte magát, a Tanácsba
                    sietett, hogy megtegye azonnal a kellő intézkedést a kiutalásra.</p>
				<p>Ahogy leült íróasztalához, hogy az utalványokat megírja, arca halványabb volt a
                    szokottnál és szomorúbb.</p>
				<p>Dr. Kiss odament hozzá s megkérdezte:</p>
				<p>- Miért olyan levert?</p>
				<p>- Fáradtnak érzem magamat - mondta, fel sem tekintve munkájából.</p>
				<p>- Nem kell ám a kimerülésig dolgoznia, - válaszolt amaz szokott kedves mosolyával
                    ajkán. - Lelkesültsége nagyobb mindenkiénél, a fizikai kimerülése nagy veszteség
                    lenne reánk nézve.</p>
				<p>Márta elmosolyodott.</p>
				<p>- No azért ne ijedjen meg, inkább a nyomor látása hatott reám. Nem tagadom, ebben
                    nem vagyok még elég edzett. - Lelkes tekintetét most az elnökre emelte: Kérem,
                    írja alá ezeket az utalványokat - s eléje tett egy csomó intézkedést. - De talán
                    előbb nézné át - tette hozzá.</p>
				<p>- Minden jól van téve, amit maga csinál, - mondta az elnök, s az íróasztal fölé
                    hajolva írta rendre alá a nevét.</p>
				<p>Márta nézte ezt az elszánt férfiarcot s úgy látta már egy idő óta, hogy homlokán
                    gondterhesebb felhők jelennek meg nap‑nap után. Megkérdezte:</p>
				<p>- Mit gondol, meddig fogjuk mi ezt a helyzetet így tarthatni? Hisz ennek a
                    véglegességében?</p>
				<p>A férfi szemében felcsillant valami láng és azt válaszolta: Én azt hiszem, amit
                    maga - és hangja bizalmas és bensőséges volt.</p>
				<p>Mártának a kék szempárból feléje áramló delejes hatása alól csak félig sikerült
                    kiragadnia magát.</p>
				<p>- No akkor rendben van. Én bízok a nemzet jövőjében!...</p>
				<p>Pedig mind a kettőjüket azok az aggodalmas sejtések fogták el, ami nemsokára
                    bekövetkezett a nemzet tragikumában.</p>
				<p>- Csak rendben lesz - igazította ki az elnök -, még sok tennivalónk van. - Aztán
                    elfoglalta előbbeni helyét a tanácsasztalnál, de szemeinek sugara vissza villant
                    Márta felé!</p>
				<p>- A legkiválóbb magyar nő - súgta oda szomszédjának. S az idő mindent igazolt,
                    hogy helyesen ítélte meg.</p>
			</div>
			<div type="chapter">
				<head>III.</head>
				<p>Márta könnyebbülten lélekzett fel, ahogy kilépett az utcára. A hűvös levegő
                    jólesett homlokának. A lámpák már fel voltak gyujtva. A zsibongó tömegek
                    sétálgatva lepték el a járdát. Az új nemzetőrök s a régi katonatisztek
                    nevetgélve hangoskodtak.</p>
				<p>A római katolikus templom tornyából mélabúsan csendült a harang érchangja,
                    vecsernyére hívogatva, Márta hazafelé tartott. Mára elég volt, - gondolta, - de
                    alig lépett néhányat, szembe jött vele Vanda.</p>
				<p>- Mártuskám tarts velem - szólította meg a szokott nyájasságával. - De mi bajod?
                    Mi bánt? - kérdezte amaz, észrevette lehangoltságát.</p>
				<p>Márta végigsimította homlokát és mosolyogni próbált.</p>
				<p>- Semmi különös - mondotta -, de arca olyan kifejezést öltött, mintha valami
                    fájdalmas emléket akarna kitörölni.</p>
				<p>- Nem hiszek neked, kedves barátnőm! - s fürkésző tekintetét reászögezte Vanda -,
                    te valamit titkolsz előttem. Gyere csak velem, bizonyára neked is jót fog tenni
                    egy kis csöndes imádság. Én most templomba indultam, imádkozni akarok forrón,
                    úgy mint még tán soha! Tudod nagy fordulatok várhatók hamarosan, csak neked
                    mondom el, nagy események, amiket még titok rejt, de azt hiszem nem sokáig. Ha
                    Maior sikerrel jár Párizsban, ha küldetését jól megoldhatja, majd meg tudod Te
                    is. Igen nagyképzettségű ember ő. Azért fogok imádkozni, hogy sikerüljön neki,
                    és baj ne érje az úton. Gyermekkori játszótársam volt, ha rajta veszítene ezen
                    az önfeláldozó vállalkozásán, nagy veszteség lenne reánk, románokra nézve.
                    Gyere csak, menjünk!</p>
				<p>Márta legjobban szerette volna itthagyni ezt a kétlelkű asszonyt, akit mind
                    jobban‑jobban megismert. Aki magyar állami tanárnő létére ellene agitált a
                    nemzetnek. Eszébe jutott most, amikor egyik sétájuk közben azt beszélte neki,
                    hogy ha a magyarok elveszítenék a háborút, mindenütt, ahol románok laknak, az
                    Romániához csatolódik. Ő akkor ezt csak képzelődésnek vélte, de most komoly
                    aggodalom kezdett erőt venni rajta. Ez most azért imádkozik, aki ellene dolgozik
                    a magyar nemzetnek. Mi készül itt? - tette fel a kérdést magának. Ez az asszony
                    olyan jól tudta színlelni a magyarságát, hogy bármely színésznőnek dicséretére
                    válhatott volna. Szinte bántotta az, hogy őt annyira kitüntette
                    rokonszenvével.</p>
				<p>Gondolataiból Vanda figyelmeztetése riasztotta fel.</p>
				<p>- Nézd ott megy dr. Kiss Lajos. Ide köszönt, miért nem fogadtad?</p>
				<p>- Nem vettem észre - válaszolt hűvösen.</p>
				<p>- Ez az ember egyike a legrokonszenvesebb alaknak a magyarok között. Nekem
                    tetszik és te mit szólsz hozzá, ott dolgozol vele?</p>
				<p>Ez a kérdés váratlanul csapott le rá, azt hitte ez az asszony belepillantott a
                    szívébe, olyan különösen érintette. A szó torkán akadt, kis vártatva felelt
                    csak:</p>
				<p>- Jó hazafi, lelkes magyar ember - mondotta nyomatékkal.</p>
				<p>De azalatt már fel is értek a templomhoz, ahonnan kihallatszott az orgona búgó
                    hangja és a hívek ájtatos éneke, ami szelidebb hangulatot ébresztett benne. A
                    legkülönbözőbb érzelmek hatása alatt léptek be. A templom misztikuma magával
                    ragadta a lelkét. Lassankint a nyugtalanító érzések és kínzó benyomások
                    eltűntek, helyettük szelíd, békés hangulat lepte meg. A gótikus színes
                    ablaküvegen keresztül látta, ahogy lesodor a szél egy‑egy száraz levelet a
                    fákról. Arra gondolt, hogy így hagyja el lassankint a remény a magyar nemzetet
                    is. Érzékeire és lelkére, mint valami dermedtség nehezült a fásultság.
                    Bármennyire szeretett volna, nem bírt imádkozni. Mellette pedig buzgón hangzott
                    fel a kétlelkű asszony ajkáról: “Uram irgalmazz nekünk! Krisztus hallgass meg
                    minket!”</p>
				<p>A szórakozottság és felindultság még akkor sem hagyta el, amikor a lépcsőn kifelé
                    jöttek és ott várt reájuk egy magas, szerény öltözetű fiatalember, akinek arcát
                    az esthomályban nem igen láthatta.</p>
				<p>- P... Tódor, mutatta be Vanda. - Ha megismered közelebbről, meglátod, milyen
                    derék oláh fiú. Bátran jelentem ezt ki előtted, aki jó emberismerő vagy és arról
                    is meg vagyok győződve, hogy Tógyer nem bízza el magát, mert annál sokkal
                    okosabb.</p>
				<p>P... gyöngéd mozdulattal nyujtotta kezét, hogy a lépcső lefelé vezető fokain
                    segítségére legyen a hölgyeknek. Márta elhúzódott és szótlanul haladt mellettük.
                    Gondolataiban az a kérdés kavargott, vajjon miért féltette annyira a kétlelkű
                    asszony Maior Gyulát, hogy még a templomba is eljött érte imádkozni?</p>
				<p>A délutáni eső megszűnt és a hirtelen keletkezett szél elűzte a fellegeket. A
                    szétszaggatott felhők közül a hold mind világosabban tört elő. Az utca azon az
                    oldalán haladtak, ahol a sétáló közönség nem lepte úgy el a járdát. P...
                    tartózkodó távolságban haladt mellettük. Egészen azt a látszatot keltette,
                    mintha pusztán kötelességből tenné ezt a lovagi szolgálatot és semmi érdek nem
                    vezérelné abban, hogy velük tart. Egyszerű oláh paraszt fia volt, akinek 9
                    gyermeke közül ez az egy végzett magasabb iskolát. A híres
                    Wesselényi‑kollégiumba járt. S amint a 8 osztályt elvégezte, katonának kellett
                    mennie. Még zászlósi uniformist viselt, ami igen jól feszült sudár alakján. Most
                    azzal foglalkozott, hogy oláh nyelvből órákat adott. Mint szegény fiúnak nagy
                    szüksége volt a pénzre. Kitartó szorgalmával és behízelgő természetével ez
                    sikerült is neki. Bízott a maga erejében, nem igen bocsátkozott vitába, olyan
                    ügyesen tudta a politikai véleményeit nyilvánítani, hogy az nem volt soha bántó.
                    De ő is “cinemintye” volt. Szerette volna elhitetni magáról, hogy őt a nők nem
                    érdeklik; a valóság pedig az volt, hogy félt azoknak sajátságos benső, sokszor
                    félelmes bájától, mert hiszen természeténél fogva forróvérű volt. Most is
                    szívesen menekült volna, de Vandának engedelmeskedni kötelességének tartotta.
                    Doleschánnénak jólesett ez, hiszen gyakori vágyakozást érzett, hogy maga körül
                    fiatal embereket lásson s azokkal elszórakozzék.</p>
				<p>- Szívesen látlak mindkettőtöket egy forró teára, - szólt figyelmes háziasszonyi
                    szívélyességgel, amint lakása elé értek. Kori most úgyis gyűlésben van, a
                    gyerekek holnapi leckéjüket tanulják. Magam vagyok.</p>
				<p>P... udvariasan meghajtva magát, megköszönte és búcsúzni készült.</p>
				<p>- No, csak nem adsz kosarat, Tógyer! Hiszen tőlem csak nem félsz, ilyen
                    vénasszonytól?</p>
				<p>- De Vanda néni, csak nem gondolja, hogy azért. Milyen színben tüntet fel.</p>
				<p>- Cáfold meg azzal, hogy nem utasítod vissza meghívásomat.</p>
				<p>P... összeszorított ajakkal nézett Mártára, vajjon milyen véleménnyel lehet róla
                    és szívélyes modorban válaszolt:</p>
				<p>- No, akkor inkább elfogadom.</p>
				<p>Az uzsonna boszorkányos gyorsasággal készült el és Tógyer nemsokára hallgatagon
                    szürcsölte teáját. Vanda törte meg a csendet.</p>
				<p>- Nos, Tógyer, most mulattass minket. Beszélj valamit a berlini élményeidről.</p>
				<p>P... titokzatosan nézett maga elé. Könnyű szárnyakon lebegtek eléje a közelmult
                    emlékei. Csodálkozóan emelte tekintetét az asszonyra:</p>
				<p>- Miért éppen erről akar hallani, Vanda néni? - kérdezte.</p>
				<p>Márta észrevette azt a titokzatos keserűséget, ami a férfi kék szemeiben
                    rejtőzött erre a kívánságra. Látta, hogy küzd magával, de végül mégis engedett
                    és beszélni kezdett.</p>
				<p>- Berlinben a nők iránti eszményt teljesen elvesztettem. Ők az okai annak, hogy
                    teljesen érzéketlen lettem a női nem iránt, - kezdte nagyképűen.</p>
				<p>- Talán inkább a szívedet rabolták el, Tógyer?</p>
				<p>- Nem merek vállalkozni arra, hogy Vanda nénit az ellenkezőről meggyőzzem - szólt
                    -, de állítom, hogy feltevése téves.</p>
				<p>- Nem hiszek én neked!</p>
				<p>- Pedig valóban úgy van, hogy hidegen hagy minden nő.</p>
				<p>- Mindenki így beszél, amíg nem zavarja meg valaki a szívét.</p>
				<p>- Be vagyok biztosítva ez ellen.</p>
				<p>- De csak a berliniek ellen.</p>
				<p>- Minden nő hasonlít egymáshoz, hazugság, színlelés legtöbbnek a szerelme.</p>
				<p>- Nagyon tragikusan hangzik ez tőled, még nem régen el voltál ragadtatva, ha a
                    kis Dobrescu-leányról volt szó.</p>
				<p>- No igen, pillanatnyilag! De én komoly, állandó érzelemről beszélek.</p>
				<p>- Csak az beszélhet így, akinek nagy csalódás érte a szívét! - szólalt meg
                    Márta.</p>
				<p>- Valósággal rajongó voltam, ahogy azonban a berlini nőket megismertem,
                    kijózanodtam.</p>
				<p>- Majd kigyógyítunk ebből a gyűlöletből. Nem lehet mindenkit azonosítani azért,
                    mert egyben csalódott valaki.</p>
				<p>- Nagy művész volna az, aki engem feledésre bírna.</p>
				<p>- Ilyen nagy művész lehet minden jó feleség, Tógyer. Ha a reális értékére
                    vezetjük a berlini nők életét, ők jó feleségnek bizonyulnak, mert mielőtt
                    férjhez mennének, már kitombolták magukat és jó családanyákká válnak.</p>
				<p>- Ebben az értelemben nagyon naturális a felfogásod, mondhatom minden
                    léleknélküli, - jegyezte meg Márta. - Jó házasság lehet velük, de szerelmi
                    házasság nem. A szerelemhez idealizmus kell.</p>
				<p>- Legalább nyugodt vagyok, hogy így nem leszek többé komolyan szerelmes, - mondta
                    P...</p>
				<p>- Mire való a mentegetődzés - feddé Vanda -, szerettél, csalódtál. Ha megtetszik
                    egy másik, újra szeretni fogsz és boldog leszel!</p>
				<p>Tógyer szeme kigyúlt és lelkesen beszélt:</p>
				<p>- A boldogságot, amíg élünk, mindig keressük. Ez olyan emberi vonás, ami ellen
                    hiába tiltakozunk, csak az a fontos, hogy megtaláljuk‑e? A legboldogabb akkor
                    voltam, amikor juhainkat a hegyoldalon legeltettem és furulyámtól visszhangzott
                    a völgy. Egyszerű család gyermeke vagyok, aki jobban érzi a méltatlanságot és
                    sokat szenved a mellőzés miatt, és mégis Petőfivel tartok: “Bár maradtam volna
                    benne végig!!! De az embert vágyai vezérlik.” És mióta kiragadtak a természetes
                    voltomból és kultúremberré lettem, folyton az a reménység foglalkoztat, hogy
                    kivívjam magamnak a helyet, hogy az átlagon felül emelkedhessem, ami, úgy
                    látszik, elérhetetlen illúzió a számomra.</p>
				<p>- Elérkezik számodra az az idő, Tógyerkám, - szólott célzatosan Vanda. Eddig
                    türtőztette magát, de most már nem törődött azzal, hogy szomorúságot okozhat
                    vendégének és megkérdezte: - A gyulafehérvári gyűlésen megjelensz, remélem,
                    ahol a nemzetiségiek az önrendelkezési jogról hoznak határozatot. Feltétlenül
                    ott a helyed neked is.</p>
				<p>Nem akarta magának sem bevallani, hogy ez a téma a legérdekesebb előtte és már
                    beleúnt a hallgatásba. Csupa megszokásból és hiúságból szerette feszegetni a
                    politikai kérdéseket.</p>
				<p>- Nem hiszem! - felelte P... szárazon, mintha nem akarna erről többet vitatkozni.
                    - Még nem bizonyos. De mi szükség is lenne erre. A magyarok úgyis autonómiát
                    akarnak adni a nemzetiségieknek. Ezzel meg is akadályozhatják az ország
                    felbomlását.</p>
				<p>- Ugyan ki akadályozhatná meg - mosolygott Vanda ironikusan -, a kormány már
                    engedélyt adott rá, sőt vasúti kocsikat bocsátott rendelkezésre. Kiveszett már a
                    magyarból a nemzeti önérzet. Elkésett már az. Úgy érzem, Hadúr mély álomba
                    merült. Most az elnyomottak felszabadulnak és ők lesznek az uralmon. Már nincs
                    messze ennek a megvalósulása.</p>
				<p>- De mit akarnak tulajdonképen az oláhok? - kérdé idegesen Márta. - Egy újabb
                    államot a meglevő államban?</p>
				<p>- Csak a jogaikat megvédeni, Márta! Egyenlőek akarunk lenni. Elégtételt akarunk
                    az ezer éven át szenvedett elnyomatásért!</p>
				<p>Márta felpattant:</p>
				<p>- Igazságtalanok vagytok az ítéletetekben. Ki állítja azt, hogy egy magyarországi
                    nemzetiség is elnyomott volt. Évszázadok óta megtarthatták nyelvüket és
                    szokásaikat. 48‑ban éppen úgy folyt értük a magyar vér, mint a magyarokért,
                    testvérekül fogadtuk a beszármazókat, kár volna az ország egységét
                    megbontani...</p>
				<p>P... őszinte részvétet érzett iránta, de hogy Vanda nénjének örömet szerezzen, ő
                    is fejtegetni kezdte az aktuális témát:</p>
				<p>- Semmiesetre sem térhet el ettől az erdélyi román. Ha autonómiát is adnának a
                    magyarok, nem fogadnánk el. Mert hiszen csak papíron maradna az. Inkább
                    csatlakozunk a Regáthoz, most elérkezett a jogok kivívásának az ideje. A
                    nagyhatalmak majd igazságot szolgáltatnak az elnyomott és nyelvétől megfosztott
                    nemzetiségeknek.</p>
				<p>Vanda arcán a gőg lappangó kifejezése ült és diadalmasan nézett vendégére. Márta
                    megborzadt a nyíltan kifejezett lázadótól, ennyi kíméletlenséget mégsem várt
                    tőlük. De P...‑ben a szenvedélyes láng lobogott, nem bírta, vagy nem akarta
                    magát visszatartani. Mikor látta, hogy Márta kipirult arccal felállt helyéről és
                    menni készült, mintha megbánta volna előbbeni hevességét, felugrott:</p>
				<p>- Bocsásson meg az előbbi szavaimért és engedje meg, hogy hazakísérhessem. Későre
                    jár az idő, egyedül menni nem engedhetem.</p>
				<p>Márta elköszönt, elindultak hazafelé.</p>
				<p>Amikor az utcára értek, hűvös szél csapott az arcukba. Néhány percig szótlanul
                    haladtak egymás mellett. Márta ajkán könnyű sóhaj lebbent el. Ideges, nyugtalan,
                    izgatott volt.</p>
				<p>- Miért fáradt utánam? - kérdé, csakhogy szóljon valamit. 12 órát ütött a
                    toronyóra. P... jól sejtette, hogy terhére van, mégis úgy érezte, mintha valami
                    nagy lendület ragadta volna magával, hogy kövesse.</p>
				<p>- Csak nem engedhetem éjfélben, egyedül, kitéve valamely inzultusnak, udvarias
                    egy oláh is tud lenni, - jegyezte meg keserűen. Amint feljutottak a Felső
                    Magura‑utcába, a közelben valami nesz vonta magára figyelmüket, s a gyéren
                    világított helyen két dulakodó alakot vettek észre. P... csak nézte‑nézte néhány
                    percig, azután energikus hangon rájuk kiáltott:</p>
				<p>- Mi történik itt?</p>
				<p>A pallérozatlan támadó fél természetéből kitört a nyers modor, kezével
                    hadonászva, vágta oda a szót:</p>
				<p>- Politizálunk, instálom, politizálunk! Még azt meri mondani ez a szemét itt,
                    hogyha most bejönnek az oláhok, hát nem is mennek ki innen többé, mert Erdély
                    most ezer esztendeig az övék lesz. Ide ugyan be ne tegyék a lábukat azok a
                    bocskorosok, mert ez a föld nem őket illeti. Erdély a mienk!... - Valami ittas
                    magyar volt, aki egy oláhot dögönyözött.</p>
				<p>A földön fetrengő kis oláh úgy látszik “hazafiaskodott”. A dühös magyarban
                    azonban emberére talált, aki még messziről is visszakiáltott rá, kezét ökölbe
                    szorítva, fenyegetődzve:</p>
				<p>- Majd adok én neked Erdélyt, ebadta bocskorosa! Na!</p>
				<p>P... leküzdötte hirtelen támadó dühét, halkított hangon szólt az oláhra:</p>
				<p>- Kelj fel és panaszold be a bíróságnál azt az ázsiait!</p>
				<p>Az hirtelen talpraugrott és szégyenkezve tovább állott. A két politizáló fél
                    között ekképpen rendet csinálva, Márta tekintetét kereste, amiből bizony nem sok
                    jót olvasott ki.</p>
				<p>- Beteges állapotok ezek, - szólt és hangja nyugodt volt. Egészen odahajolt a nő
                    arcához. Márta ideges nevetésben tört ki, valami bántó lehetett ebben a
                    nevetésben. Percek multak el, amíg ismét közelebb férkőzött hozzá, a férfi és
                    vakmerő kérdésre határozta el magát.</p>
				<p>- Talán gyűlöl engem? Van valami megbocsátani valója? Higyje el, én nagy
                    tisztelője vagyok önnek...</p>
				<p>- Ha ezt a tárgyat nem érinti többé és magamra hagy, akkor fejezi ki irántam való
                    tiszteletét legjobban, - felele Márta.</p>
				<p>P... kellemetlen szégyenkezéssel érezte, hogy közelsége terhére van Mártának.
                    Benső felindulását visszafojtva köszönt és gyors léptekkel, anélkül, hogy
                    visszafordult volna, eltűnt az utca kanyarulatánál.</p>
			</div>
			<div type="chapter">
				<head>IV.</head>
				<p>S amíg az utcákon az esztelenség pestisként terjedt, a felső tízezer roskadozó
                    asztalok mellett dőzsölt. A forradalom átsuhanó szele megváltoztatta mindenki
                    eszejárását. Sajátságos lázas állapot uralkodott az egész város lakosságán. A
                    batyus estélyeket egymásután rendezték. Az ifjúság tombolt, táncolt,
                    nekivadultan, mintha ösztönösen megérezte volna, hogy itt a vég... Közben a
                    fegyházak ajtajai is kinyíltak és lakói visszatértek a becsületes emberek közé.
                    Rongyosan, elzüllötten. Ezek cselekedeteikben nem válogattak a különböző célok
                    eléréséért. A sok nélkülözés okozta testi, de főleg lelki bénulásokat előbb ki
                    kellett heverniök. Kivetkőzve minden emberi tulajdonságukból, a legfurcsább
                    tetteket vitték véghez. Nehezen tudták a túlzott fesztelenséget levetkőzni és
                    hozzászokni újra a társadalmi fegyelmezettséghez. Az oláhok pedig folytatták
                    arany példabeszédüket: “Táce şi Fáce!”</p>
				<p>Mint izzó parázs lappangott a felkelési szándék az oláh értelmiség lelkében. Már
                    a kipattanásig feszült volt a helyzet. Gyilkos szándékuk végrehajtásával csak a
                    kellő pillanatot várták. Az évszázadok óta rejtegetett szikrát visszafojtani
                    nehéz volt. Előbb alattomban, majd nyíltan szervezkedtek, előkészülve a
                    Gyulafehérváron tartandó gyűlésre, amit már a Károlyi kormány bűnös
                    könnyelműséggel engedélyezett.</p>
				<p>Az 1918. év utolsó estéjén, Szilveszterkor özvegy Megyerynéhez voltak hivatalosak
                    a székely kadettok. Özvegy Megyeryné egyetlen szemefényével, Rózsi leányával
                    lakott. Még alig néhány hónapja, hogy ide helyezték a polgári iskolához ének- és
                    zenetanárnőnek. Vidám kedélyű, élénk temperamentumú fiatal leány volt. Szívesen
                    szórakozott a tisztekkel. Szépnek éppen nem nevezhető, de az ifjúságával és az
                    élénk kedélyével magához tudta édesgetni a könnyen hevülő fiatalságot. A nemzeti
                    együvétartozás érzése, amely nemzetiségi területen különösen csak fokozta az
                    egymásiránti vonzódást. A vidéki városka közepes műveltségű, kicsinyes
                    asszonyait sokat foglalkoztatta magaviseletével, de ő nem törődött velük, oda
                    engedte magát a jelen élvezetének és életéből a komolyságot száműzte. A székely
                    fiúk rajongtak érte és együtt adták ki a jelszót: “Sohse halunk meg!” “Tölts,
                    igyunk, ki tudja mit hoz ránk a holnap!?”</p>
				<p>Nagy optimizmussal nézték ezek a fiúk a jövőt. Vakon bíztak benne, hogy meg
                    tudják menteni Erdélyt az oláhoktól. Senki sem kételkedett önzetlen
                    hazafiságukban, aki látta őket, mennyi elszánt akarattal mertek cselekedni a
                    legrettenetesebb helyzetben is, csak meleg szeretettel lehetett irántuk.</p>
				<p>Háromszék és Csík megyéből valók voltak és a székely hadosztályba tartoztak.
                    Résztvettek Csucsánál és a varsolci magaslaton vívott harcokban és vad örömmel
                    beszélték el, hogy borsot törhettek az oláhok orra alá. Az egész veszedelmet
                    bagatellnek tartották és kézlegyintve mosolyogtak a “Hős románság” szándékain.
                    Gyöngéden, gyermekes érzéssel vették körül az anyákat és lányokat, a
                    kétségbeesés legkisebb árnyalata sem volt észrevehető rajtuk. Derült
                    életkedvvel, boldogan tervezgettek és szőtték a jövendő hímes álomszőnyegeit.
                    Néha aztán az elhagyott otthon utáni sóvárgás erőt vett rajtuk, de ezt senki sem
                    vette rossz néven tőlük. Szilaj jókedvükben elragadtatással kérlelték Rózsit,
                    hogy kedvenc nótájukat játssza: “Csak még egyszer tudnék hazamenni!” Azután meg:
                    “Jaj de jó dolog is az a szerelem!”</p>
				<p>Megjelent ezen az estélyen Vanda is. Hideg gőggel ült a szoba egy távolabbi
                    részén lévő hencseren. Eleinte szinte nyomasztólag hatott reá ez a vidám
                    hangulat, később a “Cinemintye” asszony azon vette észre magát, hogy jókedvűen
                    nevetett velük ő is. A bohém fiúk furcsaságai kiragadták lehangoltságából.
                    Vacsora után az igazgatónő ült a zongorához, hogy a fiatalok táncolhassanak. A
                    legszebb magyar dalokat játszotta, kiváló szakértelemmel. Vanda a dalok hallatán
                    úgy érezte, hogy bármilyen melegen is fogadták itt, igazában mégsem közéjük
                    való. Idegen neki ez a világ, az érzelmei másfelé húzzák és gondolatai messze
                    kalandoznak. Egyszerre kedve támadt neki valami bosszantó és nyers dolgokat
                    mondani a fokozódó kedvű fiatalságnak. De egyelőre még hallgatott. Ez a
                    tartózkodó, csöndes magábamélyedés már előbb feltűnt Mártának. Oda ment hozzá és
                    megkérdezte:</p>
				<p>- Mi van veled, Vanda? Talán nem jól érzed magadat körünkben? </p>
				<p>Az oláh asszony gondolkodott, hogy mondhatna valami kellemetlent. Gúnyosan
                    kiélezve mondta:</p>
				<p>- Csodállak nagyon benneteket, hogy most, amikor annyi más bajotok van, így
                    tudtok mulatni!</p>
				<p>Márta a lelke mélyén igazat adott Vandának, de erőt vett magán, nehogy
                    legyőzöttnek lássék:</p>
				<p>- Hagyd el azokat a rémlátásokat. Kérlek, vigadj velünk te is, jobban teszed!</p>
				<p>A fiúk figyelme odaterelődött, körülötte csoportosultak, kérlelték:</p>
				<p>- Sokat hallottuk már dicsérni hangját, Nagyságos asszonyom, - hízelegtek neki. -
                    Nyujtsa nekünk azt az élvezetet, hogy megismerhessük mi is. Csak egyetlen egyet
                    kérünk legalább. Egyetlen egyet.</p>
				<p>- Nem vagyok inspirálva, hagyjanak - affektált az asszony. De a sok egymást
                    felülmúló kérés mégis kizökkentette előbbeni hangulatából, jókedvű és kecses
                    lett. Asszonyos kacérsággal engedve a kéréseknek, egy háborús műdalt énekelt.
                    “Régen volt az, talán igaz sem volt.” Taps‑taps után újrázták a fiúk. Ez
                    hiúságának persze hízelgett. Ő is velük kacagott.</p>
				<p>- Ha valaki egyszer hallotta nagyságos asszonyt énekelni, nem fogja elfelejteni
                    többé soha, - bókolt Ákos hadnagy.</p>
				<p>Vandának erre a kijelentésre vidáman felcsillantak a szemei és mosolyogva így
                    szólt:</p>
				<p>- Maguk kedves fiúk s jó hazafiak is kétség kívül, de ilyen történelmi időkben
                    könnyelműség ennyire vigadni, ahelyett, hogy tökéletesen átértenék a helyzetet.
                    Persze ez azért van, mert maguk még alig nőttek ki a gyermekcipőkből.</p>
				<p>Három kis kadett összenézett erre a kíméletlen kijelentésre. Ha nem nővel állanak
                    szemben, merész fellépésre ragadtatják magukat, de így csak pillanatnyilag
                    érezték annak a kellemetlenségét. Minden felindulás nélkül pajzánul
                    válaszoltak:</p>
				<p>- Elég nagy a feje, búsuljon a ló! - Ezen aztán nevettek.</p>
				<p>Ákos hadnagy egész közel hajolt Vandához:</p>
				<p>- Nagyságos asszonyom! Kezeit csókolom, tetszik ismerni ezt a nótát: “Ma még
                    piros élet, holnap fehér álom?” Rózsika! Hogyis van tovább? Ej! Sohse halunk
                    meg! - Kiperdült a szoba közepére, összecsengette sarkantyúját és szilaj kedvvel
                    egyedül kezdte ropni a csárdást. Erre az egész társaság kedvet kapott és a kedv
                    tetőfokra hágott.</p>
				<p>- Beszéljünk mi is inkább másról, - mondta Márta Vandának -, miért is izgatnánk
                    magunkat ilyen tragikumok előhozatalával?</p>
				<p>Vanda nem bírta önuralommal tovább. Szükségét érezte, hogy közölje valakivel
                    háborgó érzéseit. Heves küzdelem zsongatta idegeit, megkönnyebbülést keresett.
                    Talán most az egyszer őszinte vallomást tett Mártának:</p>
				<p>- Szeretem ezt a ti társaságtokat és leghőbb vágyam volna, ha minden svájci
                    mintára oldódnék meg az államban. Nem lennék akkor a gyűlölt papnék társaságára
                    kényszerítve, mert független lenne akkor a kantonokban minden nemzetiség a
                    másiktól. </p>
				<p>Egyszerre felengedett benne minden.</p>
				<p>- Sírni szeretnék - mondotta -, ha arra gondolok, hogy talán ez az utolsó
                    együttlét veletek.</p>
				<p>Márta kétségbevonta ugyan szavainak hihetőségét, őszinteségét, mindamellett
                    szomorkásan hallgatta és vigasztalni kezdte:</p>
				<p>- De Vanda, ki tilthatná meg, bármi következnék is be, hogy azokkal megszakítsd a
                    barátságot, akikhez szíved szerint vonzódol?</p>
				<p>Vanda hosszasan maga elé bámult a padlóra. Egy földdarabot nézett, ami valakinek
                    a csizmájáról törhetett le. Eszébe jutott, hogy az egy darab magyar rög. Vad
                    öröm hasított át a szívén. Nem sokáig lesz az. Rávetette a szemét Mártára, hideg
                    és fölényes gőggel mondta:</p>
				<p>- Pedig ennek így kell lenni, Márta! Ennek így kell lenni!</p>
				<p>Ebben a pillanatban eloltották a villanyt, sötét lett a szobában. Az éjféli
                    harangszó mélabúsan hallatszott be, amint a meghalt esztendőt búcsúztatták. A
                    vén Magura méltóságosan visszhangzotta hangját. Anikó hatalmas akkordokkal
                    kezdett a Himnuszba. Egyszerre mindnyájan elfogódott arccal, egymást átölelve
                    ott álltak a zongora mellett és szívük mélyéből énekelték a magyarok imádságát.
                    Márta szeméből könnyek potyogtak és gépiesen mormolta:</p>
				<p>- Igen! Ennek így kell lenni!</p>
				<p>Csak Vanda, a kétlelkű asszony maradt mozdulatlan, összeszorított ajakkal némán,
                    dacosan magához szorítva alig 13 éves leányát, Dinát.</p>
				<p>- Nem értem ezt a nőt, - súgta Ákosnak Feri, megvető pillantást vetve feléje,
                    hiszen ez valóságos árulást követ el, amiért nem énekli velünk, - jegyzé meg
                    szenvedélyes kitöréssel.</p>
				<p>- Csillapodjanak, - kérlelte az igazgatóné őket. E tüntető magatartásával csak
                    egy újabb okot szolgáltat feljegyzéseimhez, - mondta fontoskodva.</p>
				<p>Vanda észrevette, hogy minden szem megvetéssel mered reá. Felállt helyéről,
                    erőltetett nyájassággal adta tudtul, hogy mennie kell, mert férjének megigérte,
                    hogy még éjfél előtt otthon lesz. A valóság pedig az volt, hogy a Himnusz
                    éneklése alatt éles fütty hallatszott be, oláh segédtisztek jelentek meg az
                    ablak alatt, inzultálni akarták a magyarokat. A három kis kadett felcsatolta a
                    kardját s kirohant, hogy elégtételt vegyen. Mire kiértek, nyomuk veszett a
                    “hősöknek”.</p>
			</div>
			<div type="chapter">
				<head>V.</head>
				<p>Volt egy társadalmi kör, ide tartoztak azok, akik szerették magukat
                    megkülönböztetni másoktól. Nem azért, mintha erre valami kiváló képesség, vagy
                    családi tradíciók jogosították volna őket. Nem. Az ú. n. “hotvolé” örményekből
                    és kurtanemesekből állott. Ha a műveltségük fokát vesszük is irányadóul, a
                    legjobb akarattal sem lehetett előnyükre írni ezt sem, de mert a város
                    vezetésében vezérszerepet töltöttek be, s megvolt a megfelelő anyagi jólétük,
                    azonkívül összevissza házasodtak, ezáltal mintegy nagy családot alkottak s
                    hiúságuk kielégítést nyert azzal, hogy kisajátították maguknak a kisvárosi
                    “előkelőség” címét.</p>
				<p>A lelki műveltség minden finomabb árnyalata hiányzott náluk. Inkább az
                    elbizakodottság, a gőg uralta mindeniket. S minthogy elég sokan is voltak ahhoz,
                    hogy rokoni, sógorsági kötelék címén társadalmi együttest képezzenek,
                    kiépítették azt a válaszfalat, honnan lefelé néztek azokra, akik nagyobbra
                    értékelték az eszem‑iszom, dínom‑dánomnál a szellemi tudást, a lelki finomságot,
                    mint a valódi műveltség mértékét s nem is akartak közéjük vegyülni. Anélkül,
                    hogy ebből személyeskedés fejlődött volna közöttük, éreztették szellemi
                    fölényüket amazokkal szemben.</p>
				<p>A háborús állapot sokaknak jobb anyagi helyzetet biztosított, akik azt előnyösen
                    ki tudták aknázni; a “hotvolé” tagjai közül nem egy volt ilyen. Szokásuk volt
                    minduntalan a támadás fortélyához folyamodni, hogy ezzel magukról eltereljék a
                    figyelmet. A sors keze azonban idővel keményen megérintette őket, elbizakodott
                    jókedvük lassanként bánattá változott és csalódottan ábrándultak ki nagyzási
                    hóbortjukból.</p>
				<p>A Lepsényi‑család feje élemedett korú, ősi magyar típusú férfi volt. D...
                    polgármesterrel kebelbeli jóbarátok voltak. Mindketten meglepő hidegvérrel
                    vettek minden háborús mozzanatot; a szabadelvű irányzattal szemben mérsékelten
                    harcoltak, többre becsülték a konzervatív elvet; de mindeneknél legbecsesebb
                    volt saját jólétük. Lepsényi pipájából hatalmas bodor füstöt eregetve, jobbra,
                    balra nagyokat szokott köpni. A kaszinó törzsvendégei közül vele volt legtöbb
                    dolga a szolgának, mert ha jobbra tette a köpőcsészét, egész biztosan balra
                    köpött; így tehát elhelyezett mind a két oldalon egyet‑egyet. Így nem volt
                    feszélyezve az ő magafeledt élvezetében s vitték a döntő szót a polgármesterrel
                    együtt.</p>
				<p>A Lepsényi‑lányok magasan hordták fejüket, szédítő magasságban érezték magukat
                    sokak fölött. Egy közülük már férjnél volt, kettő boldog bizonyossággal várta a
                    legjobb partit, nem mintha erre személyes előnyeiknél fogva jogot formálhattak
                    volna, nem. A kisebbik Lepsényi-leány, Vilma, négerbarnaságú bőrével, alacsony,
                    tömzsi alakjával és karikalábával egyáltalán nem tartozott a kellemes,
                    esztétikai hatást keltő jelenségek közé, sőt komikus figurává lett, amint
                    hányi‑veti modorával valaki megismerkedett. Kinga, a nagyobbik, már szolidabb
                    temperamentumú volt, külsőre is szerencsésebb, bár ő is büszke megvetéssel
                    tekintett a magánál kevesebbnek tartott egyesekre. Alakja nyulánk, magas volt,
                    fekete haja és elég szabályos arca, melyen már a koravénség előjelei
                    mutatkoztak, elég kellemessé tették. Míg Vilma az ajkbiggyesztés mestere volt,
                    az ő ajka körül gunyoros mosoly játszadozott csupán.</p>
				<p>A polgármester, bár már agglegénysorban volt, állandóan udvarolt nekik, de
                    feleségül nem akarta egyiket sem. Neki egészen különleges nézete volt a nőkről,
                    azaz inkább a nősülésről...</p>
				<p>A család jövendő reménysége a mindeniknél ifjabb, egyetlen fiuk, Gergely volt. A
                    háború szele őt nem érintette, miután atyja felmentette hadi kötelezettsége
                    alól. Az ő élete szakadatlan mulatozásból állott, miközben tanulmányait végezte,
                    úgyahogy.</p>
				<p>A kaszinó helyiségeiben rendezett estélyeken a jelmezes bálok előtáncosa, a
                    roskadozó asztalok mellett részegítő italok élvezete, több afféle töltötte ki
                    életét, amik az idegekre zsongítólag hatnak és a gyomrot táplálják. Volt miből,
                    jutott bőven!...</p>
				<p>Míg a szegény, háborús segélyt kérő családok nyomorgó özöne sikongott a
                    nélkülözés miatt, az ú. n. “hotvolé” dőzsölt, táncolt, tivornyákat rendezett. S
                    nem vette észre, hogy felette mind sötétebb felhők tornyosulnak.</p>
				<p>Mikor már ráeszmélt, akkor késő volt, nem lehetett jóvátenni a mulasztást. A
                    Nemzeti Tanács kérdőre vont ugyan egyeseket és a nép ítélőszéke elé állította, a
                    közélet teréről visszavonulni kényszerítette, de ez mit sem javított a helyzet
                    tragikumán.</p>
				<p>Új korszak kezdődött a történelemben. A megváltozott helyzet rémülettel töltötte
                    el azokat, akik eddig elsőknek tartották magukat; most lecsüggesztett fejjel
                    jártak. Ezekből tellettek ki a hazaárulók és később az ellenség javára dolgozók
                    tábora.</p>
				<p>A Lepsényi‑család ifjú sarja Csonka‑Magyarország egyik vármegyéjében bizalmi
                    állást kapott, de bűnös könnyelműséget követett el. Hűtlen kezelés miatt
                    megindult ellene a vizsgálat. Közben megszökött, köröztették, de hiába, az
                    oláhok védelme alá rejtőzött, bűne a földi igazságszolgáltatás mérlegére nem
                    kerülhetett. Erdélyben családot alapított s még talán boldog is, mert hiányzik
                    belőle a magasabbrendű erkölcsiség, hogy megborzadna önmaga okozta
                    gyalázatától!...</p>
				<p>Az öreg Lepsényit elragadta a jótékony halál. Fia szégyene mély sebet ütött
                    szívén. A polgármester is rég alussza síri álmát. Ezek azok, akiknek el kellett
                    menniök, mert nem valók a nagy átalakulás géprendszerének szerkezetébe s így nem
                    is hiányzanak...</p>
			</div>
			<div type="chapter">
				<head>VI.</head>
				<p>Künn ítéletidő volt. A hó apró szemekben hullott és a szél végigsöpörte vele az
                    utcákat. Mikes Márta egyedül ült a szobájában, mélyen elmerülve egy díszkötésű
                    könyvben. Nagy költők és írók hazafias szellemei lengték körül íróasztalát,
                    inspirálva a cselekvésre, biztatva, bátorítva, hogy ne csüggedjen. Körülötte
                    szinte félelmes volt a csend, csupán a szél süvített végig olykor ablaka
                    alatt.</p>
				<p>A nagy fordulatok idején gyorsan váltják fel egymást az események, nem csoda, ha
                    őt mind jobban hatalmába ejtette az aggodalom. A bizonytalan jövő káoszként
                    kavargott előtte. Mélyet sóhajtott és a könyvet ölébe ejtve jódarabig, maga elé
                    meredt. Majd a “Megváltó” képén pihent meg, mintha onnan világosság sugárzott
                    volna feléje. A sötét gondok múlni kezdtek, a kép szinte bólintva, biztatón
                    szólt hozzá: “Higyj és remélj!”</p>
				<p>Márta előtt kaleidoszkópként peregtek le a közelmúlt eseményei. Zúgó vihar
                    gyanánt jutott a köztudatba, hogy az oláhok behatoltak Erdélybe. És a déli
                    vármegyéket megszállották. Mackensen tábornokot visszaparancsolta a
                    Károlyi‑kormány. És az oláhok mind mélyebben hatoltak Erdélybe. Ez nagyon sok
                    volt egyszerre. Alattomos aknamunkájuk minden lépten-nyomon kiütközött, sőt nem
                    is csináltak már belőle titkot, hogy Erdélyt hatalmukba akarják venni.
                    Leeresztett vasredőnyök mögött tanácskoztak, mialatt a Regátból nagy sereg
                    indult el és egész Kolozsvárig hatolt.</p>
				<p>1919. év február elején történt, hogy az oláhok egy kisebb csapata betört Zilahra
                    is! A menekülők ellepték Somlyót. Zilahon körülbelül egy hétig garázdálkodtak
                    az oláhok. Behatoltak az elhagyott lakásokba s azokat kifosztották. Egyik kiváló
                    dalköltőnk akkor menekült a fővárosba, lakásának kulcsát hű cselédjére bízta,
                    aki oláh létére ritka jelét adta hűségének.</p>
				<p>- Eltakarodjatok innen - rivallt a betolakodó katonákra -, innen ugyan el nem
                    visztek semmit! A gazdám reám bízta és én megőrzöm neki. Olyan ember, mint ő,
                    nincs még egy a világon, aki olyan szépen tudna muzsikálni.</p>
				<p>Odaállt a zongora elé, amin most is illatoztak a művész kedvenc virágai egy
                    hatalmas vázában. Szinte a testével védelmezte a drága hangszert. A harcias
                    ellenállás használt; miután enni és innivalót adott a katonáknak, azok
                    elkullogtak anélkül, hogy valamihez hozzányúltak volna.</p>
				<p>Az ellenséget néhány nap múlva sikerült visszaszorítani a Meszes mögé, heves,
                    rövid harc után. A pusztítás nyomai még sokáig meglátszottak a városon. A
                    Wesselényi‑kollégium falán nagy lőrés tátongott, a Wesselényi‑szobor egyik karja
                    letörve, emlékeztet mai napig is a rombolásukra.</p>
				<p>A baj s veszedelem nem szokott egyedül járni. Alighogy megszabadult Somlyó ettől
                    a lidércnyomástól, egy másik baj zúdult rá. A Kraszna‑folyó kilépett medréből
                    és elöntötte az egész völgyet. Olyan pusztítást csinált a szabályozatlan kis
                    folyó a kültelkeken, amit csak nehezen lehetett pótolni segélynyújtással. A
                    házak egytől‑egyig vízben állottak, némelyiknek csak a teteje úszkált a szennyes
                    víz felületén.</p>
				<p>Ilyen katasztrofális események után meggyötörve várt mindenki a politikai
                    megújhodásra.</p>
				<p>Alig telt el egy hónap, híre jött, hogy az oláhok nagyszámú csapatai megindultak
                    Zilah felé. A fellegvárban táboroztak a mieink, megsemmisíthették volna a
                    kényelmesen bevonuló román hadsereget, de az ellenállás tiltva volt. Azonban az
                    alig pár századból álló székely hadosztály elhatározta, hogy útját állja a
                    Meszesnél. Néhány rozoga ágyúját és gépfegyverét felállította a varsolci tetőn,
                    ezekkel védekezett a túlerő ellen. Közben segítő csapatot kértek a központból,
                    melyre sokáig kellett várni. A vidám fiúk leginkább Erdélyből valók voltak,
                    otthonukat jöttek védeni. Nótázva, hősies elszántsággal vonultak végig
                    Szilágysomlyó főutcáján. Négy évig nem tudták, miért hullott a vérük, most
                    először érezték, hogy van célja a küzdelemnek. Ujjongva fogadta őket a
                    lakosság. Az állami polgári leányiskola nyitott ablakából kendőlobogtatással,
                    éljenezve integettek feléjük a növendékek és tanárnők egyaránt. Csak a harmadik
                    osztály ablakai maradtak zárva, annak a teremnek ablaka, amelyikben Doleschánné
                    tanított.</p>
				<p>- Megtiltom, hogy éljenezzenek! - parancsolt növendékeire a kétlelkű asszony. -
                    Aki megmozdul a helyéről, majd megkapja a büntetését. Nemsokára itt lesznek a
                    románok, hogy rendet csináljanak. Akik nem engedelmeskednek, 25 botot
                    kapnak.</p>
				<p>A fenyegető hangra, mint félénk madárkák, elcsendesedtek a leánykák, csak egy pár
                    bátrabb próbálkozott még:</p>
				<p>- Kérem, Vanda néni, a másik teremben...</p>
				<p>- Csitt! Én nem engedem! Értik?! - Valami vésztjósló sejtelem szállta meg
                    mindnyájuk lelkét, nem mertek dacolni tanárnőjükkel. Sohase látták még ilyennek,
                    most híven fejeződött ki egész valója előttük.</p>
				<p>Megtudta ezt az igazgatónő is.</p>
				<p>- Hogy mennyire csalódtunk Vandában, azt hiszem, azt mindnyájan tudjuk, -
                    nyilvánította ki egyszer a kollégák előtt. - A történtek után, amit a
                    harmadikosok bepanaszoltak, azt hiszem, egyetértünk abban, hogy magatartása
                    megbocsáthatatlan és be kell jelentenünk a hadbíróságnál. Árulót nem tűrhetünk
                    magunk között - folytatta szigorú hangon -, közeledik március 15‑e, nem bízhatom
                    rá növendékeim előkészítését az ünnepélyre; közreműködését teljesen mellőzni
                    fogom. Most, amikor a szokottnál is impozánsabb keretek között akarjuk
                    megtartani nemzeti ünnepünket a városi hatóság és a hadtestparancsnokság
                    határozata folytán, ezt mindenképp így kell tennem. Szomorú, hogy ilyen
                    helyzetben vagyunk s egy közülünk a gyűlöletet szítja a magyar nemzeti eszme
                    ellen. Ez felháborító! - Régen volt az igazgatónő ennyire felizgulva és a
                    tanárnők mindnyájan egyetértettek vele.</p>
				<p>- Talán beszélne vele négyszemközt az igazgatónő! - véleményezte valamelyik.</p>
				<p>- Egy szót se vesztegessetek rá többet, - mondta ki a határozatot. Ezzel véget
                    ért a konferencia. </p>
				<p>Odakint pedig gyűltek a vészterhes fellegek. A söpredék is mozgolódni kezdett és
                    mind gyakrabban lendült meg a hegytetőről jövő fuvallatban egy‑egy vörös zászló.
                    A bolsevizmus réme ott settenkedett a haldokló magyar város körül.</p>
				<p>Tavaszi eső permetezett. A járdán tolongtak az emberek, sokan bejöttek a vidékről
                    is, hogy március 15‑ét ünnepeljenek. Este előadás volt a színházban. Márta
                    felolvasásra készült “A magyar nő kötelessége a háborúban” címen. Vanda már
                    délelőtt nagy magyar jelvénnyel jelent meg az iskolában. Kételkedve látták
                    társnői ezt a tüntetést. Vajjon mi indíthatta erre a ravasz, számító asszonyt?!
                    Mártának feltűnt, hogy ma túl izgatott, szüntelen mellette van és a Himnuszt is
                    énekli. Gyanús volt a nagy megszelídülés.</p>
				<p>Márta gondolkodott: Ez sejt valamit, megtudta talán, hogy feljelentést tettek
                    ellene s nyomában detektívek járnak. Feltűnt, hogy a többi gyanúsítottak is ma
                    túlbuzgóan hallgatták az ünnepi beszédet, csak P...‑t nem lehetett látni
                    velük.</p>
				<p>A nagy tömegben egyszerre aztán észrevette Márta, hogy Doleschánné eltűnt mellőle
                    és később tudta meg, hogy letartóztatták őt is férjével és annak két
                    adjutánsával együtt. Délután már internálják is őket.</p>
				<p>Az eset váratlanságával nagy hatást gyakorolt mindenkire és a közvélemény velük
                    szemben nagyon különböző volt. Hogy dr. Doleschánt elfogták, ezt mindenki
                    természetesnek találta, de a felesége felmentéséért többen fáradoztak, különösen
                    a nők közül, mert Vanda anya volt. Voltak, akik szánakoztak rajta, de a
                    legtöbben úgy vélekedtek, hogy megkapta méltó büntetését. Azzal vádolták, hogy ő
                    csempészte ki a magyar hadsereg mozdulatairól a jelentést lekváros csuprokban a
                    románoknak. Most makacsul ragaszkodott ahhoz, hogy férjével együtt maradjon.</p>
				<p>- Nem, nem, Kori, veled megyek! Ha te áldozatul estél hazafiasságodnak, nem
                    akarok tőled én sem elmaradni! Veled szenvedek!</p>
				<p>Letépte melléről a magyar jelvényt és rátaposott! Szinte toporzékolt dühében. A
                    gyermekei belekapaszkodtak és hangos sírással kérlelték:</p>
				<p>- Ne hagyj itt, vigy magaddal, anyukám!</p>
				<p>Egészen theatrális jelenet volt. A gyengébb idegzetű nők szemében már ott ült az
                    obligát könnycsepp. Vanda hősies pózt vett fel és tovább háborgott:</p>
				<p>- Ne sírjatok! Nemsokára visszajövünk! - Eltaszította őket magától s hangos
                    méltatlankodással szidta a magyarokat. Hirtelen magához ragadta a két
                    leányát:</p>
				<p>- Jöttök velem a zárdába, ott majd vigyázni fognak reátok, míg én odaleszek! - és
                    elviharzott velük.</p>
				<p>A járókelők megállottak és úgy bámulták a hidegvérűségét e rettenetes órában. A
                    vallás a legmegnyugtatóbb a földön s ahol leginkább fellelhető, az a zárda
                    csendessége. Falai között elcsitul a felzaklatott lélek és enyhülésre talál. A
                    két leány szívében titkon ott rejtőzött a beléjük nevelt ellenséges érzület;
                    gyűlölettel töltötte el őket az apácák iránt az a tudat, hogy azok a magyarokért
                    imádkoznak. Bár a vallás szelíd fénye ragyogta be ezt a helyet, reájuk mégis
                    igazi börtönt jelentett. Dacosan vágták le fejüket, mikor a főnökasszony előtt
                    állottak.</p>
				<p>A főnökasszony kiváló bajor nő volt, részvéttel hallgatta meg a gyermekeiért
                    aggódó anyai szív panaszát. S annak ellenére, hogy jól ismerte a fortélyos
                    asszonyt, mégis keresztényi kötelességgel teljesítette kívánságát s a leánykákat
                    védelmébe fogadta.</p>
				<p>Vanda könnyebbséget érzett szívében, aggódása enyhült a nagylelkűséggel tett
                    ígéretre, amit a jó lelkű főnöknőtől hallott.</p>
				<p>- Bármi fog bekövetkezni - gondolta -, itt biztonságban lesznek. Hiszen az
                    ellenség is respektálja a zárdát, - mondta, de hangjában észrevehető volt a
                    ravasz célzatosság, mellyel a “román megszállásra” gondolt. A hangsúly nem
                    kerülte ki a főnökasszony figyelmét.</p>
				<p>A két leány még mindig görcsösen kapaszkodott anyja karjaiba, de a reájuk
                    várakozó nővér szeretetteljes szelídséggel lebontotta őket onnan s felvezette a
                    kijelölt hálóba. Siránkozó hangjuktól visszhangzott a csendes folyosó. Vanda
                    szenvedő arccal nézett utánuk: hiszen ki tudja, látja‑e még őket valaha? A
                    fájdalmas anyaság szinte glóriát font köréje.</p>
				<p>A főnökasszony részvéttel vigasztalta:</p>
				<p>- Nyugodjék meg az Isten akaratában. Ő irgalmas, kegyelmes és felemeli a
                    szenvedőket. Leánykái nálunk a legjobb bánásmódban fognak részesülni s bármikor
                    megtalálhatja itt... Olyan nevelést kapnak, ami legjobban megfelel
                    egyéniségüknek és lelkiüdvösségükről is gondoskodunk.</p>
				<p>- Nemeslelkűsége meghat engem és mély hálára kötelez, - szólt elcsukló hangon
                    Vanda. - Még csak arra kérem a főnökasszonyt, ha mégis arra kerülne a sor, hogy
                    menekülniök kellene, kérem, vigye magával leányaimat Bajorországba.</p>
				<p>- Úgy lesz, amint óhajtja, de Isten óvja ettől kedves magyar hazánkat, hogy ez
                    bekövetkezzék! Mária, Magyarország védasszonya, könyörögj érettünk! Viselje
                    tehát szenvedését megadással, mindnyájunknak jut valami keserű fájdalom az
                    életben és annak oka többnyire saját magunk voltunk, nézzen a keresztre s onnan
                    vigasztalást nyer. - Jóságos mosollyal még egyszer végignézett Vandán, azután
                    halk léptekkel befelé indult. Doleschánné mázsás szívvel vánszorgott kifelé.</p>
				<p>Mikor becsukódott utána a nehéz zárdaajtó, ideges rángást érzett egész testében.
                    Most látta csak, milyen nagy csapást mért rá a sors, amikor gyermekeitől el
                    kellett szakadnia.</p>
				<p>Hosszú menetben vonultak e nap délután fegyveres kíséret mellett végig a főutcán
                    az állomásig: Aciu ügyvéd is, aki most vármegyei főispán, aztán a két adjutáns,
                    akik mindketten magyar anyától származtak s árulói lettek a magyar hadseregnek.
                    Úgy látszik, apjuk vére túlnyomóan csörgedezett ereikben. Azóta elsőrangú állást
                    töltenek be Erdélyben valahol...</p>
			</div>
			<div type="chapter">
				<head>VII.</head>
				<p>Márta a színházban tartott felolvasása után csakhamar otthagyta az ünnepélyt. A
                    napi események nagyon felizgatták idegeit s kimerültnek érezte magát.
                    Zsibbadtságot érzett tagjaiban, érezte, hogy szemeit messze elkerüli az álom. Az
                    asztalán egy levelet talált, amit gyorsan elolvasott: “Drága Márta! Kérjük,
                    fogadja jóindulatába három gyermekünket távollétünk alatt. Bízunk nemesen érző
                    szívében. Kori és Vanda.”</p>
				<p>Nem akart hinni a szemeinek. Dehát lehetséges volna, hogy az ádáz magyarokra
                    gyűlölködő “cinemintye” az ő gondjaira bízza gyermekeit. És miért éppen őt kérik
                    erre? A többi kartársak is megtették, hogy bujkálásuk alatt, mikor mint
                    összeesküvőket üldözték, elrejtették maguknál gyermekeit, mint ártatlanul
                    szenvedőket, de akkor még nem tudták azt, hogy valóság, amivel vádolják őket.
                    Most már kiderült alattomos aknamunkájuk s csak megvetéssel fordulhat el tőlük
                    mindenki. Ahogy tovább szőtte gondolatait, nem titkolhatta maga előtt, hogy
                    szánalmat érez, mint anya iránt, akit talán örökre elszakítottak gyermekeitől.
                    De nemzeti érzése hatalmasabb volt minden részvétnél és heves harcot vívott
                    saját lelkiismeretével. Kinyitotta az ablakot, jól esett forró homlokának az
                    éjszakai hűvös levegő, a világosságba beszabadultak az éjjeli lepkék s a
                    villanylámpa körül keringtek. Kívülről a tücskök ciripelése és a békák távoli
                    hangversenye hallatszott. A csöndes estében lecsitultak háborgó érzései és úgy
                    érezte, jobb nyugodt megfontolással mérlegelni a dolgot. Átsuhant a lelkén a
                    közelmúlt és a jelen, mint egy kaleidoszkóp. Lenn a város zajában a politikai
                    nézetek gyűlöletes ellentétben állottak egymással. A kommunisták várják a
                    jeladást a központból, mikor nyíltan felléphetnek és ez a népvélemény mindjobban
                    összeütközik a Nemzeti Tanács érveivel. Az engedetlenség nőttön-nőtt, az elnök
                    erélyessége megtört, egyfelől a kommunisták törekvései, másfelől az úgynevezett
                    mérsékeltek agitációi folytán. Sok gerinctelen ember akadt az elöljárók között
                    is, akik siettették az oláh veszedelmet, velük együtt tanácskoztak éjnek idején;
                    végül megállapították, hogy nincs más mód, mint be kell hívni az oláhokat. A
                    tömeg támadásra készül a Tanács ellen. Ebben a nagy káoszban minden pillanatban
                    megszegik a tulajdonjog szentségét, a fegyelmezetlenség oly nagy mérvet ölt,
                    hogy mindenki érzi, tenni kell valamit. De mit? A kérdés szinte az égig nyúlt
                    Márta előtt. Tehetetlen gyengeségében legszívesebben sírni szeretett volna.
                    Kétségbeesetten feküdt le és álmatlanul bámult bele a sötét éjbe.</p>
				<p>Közben az oláhok folytatták aknamunkájukat. Annak ellenére, hogy legfőbb
                    vezéreiket internálták. Az összeesküvők itt a magas hegyek között kitűnő
                    búvóhelyet találtak. Itt rejtőzködött már néhány nap óta Gece vikárius is, mert
                    nem érezte magát elég biztonságban a rom. kath. zárda pincéjében, ahova a
                    plébános jóvoltából menekült, s mivel erre senki sem gondolt, így megmenekült az
                    internálástól. P... is vele volt. Mindketten oláh parasztnak öltözve, egy
                    fakunyhóban, fenn a tetőn húzták meg magukat, várva a pillanatot, mikor a
                    hangulat más irányt vesz. De itt lehetetlen volt sokáig kitartaniuk, minden
                    lépten‑nyomon reájuk találhattak. Elvégre egyszer valakinek eszébe juthat a
                    Magura tetején is kutatni. Mély beomlások, földalatti üregek találhatók még itt
                    a régi történelmi időkből, amikor vár állott a hegyen s alatta átvezetett a
                    titkos folyosó egész a Báthoriak várába. Könnyen áldozatul eshettek volna
                    merészségüknek. Hűvös szél fújdogált ott állandóan és különösen éjszaka jól
                    esett volna egy kis pásztortűz melege. De nem merték meggyujtani, mert a sötét
                    éjben árulójuk lett volna. A tilosság izgalma alatt a pap teljesen kimerült
                    volt, érzékei az ellankadástól megdermedtek. Már csak a P... ügyességében bízott
                    és ez mindent kockáztatott is érte. Az éj leple alatt kimerészkedett
                    rejtekhelyéről és a városnak vette útját. A bozótokon át egyenes vonalban a
                    szülei házának tartott. Azalatt a vikáriust minden kis zörrenésre a legnagyobb
                    rettegés fogta el. Ha egy róka, vagy nyúl elosont a közelben, kínos feszültséget
                    érzett ilyenkor idegeiben. P... nagyon soká jött. A pap kétségei között pokoli
                    kínokat szenvedett. Mi lesz vele, ha a fiú cserbenhagyja?</p>
				<p>Végre derengeni kezdett az ég alján, s a távolból mintha lódobogást hallott
                    volna. Összerezzent, elveszettnek hitte magát. Balra a fenyves alján egy lovas
                    vágtatott, aki egy percre eltűnt szemei elől, hogy annál kínosabbá tegye a
                    bizonytalan helyzetet. Majd megint feléje tartott: a vikárius úgy érezte, hogy
                    torkában dobog a szíve. Végre felismerte a lovasban P...‑t. Tógyer gyorsan
                    leszállott a lóról és felsegítette rá a papot, aki elhízott alakjával úgy ült a
                    nyeregben, mint az a bizonyos humoros állat a köszörűkövön. P... a hegy túlsó
                    oldalára mutatott, hogy arra siessen le a völgybe, ott talál a faluban oláh
                    papot, akinél menedékhelyet nyerhet, amíg a magyarok keresik.</p>
				<p>- S mi lesz veled? - kérdezte a pap.</p>
				<p>- Velem ne törődjön, atyám, csak saját védelmére gondoljon, hogy mielőtt a nap
                    felkel, odaérjen. - Így menekedett meg a magyarfaló vikárius, miután teljes egy
                    hónapig egy alacsony, nedves helyiségben rejtőzködve, napfényt sem látott.</p>
			</div>
			<div type="chapter">
				<head>VIII.</head>
				<p>- Mi a baj, Vargáné? - kérdezte Márta oda haza a belépő asszonytól.</p>
				<p>- Egy úr, kérem, már másodszor keresi nagyságodat. Azt mondja, valami hivatalos
                    küldetésben jár. Beereszthetem?</p>
				<p>- Hadd jöjjön be.</p>
				<p>Az ajtóban már meg is jelent egy feketeruhás, feszestartású alak.</p>
				<p>- A nevem Pausz Jenő detektív. A székely hadtestparancsnokságtól vagyok kiküldve.
                    Bocsánatot kérek, hogy zavarom, tudom, hogy megjelenésem kellemetlen, de egy
                    ügyet kell tisztázni. Ugyanis feljelentést kaptunk, hogy nagyságod az oláhokkal
                    tart. - Mialatt beszélt, tekintetét a földre szegezte.</p>
				<p>Mártát ez a hír úgy érte, mint a villámcsapás. Ő és az oláhok! Még feltevésnek is
                    nevetséges. Bármennyire is nyugodtnak akart látszani, lázas izgatottsággal
                    kérdezte:</p>
				<p>- Igazán váratlanul ér ez az ostoba gyanú. Ha szabad tudnom, ki a feljelentő?
                    Szerintem ez csak rosszakaratú ráfogás és bosszú műve lehet.</p>
				<p>- Én is azon a nézeten vagyok, “ráfogás”, - szólt a detektív s közben oldalt
                    Mártára tekintett.</p>
				<p>- Maga is azt hiszi és mégis idejött?!</p>
				<p>- Kérem alássan, a parancs: parancs! Legszívesebben elengedtem volna a magam
                    részéről, mert én ismerem jól önt és csak annyit mondok, hogy ezentúl ne bízzék
                    a kollégáiban. A szél felőlük fúj.</p>
				<p>- Szörnyűség!</p>
				<p>- Bizony, ez szörnyűség, de igaz. De vigasztalódjék, én tudom, hogy ön ártatlan.
                    Persze, csekélységemre már nem emlékszik, de nem csodálom. Valamikor még
                    őrmester voltam és a beregszászi kórházban feküdtem, élet‑halál között vergődve,
                    mikor ön azzal, hogy előhívta a hitestársamat, a Katót, olyan nagy jót tett
                    velem, amit nem tudok elfelejteni! Éppen azért kértem a parancsnok urat, hogy
                    hadd jöjjek el én ide, mert így most már csak a legjobb jelentést teszem
                    meg.</p>
				<p>- Köszönöm, - szólt Márta meghatódottan az egyszerű ember hálás érzelmei
                    hallatára. Jól esett ez, feledtette a keserűségét. Kezet nyújtott neki, amit az
                    tisztelettel csókolt meg.</p>
				<p>- Tessék nyugodt lenni, én mindenkor kezességet vállalok nagyságodért. És most
                    még arra kérem, legyen segítségünkre, hogy hol kutassunk a vikárius után, mert
                    az nagy bűnös a mi szemünkben és nem bírjuk kézrekeríteni.</p>
				<p>- Őszintén sajnálom, de nem tudok róla semmit. Hanem cinkostársai közül
                    megnevezhetek egynéhányat.</p>
				<p>- Éppen erre akartam megkérni, tessék diktálni, bejegyzem ide a noteszembe... Így
                    ni: kéz kezet mos.</p>
				<p>Jegyezgetett, majd mély meghajlással elhagyta a szobát.</p>
				<p>Márta hosszasan elgondolkodott. A kipattanásig feszült volt minden idegszála és
                    rettentően fájt neki ez a gyalázatosság. Érezte, hogy beszélni kell most
                    valakivel, mert e magányosság szenvedés. Nem bírt otthon maradni, elsietett a
                    Nemzeti Tanácsba. Csak dr. Kiss Lajost találta ott, aki azzal foglalkozott, hogy
                    valami nyomtatványokat égetett el és a lángokban gyönyörködött.</p>
				<p>- Miért ítélte ezeket máglyára? - érdeklődött Márta.</p>
				<p>- Mert ezek bűnjelek, a magyar és oláh barátság bűnjelei. - Márta tágranyitott
                    szemmel nézett rá, mint aki azt hiszi, tréfál vele a másik.</p>
				<p>- Igen, ezek azok, amit az éjjel tartott titkos tanácskozáson határoztak. Arra
                    vonatkoznak, hogyha az oláhok bejönnek, csendben viselkedjék mindenki.
                    Olvassa.</p>
				<p>Márta érdeklődéssel böngészte.</p>
				<p>- Szép kis társaság! - jegyezte meg. - A vikárius, Doleschán és felesége, aztán a
                    magyar városatyák közül néhányan aláírva. És hogyan jutott mindehhez?</p>
				<p>- Sikerült elkoboztatni. - Aztán elpanaszolta Márta is a rajta esett
                    sérelmet.</p>
				<p>Dr. Kiss megütközéssel hallgatta.</p>
				<p>- Bizony Márta nem tudjuk, mit rejteget a jövő?! Rólam azt mondják, nem tudom a
                    rendet fenntartani. Átveszik az uralmat. A hatalmon egy zsidó fiú, Kún Béla ül!
                    Ezzel meg van pecsételve az ország sorsa, lejjebb már nem süllyedhetünk. Nem
                    azért, mert zsidó, hanem mert csirkefogó!</p>
				<p>Márta keserűen kiáltott fel:</p>
				<p>- És maga vissza akar vonulni? És hidegvérrel végignézni azt, hogy a mélységbe
                    taszítják a magyart?! A nép rokonszenvez magával, nem szabad visszavonulnia!
                    Érti, nem szabad!! A legválságosabb pillanatban nem szabad elbocsátani a
                    kormánykereket. Álljon a magyarság élére, ne adja ki kezéből a fegyvert!</p>
				<p>Az elnök túláradó gyöngédséggel nézett rá.</p>
				<p>- Elhiszem, hogy nagyon kínosan érinti ez a fordulat, talán csalódottnak érzi
                    magát és gyávasággal vádol a lelke mélyén. De nincs igaza. Tudja, a mi időnk
                    lejárt, én azt hiszem, van predesztináció a nemzetek életében is. Fenékig kell
                    kiüríteni a keserű poharat! Csak arra kérem, a fronton harcolók ünnepi
                    ajándékaival siessenek, mert elkésik. Óh, ha a lelkembe látna és tudná, mi megy
                    itt végbe! Százféle láng égeti a szívemet! De sietnünk kell. Szedjük össze
                    pontosan iratainkat, nehogy a kommun urai itt találják.</p>
				<p>Márta kínosan felkiáltott:</p>
				<p>- Tehát minden elveszett, Lajos! Én a maga kezében biztonságban láttam a várost.
                    És most? Hova vezet ez? Higyje el, nagyon fáj, hogy gyengének kell látnom magát.
                    Hiszen maga inkább sudár tölgy, mint hajlékony cserje! - S akaratlanul
                    megérintette karját.</p>
				<p>A teremből az utolsó éjjeli őr is eltűnt már, s ők szótlanul indultak hazafelé.
                    Az égen komor felhők uszkáltak, mintha a szél monoton gyászindulót dudolt volna,
                    csak olykor bukkant elő a hold fényével, s a két magyar reménytvesztve haladt
                    egymás mellett...</p>
			</div>
			<div type="chapter">
				<head>IX.</head>
				<p>A Báthoryak régi várának romja a város közepén áll. A két torony és a főbejárati
                    kapu jókarban van még. Az oszlopokat a borostyán és felfutó hajnalka borítja,
                    csak itt‑ott látható valami az omlatag falból. A vár kertjében, a százados fák
                    árnyai alatt állították fel a világháborúban elesett hősök emlékoszlopát,
                    melynek tetején ércsas keresztbe fektetett kardot markol és szárnyait csüggedten
                    ereszti le. Az “elvtársak” itt, e történelmi helyen gyűltek össze a vörös zászló
                    alatt, hogy megfertőzhessék a multnak szent emlékét. A Marx tana, mint a
                    forgószél ragadta magával az alsóbb néposztályt, de elsodort az ár olyanokat is,
                    akik tegnap még jó magyaroknak vallották magukat.</p>
				<p>A csapszékek tömve voltak dőzsölő férfiakkal és némberekkel, akik mikor kellően
                    teleszívták magukat szesszel, nyakukon kidagadt erekkel ordították hamis
                    programjukat.</p>
				<p>A százados fák pedig méltóságteljes nyugalommal hallgatták. A csőcselék uralma
                    mind nagyobb tért hódított. A tanáriban is szóba került, ki lehet közülök
                    bizalmi, ki nem. Kún Zoltán nyerte meg legelőször a kommunisták bizalmát. Hiú
                    ember volt, akinek tetszett a gondolat, hogy vezérszerepet tölthet be, hatalmas
                    programbeszédével. Egyszerre meghódította a szakszervezetet. A többiek részint
                    haboztak, részint hallgatásba merültek. Azt mindenki tudta, hogy ellenkezni nem
                    tanácsos velük, meg kell alkudni látszólag legalább is a helyzettel és
                    alárendelni magát a népbiztosok akaratának. Kún Zoltán a szakszervezet újabb
                    határozatáról nemsokára értesítette a tantestületet, amely így szólt: “A felső,
                    közép- és alsófokú iskolák tanárai, tanítói egyelőre próba időt kapnak, vajjon
                    beválaszthatók‑e bizalmiaknak? Addig is az új tanfelügyelők tegyenek jelentést
                    és látogatásaikat fogadni tartoznak. Aki ezen rendeletet nem teljesíti,
                    állásával játszik.” A tanfelügyelő meg is jelent nemsokára az állami iskolában.
                    Iparos ember volt, aki a négy eleminél többet nem végzett, amellett hallatlan
                    ostoba volt és új szerepében teljesen tájékozatlan. A tanárokból akaratlanul
                    előtört a nevetés, amikor eltávozott, de bizony ez a jókedv az akasztófahumorhoz
                    volt hasonló. Az alpolgármester egy másik iparos lett, akinek ebbeli
                    tevékenysége abban merült ki, hogy házról‑házra járt s ahol egy villanylángnál
                    több égett, azt leoltotta, mert a szovjet urai csak egyet engedélyeztek egy
                    lakásban. A harangozó - szintén magas “hivatalnok” lévén - vigan dülöngött végig
                    a főutcán, zsebei boros és sörös palackokkal voltak telerakva. Rekedten
                    kiáltozta, ezekre mutatva: “Elvtársak! Itt van a szabadság, egyenlőség,
                    testvériség a zsebemben!” Sokan elmosolyodtak rajta, mások értelmetlenül
                    bámultak rá, pedig igaza volt a harangozónak! Csak a részegség esztelenségeiben
                    születhetett meg ilyen szabadság. Közben a kommunista vezérek titkos szavazattal
                    döntöttek afelől, kik kerüljenek a “fekete”‑listára, akiket május elsején
                    kivégzésre szántak. Ezek között az elsők egyike volt Márta is, aki néhány derék
                    magyar nővel most is azon fáradozott, miként juttathatnák ki a husvéti ünnepekre
                    a frontra azokat az adományokat, amik nagy ládába összecsomagolva készen várták
                    az útnakindítást. A közhangulat amellett foglalt állást, hogy a románokat jó
                    lenne talán mégis behívni. A káosz mind nagyobb‑nagyobb mérvet öltött,
                    voltaképpen már nem tudták, melyik jelentene rájuk nézve kisebb veszedelmet: a
                    kommunisták, vagy az oláhok.</p>
				<p>Kún Zoltán egy újabb intézkedéssel állott elő a tantestületben, ami hatásában
                    felülmulta az eddigieket. Budapestről két állítólagos tanárt küldtek le
                    Nagykárolyba, akik ott az új nevelést és ennek új módszerét adják elő. “Ott kell
                    lenni mindnyájunknak e korszakalkotó új pedagógiát meghallgatni. Senki ne
                    próbálja magát kivonni e kötelezettség alól, vagy ha mégis megtagadná az
                    engedelmességet, - úgy tekintse magát állásából elbocsátottnak. Gondoskodtam
                    arról - úgymond -, hogy ingyen utazást és bőséges napidíjat kapjunk mindnyájan,
                    akik ott leszünk!” Ezzel enyhíteni akarta a szigorú rendelkezést.</p>
				<p>A pénz ígérete sokakat megtévesztett. Egyesek pedig, bár gyűlölettel voltak
                    eltelve az egész őrült ideológia iránt, átgondolva jól a helyzetet, arra a
                    reális megállapodásra jutottak, hogy csupa ésszerűségből sem vonhatja ki magát
                    az új rendelkezés alól senki.</p>
				<p>Mártának is végig kellett hallgatnia a két zsidó férfi pedagógiai fejtegetéseit,
                    melyek a vármegye háza dísztermében hangzottak el. Bár meg volt róla győződve,
                    hogy ez az abnormis állapot soká nem tarthat és túlsok ügyet nem is vetett a
                    hallottakra, mégis mély nyomokat hagyott bensőjében. A többiek is szinte bódult
                    aggyal távoztak a helyszínről s hazafelé utaztukban élénk vita fejlődött ki
                    között pro és kontra az új nevelési és tanítási eljárás helytelen irányzatát
                    kárhoztatva vagy helyeselve. Márta hallgatagon ült egy sarokban és kinézett az
                    ablakon és elmerült a táj szépségeiben. Semmit sem látszott tudni a vitáról,
                    mikor az igazgatónő megszólította. Talán saját lelki ismeretét is ámította,
                    amikor így szólt hozzá:</p>
				<p>- A fizetés valóban nagyszerűnek ígérkezik. Végre méltányolni fogják munkánkat és
                    értéke szerint díjazni. Sőt, ha propagandát csinálunk ez eszmének, ezért valóban
                    fejedelmi díjat igérnek. Márta! Ha mi ketten összefogunk és a vidéken is
                    elhintjük ennek a magvát, szép eredményt érünk el és gazdag jutalom vár ránk.
                    Mit szólsz a gondolatomhoz?</p>
				<p>Márta ajkán keserű mosoly vonult el, alig tudta csudálkozását és megbotránkozását
                    elrejteni. Szinte undorodva látta, hogy Anikó is rabja a pénznek. Hogy nagy és
                    szent meggyőződését ilyen könnyedén feláldozza; szinte fájdalmat érzett miatta.
                    Íme egy asszony, akiben csalódott. Akit jó magyarnak hitt és az első kísértésre
                    meginog. Hosszú hallgatás után csak annyit mondott:</p>
				<p>- Erre még most határozott választ nem adhatok.</p>
				<p>Szerencsére a vonat beérkezett velük Székelyhidára és más irányt adott a
                    társalgásnak. A vidéki kis csatlakozó állomás szokatlanul élénk volt. Az utasok
                    hangosan magyarázgatták egymásnak, hogy repülők jelentek meg a város felett,
                    röpcédulákat dobtak le, egyet a vikáriusék, másikat Maiorék udvarára. Az volt
                    ráírva: “Ne csatlakozzatok a magyarokhoz, mert azok most bolsevikiek lettek.
                    Közeledünk, hogy felszabadítsunk benneteket, testvéreink!” S aláírva néhány
                    ismert román politikus neve.</p>
				<p>- Mi alól szabadítják fel? - kérdezte egy magyar dühösen.</p>
				<p>- Hát a magyar iga alól - vágta oda egy úrféle.</p>
				<p>- Úgy van az bizony! - ordított egy harmadik. - Ma nekem, holnap neked.</p>
				<p>Utasaink is felfigyeltek erre a zajra.</p>
				<p>- Mi az, mit újságoltak ezek? - kérdezték nyugtalankodva.</p>
				<p>- Ne hallgassanak rá! - mondta Kún Zoltán, - szóra sem érdemes. Vészhír ez, mint
                    a többi, ami a levegőben kering. </p>
				<p>Pedig valóság volt ez, csak szerette volna magától elhessegetni ennek a
                    lehetőségét, mert hiszen akkor az ő hatalmának a csillaga lehull, ha az oláh
                    hadsereg beteszi a lábát Szilágysomlyóra.</p>
				<p>A helyiérdekű lassan zakatolt és lihegve kapaszkodott fel a hegynek. Gyönge volt
                    a tüdeje, alig bírta vonszolni a kis lokomotív a néhány hozzá ragasztott kocsit.
                    A hold a magas emelkedések és mély völgyek vidékére misztikus fényt szórt,
                    megvilágítva egy‑egy faházikót, amelyek fönt a hegyoldalon parányi
                    ablakszemükkel, mint apró szentjánosbogárkák néztek le a völgybe. Biztosan,
                    nyugodtan, meghitten él ott egy‑egy pásztor, nem törődve a világ zajával. Ezek
                    csak olykor jönnek le vasárnaponként, ha az Istenházába akarnak menni. De az is
                    megesik, hogy csak a kőkeresztig jutnak el, ami elég van errefelé az útszélen.
                    Ezeknek biztosan nem probléma a kommunizmus. A megszállás, a haza, a háború.
                    Talán nem is tudnak róla, s amit tudnak is, zavarosan. Boldogok is a lelki
                    szegények!</p>
				<p>Régi közmondás, hogy a rossz hír szárnyon jár. Alig érkeztek be a pályaudvarra
                    utasaink, mindenki arról beszélt; minden pillanatban itt lehet az oláh hadsereg.
                    Nyugtalanító érzés szállta meg a lelkeket: Mi lesz az összegyüjtött ajándékkal,
                    a jótékony hölgyeknek ez volt a legégetőbb kérdés. A hadtestparancsnok
                    várakozásra intette őket. A telefonjelentések a legszomorúbb hírt hozták: “A
                    helyzet tarthatatlan.” Feszült várakozás, kifejezhetetlen érzelem uralma alatt
                    állott mindenki és most következett a borzalmak éjjele: lövés, lövés után
                    hangzott el, mely megreszkettette az épületeket. A lakosság nyugtalansága
                    tetőfokra hágott, nagyon kevesen húnyták le szemüket ezen az éjen. Megindult az
                    ágyúk félelmes versengése. A trén dörömbölve vonult végig a városon s mindig
                    több‑több holtrafáradt magyar vitéz bukdácsolt tépett ruhában, sárosan az
                    éjszakában, futva az ellenség elől. A varsolci tetőn dühös elkeseredéssel
                    tartották a frontot a hős székely fiúk. Bár Csucsa már elveszett, az oláh még
                    nem mert mozdulni, mert azt hitte, tízszer akkora sereggel áll szemben. 1919
                    április 11‑én, ezen a végzetes napon, hűvös reggelre ébredt a város. A nap hideg
                    fényével szórta sugarait a fenyvesekre, csípős szél hordta az ágyúk és
                    gépfegyverek zaját. A Maguránál az oláhok, a Puposról a magyarok ágyuztak, a
                    völgyben elterülő város felett úgy röpködtek a golyók, mint nyári estén a
                    fecskék. Mire a nap délre hágott, a varsolci tetőn élő magyar vitéz nem volt már
                    és a föld az oláh lovaknak lábai alatt dübörgött. Utolsó percig védték magukat a
                    magyarok, hogy megtévesszék az ellenséget és időt nyerjenek maguknak a
                    menekülésre és egész az Érmellékig vonultak vissza. Hogy tönkre ne tegyék a
                    várost, az elöljáróság pedig fehér zászlóval kivonult a hódítók elé.</p>
				<p>Csend ült a városra, iszonyú, félelmetes csend. A lakosság behúzódott házaiba.
                    Kimerültség, félelem és csüggedés vett rajtok erőt. A tisztviselők az éjjeli
                    órában kikapták fizetéseiket három hónapra előre és kiadták a jelszót: “Esküt
                    nem tenni!” A kommün vezérférfiai az éj leple alatt megugrottak s az utolsó
                    menekülő vonat hajnalban elhagyta a pályaudvart. Márta mélységes elkeseredést
                    érzett, amikor megtudta, hogy nincs több menekülő vonat. A kimerülés annyira
                    erőt vett rajta, hogy hajnalra elnyomta az álom. Pályatársnői közül alig maradt
                    itt egy‑kettő. Az esze szinte fellázadt saját maga ellen, miért is maradt itt?
                    Elhagyta volna ítélőképessége? Micsoda hatalom tartotta fogva, hogy erre az
                    elhatározásra bírta? - ezek a kérdések tolultak eléje, amikor felébredt. Csak
                    később eszmélt arra, hogy tulajdonképpen helyesen cselekedett, amikor a nehezebb
                    részt választotta. Vajjon nem kellett volna‑e valamennyinek ottmaradnia? A lét-
                    és életigazságok később emellett szólottak.</p>
				<p>Arca sápadt, szenvedő volt, szenvedő szemei előtt összefolyt minden és
                    bizonytalan léptekkel járt fel‑alá a nyitott tornácon. Az utcákon felállított
                    géppuskák kattogása idáig hallatszott. Az oláhok mint megannyi erdei manók
                    bukkantak elő a Magura bozótjai közül. Az udvarokba behatolva keresték a sikujt,
                    a székelyt. Pedig nem maradt már azokból itt élve egy sem. Az utcákat piros
                    sárga kék színű zászlók díszítették, zúgtak a győzelmi örömharangok. Nem bírta a
                    magányt, el kellett mennie hazulról. Az utcán két marcona katonával találkozott,
                    akik kifogásolták, miért nincs román jelvénye. Mindjárt odaadtak neki egyet, de
                    ő nem tűzte fel - a markába szorította össze. Az úttesten autók száguldottak,
                    idegen katonatisztek ültek benne. A megfélemlett nép, férfi és nő egyaránt előre
                    köszöntötték őket. Mártát ez az alázatosság nagyon bántotta, szerinte nincs
                    szükség annyira senkinek kivetkőzni emberi méltóságából. Feltűnt neki, hogy a
                    Doleschánék házán hatalmas román zászló lengett és az ablak alatt gépfegyver
                    volt felállítva, aminek Tuci, a 12 éves Doleschán‑fiú kíváncsian vizsgálgatta a
                    szerkezetét. Ahogy észrevette Mártát, eléje szaladt és hízelegve símult
                    hozzá.</p>
				<p>- Néni kérem, veszélyes most kint járni, tessék bejönni hozzánk. Eveline néninek
                    olyan jó kedve van, - olyan boldog, hogy itt vannak a románok! Mindig dalol
                    azóta, nem is tudtam eddig, hogy van hangja, egész délelőtt az ablakon át nézte
                    az elvonuló katonákat és éljenezte őket románul: “Szetreaszke Mare Románá!”
                    Avrám bácsi is nagyon boldog, a román vezérkartól kitüntetést kapott. Tessék
                    bejönni, tessék!</p>
				<p>- Nem, fiacskám, a zárdába indultam, ahol a főnökasszonnyal megbeszélni valóm van
                    - és már menni is akart tovább, mert a keserűség fojtogatta a torkát s úgy
                    érezte, mindjárt összeesik, ha el nem siet.</p>
				<p>- Oh, akkor engedje meg, hogy én is vele mehessek. Szeretném megvinni
                    testvéreimnek az örömhírt. Ők bizonyára nem tudnak semmit, el vannak zárva
                    ott.</p>
				<p>Márta erőt vett magán és nyugodtan csitította a fiút:</p>
				<p>- Ne légy háládatlan az apácák iránt. Ők bizonyosan tudatták velök, de ha nem, az
                    sem nagy baj, elvégre olyan kis lányoknak nem is kell mindenről tudni, ami a
                    külvilágban történik.</p>
				<p>- Igen, de hiszen ők nem akarnak apácák lenni. No hadd menjek el kérem! -
                    esedezett Tuci.</p>
				<p>- Gyere, nem bánom hát, te rossz fiú!</p>
				<p>A piactéren a “Sirbát” táncolták, körben állva vonszolták egymást a részeg
                    oláhok. Az idegen ritmusú zene fülsértő volt Mártának. De ennél is jobban fájt
                    neki, hogy látta, amint a fiú boldog önteltséggel nézte őket és diadalmas hangon
                    figyelmeztette, hogy ez a román nemzeti tánc.</p>
				<p>Próbált ügyet sem vetni rá, majd becsengetett a zárdába. A nehéz ajtó csakhamar
                    kinyílt és a kedves, nyájas, örökké mosolygó Aruna nővér fogadta őket. Tuci
                    felment az emeletre, ahol nővérei voltak. Mártát pedig a főnökasszonyhoz
                    kalauzolta a kedves nővér.</p>
				<p>A csend, mely a falak között uralkodott, megnyugtatólag hatott idegeire. Amint
                    végighaladtak a hosszú folyosón, az apácák, mint árnyak nesztelenül suhantak el
                    mellette: Valami fájdalmas vágyakozás fogta el, állandóan itt élni, köztük és a
                    külvilágról minél kevesebbet tudni.</p>
				<p>A nővér kinyitotta az ajtót s a kárpitot félre vonva, Márta belépett a
                    főnökasszony magánszobájába.</p>
				<p>- Isten hozta! - fogadta az meleg barátsággal, - nagyon sokat aggódtunk már Maga
                    miatt, - szólt és hellyel kínálta.</p>
				<p>- Alig vártam, hogy viszontláthassam és hallhassam vigasztaló szavait,
                    főnökasszony. Az iszonyú csapás, amit a sors ránk mért, csaknem elviselhetetlen
                    már - panaszkodott Márta.</p>
				<p>- No azért nem szabad nagyon elkeseredni, én azt hiszem, hogy nem sokáig fog
                    tartani, - vigasztalta a derék bajor nővér -, habár olyasmit beszélnek ezek,
                    hogy ők most meghódították és elfoglalják Erdélyt. Ezeréves szolgaságot
                    emlegetnek és ezeréves visszatorlást. Bizony ez borzasztó volna.</p>
				<p>- Hiszi azt, főnökasszony, hogy ez hamarosan jóra fordulhat még?</p>
				<p>- Mindennap ezért imádkozunk. A jó Isten irgalmas, kegyelmes és nem fogja
                    elhagyni a magyarokat. Németország sincs sokkal jobb helyzetben.</p>
				<p>- A szenvedés könnyebben elviselhető, ha másokkal megoszthatjuk.</p>
				<p>S annak ellenére, hogy Márta református vallású volt, a rokonszenv mindkettőjük
                    részéről őszinte volt. Thála főnökasszony kiváló rátermettséggel töltötte be
                    hivatását. Ő is atyja révén protestáns szülők gyermeke volt, de anyja vallását
                    követte és hivatásául az apácaéletet választotta.</p>
				<p>- Sokat gondoltunk az éjjel magára, - mondotta, - vajjon hol tölthette ezt a
                    szörnyű éjszakát. Miért nem jött hozzánk, mi a pincében húzódtunk meg, míg
                    tartott a harc. Nagyon aggódtam amiatt reggel, hogy meghallottam a felső
                    Kis‑utcai lakások sorozatos kirablását.</p>
				<p>- Az isteni gondviselés megoltalmazott ettől engem - válaszolt Márta megborzongva
                    ennek még a gondolatától is -, pedig a szomszédságomban két helyen betörtek.</p>
				<p>- Nem szabad tovább ott maradnia kedvesem, gondoljon csak arra, ha valami előadná
                    magát, - Isten őrizze meg ettől, - szólt jóindulatúan Thála asszony.</p>
				<p>De Márta szabadkozott:</p>
				<p>- Jól esik szerető gondossága, de talán megérdemelném ezt a büntetést, amiért
                    visszamaradtam.</p>
				<p>- Ha mindenki menekül, ki marad itt a szegény magyar gyermekekkel? Mi lesz és mi
                    vár azokra, akik a pillanat hatása alatt cselekedtek, vagy gyáván elfutottak,
                    vissza kell majd jönniök, vagy hazátlanul bolyongani. Mireánk itt nagy feladat
                    vár, kedvesem, - vigasztalta a főnöknő.</p>
				<p>Bíztató szavai enyhítőleg hatottak rá. Tovább már nem érezte az önvádat, hogy itt
                    maradt, sőt elhivatást és küldetést, mint a katona, aki halálig ott áll a
                    vártán... Könnybeborult szemmel, hosszasan nézett az apácára, majd megérintette
                    a karját és gyöngéden kifelé vonta:</p>
				<p>- Jöjjön, kedves nővér, imádkozzunk Magyarországért.</p>
				<p>És a házi kápolna oltárlépcsőjén buzgó fohász szállt fel az eretnek
                    ajkáról...</p>
			</div>
			<div type="chapter">
				<head>X.</head>
				<p>Ávrám, a román pap, a Doleschán házába menekült a zavargások elől. Felesége
                    nővére volt az oláh ügyvédnek. Jóltáplált, hatalmas termetű ember volt és jól
                    látszott rajta, hogy a szellemi tudás nem nagy tért foglalhat el agyában. Eddig,
                    mint agitátort fogva tartották a magyarok, most meghívást kapott a román katonai
                    parancsnoksághoz, hol egy nagy érdemrendet tűztek a mellére.</p>
				<p>A nemzeti érzéstől dagadó kebellel jött haza és vidám hangulattal állt felesége
                    elé.</p>
				<p>- Valli, készülj! Holnapra nagy vendégeink lesznek. Meghívtam a “vezérkart”, itt
                    lesznek ebéden.</p>
				<p>A feleség ezt tudomásul vette és roppant büszke volt rá, hogy ő, a falusi papné,
                    vendégül láthatja a kipemzlizett regátbeli tiszteket. Ő fogja helyettesíteni
                    Vandát az asztalnál, aki mellett ő mindig olyan igénytelen, kis szürke verébnek
                    érezte magát. Hozzá is fogott nyomban a menű megállapításához, aztán harsány
                    hangon kikiáltott a konyhába:</p>
				<p>- Mara, siess fel a padlásra, hozd le a magyar zászlót! Át kell festeni román
                    színre, mert kevés egy ilyen nagy házon egy zászló, mikor olyan előkelő
                    vendégeket várunk. Holnapra azt is ki kell tenni. - Mara, aki igen szemrevaló
                    oláh fáta volt, meg sem mozdult a parancsszóra.</p>
				<p>- Nohát miért nem mégy?</p>
				<p>- Hát osztán, ha megint szükség lesz a magyarra, honnan vesszük elő hirtelen? -
                    dünnyögte.</p>
				<p>- Megbolondultál? Te azt gondolod, hogy arra még sor kerül? Tudd meg, te barom,
                    hogy most már itt “Máre Románia” van. Treászke! Érted? Nem kellett egy lépést
                    sem tennünk, helyünkbe jött, - toldotta utána félhalkan, inkább csak
                    magának.</p>
				<p>A cseléd ösztönösen megrázta a csípőjét, de nem mozdult.</p>
				<p>- Hát nem hallod? - ismételte a papné. - Siess!</p>
				<p>- Hallja ő - szólt közbe Tuci -, de azért nem akar menni, mert János azt mondta
                    neki, mikor elbúcsúzott tőle: “Ne sírj, mert visszajövünk mi nemsokára!” Én
                    hallottam jól! Hát most Jánost várja és azért nem hiszi a “Máre Romániát”.</p>
				<p>- Hát így van?! - hahotázott gúnyosan a papné. - Te bolond, azt az őrmestert te
                    nem látod többé. Ahány városban vagy faluban megfordul, annyi szeretője van
                    annak. Van itt most elég, válassz azok közül magadnak.</p>
				<p>A kígyótermetű asszony durcásan vágott vissza:</p>
				<p>- Nem szeretőm volt, hanem a vőlegényem és nekem nem kellenek ezek a piszkos
                    regátiak; a magyar katona szebb is, derekabb is, vitézebb is! - S ahogy ezeket
                    mondta, sarkonfordult. Indult a zászlóért, mert félt, hogy valami sodrófát a
                    fejéhez vág a papné asszony. És oláh nemzeti szempontból még igaza is lett
                    volna.</p>
				<p>- Tuci, eredj te is vele! - kiáltott mérgesen. A fiú szaladt utána s hamarosan
                    lekerült a padlásról Magyarország térképe is, a zászlóval együtt. Tuci
                    leterítette a konyha padlójára, kirajzolta piros ceruzával a mostani határokat,
                    s féllábon körülugrálva, mondogatta:</p>
				<p>- Máre Románia, Mikuc‑Magyarország! Úgy‑e bácsi, most már nagyhatalom lettünk? -
                    kérdezte a közelében ülő paptól.</p>
				<p>- Addig még nem bizonyos, fiam, míg a nagy hatalmak alá nem írják, hogy ők is
                    elismerik, - válaszolt egykedvűen a pap.</p>
				<p>- Mondd, miért nincs jó kedved, mikor érdemrendet is kaptál?</p>
				<p>- Örülök ennek, de értsd meg, fiam, nem egészen úgy van, ahogy mi akartuk.</p>
				<p>- Hát hogy akartátok ti?</p>
				<p>- Hogy Erdély maradjon az erdélyi románoké és ne a regátból parancsoljanak
                    nekünk.</p>
				<p>- Hát akkor miért engedtétek mégis?</p>
				<p>- Mert kénytelenek vagyunk, mivel nincs hadseregünk. Talán majd idővel Maior
                    Gyula ezt is megcsinálja, s akkor ő lesz Erdély fejedelme!...</p>
				<p>Ezalatt Mara megfestette a zászlót és vörösre sírta a szemét, Jánost siratta.</p>
				<p>- Bácsi! Mondd meg annak a buta Marának, hogy hiába sír, úgyse jönnek vissza soha
                    a magyarok. Még ha sokat ugrálnak, akkor Budapestet is elveszik tőlük a mi hős
                    katonáink. Igen! Be fognak vonulni Budapestre! Én már voltam Budapesten, nagyon
                    szép város. - De Mara csak sírdogált.</p>
				<p>Beszélhetett annak a szerelmes asszonyi szívnek most akárki. Az a szív azt
                    kalapálta neki: “hátha mégis, hátha?!”...</p>
			</div>
			<div type="chapter">
				<head>XI.</head>
				<p>Mint a gomba a földből, úgy bújtak ki az oláhok rejtekhelyeikből. Előkerült Gece
                    vikárius és P... is. Az utóbbi azonnal alkalmazást kapott a városnál. Avrán
                    papot és a vikáriust elválhatatlanul együtt látták. Hogy külsőleg is
                    kifejezést adjanak az örömüknek, fekete szalonruhában jártak és ha alkalom
                    nyílott rá, túlzott fesztelenséggel töltögették a bort, a pálinkát és poharaikat
                    mindig fenékig ürítgették a haza javára. “Szetreaszké Románia Mare!” Sokszor már
                    mindenki aludt a háznál, csak ők ketten nem bírtak betelni a győzelem mámorával.
                    Odarendelték a cigányt, kitörő jókedvvel járták kedvenc táncukat, mint két
                    idomított medve. Másnap azon mámoros fejjel hirdette a vikárius a templomban:
                    Feljött a mi napunk! - és megtiltotta a magyar beszédet, “nu maj rumunesta”
                    beszélhet mindenki. Aztán a kofákkal a piacon csak az boldogult, aki némileg
                    tudott oláhul. Nem mintha a jámbor némberek elfelejtettek volna magyarul, de a
                    policáj ott ólálkodott, s ha valaki magyarul szólalt meg, rögtön bekísérték. A
                    városházán aztán a 25 bot jelképezte a Balkán bevonulását Európába. Az utca képe
                    is alaposan megváltozott. A román tisztek feszes uniformisukban, karcsú
                    alakjukkal magukra vonták a figyelmet. Állandóan erős parfőmillatot
                    terjesztettek maguk körül, rendesen női fűzőkben jártak és ajkukról messziről
                    rikított a rúzs. Sokakra ez az újság ingerével hatott, de a legtöbben elzárkózva
                    lakásukba, forró könnyeket hullattak az elveszett hazáért. Akadtak könnyűvérű
                    asszonyok is, akik túltették magukat e fájdalmon, s jókedvvel fogadták el a
                    román tisztek udvarlását.</p>
				<p>Fiatal, szép és kacér asszony volt Weigand tanár felesége is. A nála jóval
                    idősebb férj oldalán nem érezte boldognak magát, tehát a családon kívül keresett
                    kárpótlást. Órákhosszat elüldögélt az ablak mellett, kézimunkáján dolgozva,
                    vagy kihajolt és nézte a sétálgató tiszteket, akik közül a legtöbb
                    reámosolygott, sőt némelyik köszöntötte is, amit ő könnyelműen elfogadott. Majd
                    bemutatkoztak s keresték az alkalmat, hogyan juthatnának közelébe. Ez nem
                    okozott különös nehézséget nekik, tudtak ürügyet találni a bejutásra. Ha másként
                    nem, terrorral.</p>
				<p>A kisvárosi élet egyhangúságában változatosságot jelentett ez a különös flirt az
                    unalmas, egyforma napok után. A Leona türelmét túlfeszítette már az egyhangúság,
                    szórakozásra vágyott. Meghívta a tiszteket egy‑egy teára és vigan kacagott
                    velük, akik bókjaikkal asszonyi hiúságának hízelegtek. Lassanként nem találta
                    boldogságát két kis fia mosolyában, mindinkább úrrá lett felette az élnivágyás,
                    nyaruk vége felé járó asszonyoknak a jelszava. Férje zárkózott természetű,
                    komoly, a könyveket bujó, tudóstípus volt és nem vett, vagy nem akart semmit
                    észrevenni. Leona pedig követte kedvteléseit, úgy gondolta, joga van hozzá,
                    fiatal még!... Hogy érdekesebbé tegye magát, feltűnően öltözködött. Ruhái
                    jóízlésre vallottak, de nem állottak arányban a férj jövedelmével. Később,
                    sokszor haragos, ingerült hangon figyelmeztette Weigand, hogy hagyjon fel ezzel
                    az élettel, mert már túlsokat beszélnek róla! Ilyenkor ideges kacagással
                    felelte, hogy nem törődik a kisvárosi mende‑mondával. Ravaszul hízelegni kezdett
                    neki:</p>
				<p>- Légy okos, János! Ne hallgass rájuk! Azért beszélnek, mert irigylik! Vagy nem
                    szeretsz már, azért sértegetsz te is? Légy inkább büszke fiatal feleségedre!</p>
				<p>Ilyenkor lárvaszerű mosoly vonult el a férj ajkán, szelíden kérlelte a
                    feleségét:</p>
				<p>- Szeretlek, Leona, éppen úgy, mint eddig, de foglalkozz többet a gyermekeinkkel.
                    Látod, én amúgyis elkeseredett ember vagyok, ha tervem nem sikerül, nehéz
                    helyzetbe jutunk.</p>
				<p>De milyen érv hatna egy nőre, ha eljön az a bizonyos “élnivágyás” láza. Leona
                    tudta, hogyan kell lefegyverezni az urát. Az ölébe bújt és beszélt:</p>
				<p>- Neked mindig sötét, pesszimista gondolataid vannak, János. Tedd félre! Csókolj
                    meg! Jó? Na, így édes öregem! És most, úgy‑e, szent a béke közöttünk?</p>
				<p>Ilyenkor látszólag megnyugodott a jó ember, amíg valaki újra fel nem rázta
                    melankóliájából. Minden hiába volt! Az asszony nem bírt már visszatérni a
                    lejtőről, amin csak egyszer kell elindulni. Azt hitte, hogy csak ez az élet, más
                    minden értéktelen volt előtte, a szenvedély gyors hullámai magukkal
                    sodorták...</p>
			</div>
			<div type="chapter">
				<head>XII.</head>
				<p>Az oláhok rövid idő alatt egészen otthon kezdték magukat érezni. Hamarosan még
                    arra is gondjuk lett, hogy a katonaköteles magyarságot bekényszerítsék az oláh
                    hadseregbe. S főleg az intelligens elemekre vadásztak nagyobb figyelemmel, mert
                    tisztekben nagy volt náluk a hiány. Persze, a magyar fiúknak sehogysem tetszett
                    ez a, még gondolatnak is bizarr valami: “román katonának” lenni és sokan
                    elszánták magukat, hogy inkább átszöknek a határon és “odahaza” próbálnak
                    egzisztenciát alapítani.</p>
				<p>Mielőtt elbúcsúztak volna a Magura aljától, utoljára még összegyűltek egyszer
                    Mártánál. Nem hívta őket senki; mint az üldözött vadak, menekültek erre az
                    utolsó találkozóra. Jóskát, a híres prímást is odarendelték, kellő
                    kísérettel.</p>
				<p>Az oláhok akkor már megszállták Budapestet. A szégyen és a keserűség lelküknek
                    minden fájó húrját megpendítette s bizony, Márta is olyan fojtogató keserűséget
                    érzett, hogy szinte jól esett egy estére vígságba temetni a bánatot.</p>
				<p>A cigányok nagy hajlongások közepette kérték az engedelmet, hogy zeneestélyt
                    tarthassanak. A fiatalurak küldték ugyan őket, de maguktól is el akartak volna
                    jönni, hogy “valami kis vigaszt nyujtsanak Szilágysomlyó legderekabb
                    honleányának, akit az Isten sokáig éltessen”.</p>
				<p>Márta elmosolyodott az átlátszó bókon:</p>
				<p>- Jó, jó! Maradjanak csak itt, úgyis idejön ma este Sarkadyné és Handléryné, a
                    fiaikkal együtt. Egy pár fiatal leány is akad majd s megpróbáljuk elfelejteni
                    azt a nagy‑nagy szégyent, ami tegnap ért bennünket. Bizony, Jóska, tegnap óta az
                    oláh úr Budapesten is, - mondotta szomorúan.</p>
				<p>- Nem marad ez így, kérem alásan, - mondta a cigány.</p>
				<p>Aztán elgondolkozott. Bukarestből már elhozta a hír szárnya a lapok útján Maior
                    nyilatkozatát, amit az országházban tett: “Örök szégyenfolt marad a magyar
                    nemzeten, hogy a románok bementek a fővárosba.” Szomorú, hogy ez az ember
                    mennyire igazat mondott. Nem hiába magyar képviselő volt azelőtt, de jól ismerte
                    a nemzeti érzékenység sarkalatos pontját. Tudta, hogy ez a megalázás jobban
                    fájt, mint az egész elvesztett nagy háború.</p>
				<p>A cigányok nagy körülményességgel készülődtek. A végsőkig akarták felfokozni a
                    várakozást, mert igen büszkék voltak ők a művészetükre. Valamikor Vilmos császár
                    előtt is muzsikáltak. S különösen Jóska egészen képzett zenész volt, aki
                    konzervatóriumot is végzett. Sarkadyné és Handléryné gyönyörű tésztákat küldtek;
                    fehér abroszon zöldlevelű piros virágokból font füzérek kanyarogtak s a karcsú
                    vázákban nagyfejű krizantémok pompáztak. A hangulat egészen ünnepélyes volt.
                    Amikor a cigányok rázendítettek kedvenc nótájára, Márta egészen
                    elérzékenyedett. Odaállott a cimbalom elé és kellemes alt hangján énekelte a
                    busongó hallgatókat. Az ablak alatt csakhamar egész tömeg kíváncsi tolongott és
                    érdeklődve kérdezgették: “Mi van itt? Koncert?” Az átelleni bírósági épületből
                    a hivatalnokok kidugták a fejüket s fülre akasztott pennával hallgatóztak, pedig
                    már elmúlt a hivatalos óra. A zenei hangok fogva tartották őket.</p>
				<p>Lassanként egészen beesteledett. Sarkadyné és Handléryné megérkeztek a leányokkal
                    és a fiúkkal. Egyenként szállingóztak a szökevényjelöltek.</p>
				<p>Sarkadyné könnyezve ölelte magához Mártát:</p>
				<p>- Ó, milyen boldogtalan vagyok, én Istenem! Egy fiam van, az is el kell, hogy
                    hagyjon. Ki tudja, látom‑e még valaha? De hiába, bele kell nyugodnunk a
                    változhatatlanba.</p>
				<p>- Te siratod a fiadat - szólt szelíd mosollyal Handléryné -, s nekem férjem, fiam
                    már régóta oda. Hol, merre, nem is tudom. Talán már nem is él Kálmán.</p>
				<p>- Nem szabad így elveszíteni a reményt - vigasztalta szeretetreméltóan Márta a
                    két asszonyt -, ezzel csak a távozóknak nehezítjük meg a válást. Bíznunk kell,
                    hiszen még minden jóra fordulhat. Odaát szükség van rájuk.</p>
				<p>- De mi lesz a leányainkkal - mondotta Handléryné -, ha a magyar fiatalság elhagy
                    bennünket. Engem még sokkal jobban aggasztanak leányaink jövői. Neked csak egy
                    van - s Sarkadynéra nézett -, de nekem négy. Kihez tudom majd őket férjhez adni?
                    Hacsak valami oláh el nem veszi őket, de ahhoz meg gusztus kell.</p>
				<p>Sarkadyné elmosolyodott:</p>
				<p>- Azt hiszed, nem volna elég olyan, aki hozzájuk megy, csak vigyék őket. Különben
                    Dobrescu tábornok rendeletben adta ki a tisztjeinek, hogy lehetőleg magyar
                    leányokat vegyenek feleségül.</p>
				<p>- Ezzel megkezdődik a legveszedelmesebb és leghatásosabb beolvasztás, - vetette
                    közbe Márta, aki az asztalnál rakosgatott.</p>
				<p>- Kétségbeejtő, hogy mi vár még reánk, - sóhajtott Sarkadyné. - Az uram szinte
                    bizonyos, hogy állását veszti; hallani sem akar az eskütételről.</p>
				<p>A fiatalok ezalatt élénken csevegtek egymással. A fiúk forró szavakat suttogtak,
                    a leánykák csillogó szemmel hallgatták. Számukra beteljesült álmok voltak ezek.
                    A cigányok halkan pengettek egy divatos melódiát. Az egyik “szökevény”, Elemér,
                    a cimbalomhoz támaszkodva, egészen átadta magát a hangulat zsongító erejének.
                    Lenkére, a menyasszonyára gondolt. Tegnap ilyenkor még boldogan ült mellette a
                    rózsalugasban, szívükben a boldogság piros rózsái nyíltak, holnap már
                    ködbeveszett messzeség lesz csak a számára a Magura alja s a csókok csak
                    mámorító, drága emlékek. A szívében nem lesz egyéb, mint gyötrő féltékenység és
                    keserű bánat. Ki tudja, nem esik‑e Lenke valami oláhnak áldozatul? A cigányok
                    halkan húzták: “Az asszony ingatag!” s Elemérnek vérzett a lelke. Álmodozásából
                    egy tréfás hang zavarta fel. Egy másik “szökevény”, Zsolt lépett hozzá, és tele
                    pohárral a kezében, tréfásan a vállára ütve, mondta:</p>
				<p>- Ne búsulj, Möci! Lesz még abból jó asszony!</p>
				<p>Elemér elmosolyodott a bohóságon, felkapott egy tele poharat és fenékig
                    kiitta.</p>
				<p>- Igazad van, Zoli! Nem is búsulok. Elvégre Lenke szeret s inkább boldognak
                    kellene lennem. Különben is fatalista vagyok. Jöjjön, aminek jönnie kell. Amit a
                    sors reánk mért, hiába siránkozunk, el kell viselnünk.</p>
				<p>De érezte, hogy amit mond, nincs benne a hangnak meggyőző ereje. Bizonytalan
                    szorongás élt a lelke mélyén s félt, ha meglátja azt a szőke fejet és azt a
                    fájdalmasan szép két szemet: elhagyja minden akaratereje. Pedig a szökésnek meg
                    kell történnie.</p>
				<p>Az öreg édesanyja is eszébe jutott. Mennyi sóhaj száll majd a reszketeg ajkakról
                    innen feléje és mennyi könny fog elzáporozni. Hiszen egyetlen fia volt
                    szegénynek. A torka körül fojtogató keserűséget érzett s legszívesebben
                    tört‑zúzott volna mindent.</p>
				<p>- Vigabbat, Jóska, az áldóját! - kiáltotta a prímásnak s egy marék gyűrött bankót
                    szórt a cimbalomra. Kiállott a szoba közepére s nagyokat kurjantva, egyedül
                    szaporázta. Egymás után hajtogatta fenékig a poharakat s csak úgy porzott
                    körülötte a térség. A másik két fiú is kedvet kapott tőle, derékon kapták a
                    leányokat s istenesen megforgatták. Elemér a Zsolt húgával táncolt, akinek
                    törékeny alakja nagyon hasonlított Lenkéhez. Sokszor behunyta a szemét és
                    boldogító illúzióban ringatta magát.</p>
				<p>Az idő pedig rohant könyörtelenül. A hangulat látszólag vidám volt, de a szívek
                    mélyén aggodalom és szomorúság tanyázott.</p>
				<p>- Csak soha meg ne virradna -, mondta Zsolt tánc közben.</p>
				<p>- Ne beszélj bolondokat - intette Karcsi -, én már jobban szeretném, ha túl
                    lehetnénk a határon. Addig már nem leszek nyugodt.</p>
				<p>Alig, hogy kimondta ezt, erős dörömbölés hallatszott az ablakon. A nők riadtan
                    néztek össze. A fiúk azonban nem vették túlságos tragikusan. Elemér a
                    revolverzsebéhez nyúlt és bátran az ajtó felé ment. A leányok sikoltoztak:</p>
				<p>- Ne nyissa ki, az Istenért! Ne nyissa ki!</p>
				<p>- De bizony nyissák ki, mert betörjük, - hangzott egy borízű hang kívülről.
                    Nyilván oláhok voltak, mert úgy ejtették ki a szavakat. Elemér bátran rájuk
                    nyitott. Kéttagú oláh járőr volt, talpig fegyverben. Vigyorogtak.</p>
				<p>- No, mit akartok, frátye?! - kérdezte őket.</p>
				<p>- Nem kell mindjárt rosszra gondolni, úrfi. Bejöttünk, mert már záróra elmúlt s
                    nem szabad tovább muzsikálni. Ezt kötelességünk megtiltani, mondta a
                    magasabbik.</p>
				<p>Elemér felpattant:</p>
				<p>- Ott parancsoljatok, barátom, ahol szót fogadnak nektek. Nekünk engedélyünk van
                    s addig mulatunk, ameddig akarunk.</p>
				<p>- Hol van az az engedély? Mutassa meg, úrfi!</p>
				<p>Nem volt ugyan írott engedély, de Elemér feltalálta magát. Benyúlt a tárcájába és
                    kivett egy pecsétes iratot. Valami marhalevél lehetett. Az oláh nagyképűen
                    olvasni kezdte, fejjel lefelé! Majd visszaadta.</p>
				<p>- Rendben van, úrfi. - Ha ő tudta volna, mi fán terem az írás és olvasás
                    mestersége, régen főispán lenne a regátban. A fiúk összemosolyogtak és
                    betuszkolták az őröket a szobába:</p>
				<p>- Isztok egy kis borocskát, mi? - kérdezgették.</p>
				<p>- Innánk, hogyne. Ha kapunk! - s a két járőr ugyancsak beszedegetett. Elemér
                    vigan integetett nekik, majd néhány bankót csúsztatott a zsebükbe, amitől aztán
                    végleg megjuhászkodtak. Szedték a sátorfájukat és beletűntek az éjszakába.</p>
				<p>Amint lötyögve baktattak, egy sötét alakba ütköztek. P... volt, a főkapitány. Ott
                    állott az átelleni oldalon, az ablakkal szemben és hosszan nézte a libbenő párok
                    sziluettjeit és azon töprengett, vajjon bemenjen‑e? Hiszen hivatalos volt s
                    kedve támadt megnézni a magyarok sírvavigadását. De legyőzte magát.</p>
				<p>Elvégre is - gondolta - Márta nem az a nő, akihez a nap bármelyik szakában be
                    lehetne állítani - és lassú léptekkel hazasétált. Talán sajnálta most, hogy nem
                    magyar.</p>
				<p> A dáridó egész hajnalig tartott. Aztán lassan oszolni kezdtek. A felhevült
                    vállakra felkerültek a prémek és a távozók után még sokáig visszhangzott az
                    utca. Elemér elcipelte Jóskát és a bandát Mosánszky Lenke ablaka alá és
                    elhúzatta a bús, keserű nótát: “Itt hagyom a falutokat nem sokára”...</p>
				<p>A Magura felől friss illatokat hozott a hajnali fuvallat, a bokrok felett
                    ébredező madarak beszélgettek. A fűszálakon üde harmat csillogott és távol
                    keleten, pirosan pirkadt az ég. Életszag terjengett a levegőben, a felébredt
                    természet serkentő parfőmje. Elemérben is újult erők indultak fel és boldog
                    megnyugvást érzett, amikor az ablak mögött felcsillámlott az obligát fénykéve,
                    ami a zenének szólott. Még csak halvány sejtelemként sem élt benne ebben a
                    mámoros órában, hogy soha többé nem látja Mosánszky Lenkét. Hogy boldogsága el
                    fog repülni, mint egy drága sóhaj. Hogy mához egy évre az anyja is halott lesz,
                    tragikusan, önkezével vet véget az életének, mert fia elvesztését nem fogja
                    tudni elviselni. És Mosánszky Lenke is halott lesz, szép fehér halott. Mint
                    amilyen szép piros most a hajnal és igézően bódító ez a pillanat. Hogy érte és
                    miatta el fog hervadni, míg őt magával rántja a nagyváros fertője...</p>
				<p>Háromszor is visszanézett, míg végleg búcsút intett az ablaknak. A reggeli
                    vonatnál már várta a két másik “szökevény”. Lopva, mint a tolvaj, surrantak be a
                    szakaszukba és néhány óra múlva halvány, kékes felhőnek látszott az ég alján a
                    Magura tetője...</p>
			</div>
			<div type="chapter">
				<head>XIII.</head>
				<p>A magyar semmittevés tetőfokra hágott. A legtöbb úriember egész nap a
                    cukrászdában, este pedig a kaszinóban ült és politizált. Kritizálta az
                    erélytelen kormányt, ami méltán undorral tölthette el a jobb rendhez szokott
                    magyarságot.</p>
				<p>Mialatt minden értékesebb elem kétség és bizonytalanság között vergődve, tétlenül
                    várta a helyzet jobbrafordulását, a passzivitásnak az lett a következménye, hogy
                    nagyon megkönnyítették a munkájukat az uralmon levőknek. Bejártak ide a
                    környékbeli birtokosok, az esküt nem tett tisztviselők. Élénk viták folytak,
                    minden politikai mozzanatot meghánytak‑vetettek, egymást áltatva, biztatva.
                    Ebben a szomorú történelmi időben csak az boldogult, aki szemet hunyt az igazság
                    előtt, az intrikának mestere tudott lenni, a szövevényekben jelentős szerepe
                    volt. Nem lehetett hinni már senkinek és mindig több lett azoknak a száma, akik
                    az új hatalom bűvkörébe húzódtak, sőt még az árulástól sem riadtak vissza.
                    Nagyon sokan azt hirdették: “Magyarországnak nincs létjogosultsága!” és mind
                    többen‑többen könyökölték ki maguknak a helyet az új “húsosfazék” mellett. A
                    természet minden kincsével megáldott Nagyrománia zsíros falatnak ígérkezett. Ki
                    akart volna most az elnyomottakhoz, az árva magyarokhoz csatlakozni, amikor az
                    nemzetiséggé törpült és minden nemzetiség sorsa a nélkülözés és a szenvedés. A
                    magyar hajótörötten került ki a háborúból és akkor hirtelen mindenki elfordult
                    tőle. Ez a legemberietlenebb, egyszersmind legalacsonyabb lelkiségre vall; amire
                    még visszaemlékezni is fájdalom.</p>
				<p>A fogház tele volt magyar foglyokkal, kiknek kétségbeesett kiáltásai sokszor
                    megzavarta az éjszaka csöndjét. Embertelen sorsukat látva, összebeszélt néhány
                    lelkes magyar nő, hogyan és miként segíthetnének szerencsétlen embertársaikon.
                    Legnagyobb részüket a legdurvább munkára fogták, éheztették, kínozták az oláhok.
                    Az egyik fogházőr, az öreg Eller bácsi, magyar ember volt, ő hordta a titokban
                    írt levélkéket, ugyancsak ő vitte be lopva a tiszta fehérneműt, élelmiszert,
                    cigarettát stb. A magyar nők leleményessége tovább is terjedt, mert hiszen ez
                    így kevésnek bizonyult. A foglyok száma napról‑napra emelkedett.</p>
				<p>Küldöttség ment hát a hadtestparancsnoksághoz, francia nyelven előadták
                    kérelmüket, hogy nyiltan segélyezhessék és élelmezhessék a szerencsétlen
                    véreiket, akiknek legtöbbje, mint határátlépő került a fogdába.</p>
				<p>A román őrnagy regátbeli volt, nagy zenekedvelő és ő maga is művésziesen kezelte
                    a hegedűt. Nőtlen ember volt, s nagy tisztelője a női nemnek. Most is a
                    hölgyküldöttséggel a tárgytól eltérően komolytalan témára terelte a társalgást.
                    Kellemes ingert ébresztett benne a szép magyar nők csoportja s kérelmüket egy
                    feltétel mellett hajlandó volt teljesíteni. Ez a feltétel abból állott, hogy a
                    legközelebbi hangversenyre, amiről már hallott, ő is meghivatta magát velük. Mi
                    sem volt könnyebb, mint ezt megígérni. Így aztán “barátságos hangulat”‑féle
                    fejlődött ki közöttük és ezt az előnyt felhasználták védenceik érdekében.</p>
				<p>Istentiszteletet is tartottak a foglyoknak, kinn a fogház udvarán, a szabad
                    égboltozat alatt, külön a katolikusok, majd a református egyház osztott ki
                    úrvacsorát. Felemelő látvány volt az imára kulcsolt kezek, az égremeredő
                    tekintetek légiója. Mint buzgó imádság szállt fel a magasba: “Te benned bízunk
                    elejétől fogva!” Az ünnepélyes csendben felzengő, szívekbe markoló zenei hangok
                    régi emlékeket elevenítettek fel. Valaki a Magurán kuruc nótákat és a Rákóczi
                    kesergőt játszotta tárogatón. Mindenkire mély hatással volt ez. Sokáig ott
                    rezgett még a kedves hang füleikben. Az oláh őr figyelmét is felköltötte ez a
                    megindító kép, mégis rosszindulatú kárörömmel adta ki a parancsot a
                    bevonulásra. Lejárt az idő és vissza kellett menniök a nyirkos, penészszagú,
                    sötét zárkába. Csak azért, mert magyarok voltak. Bűnük nem volt semmi egyéb.</p>
				<p>Néhány nap óta zavartalanul hordatták az ebédet. Mindennap más‑más család főzött
                    számukra, voltak jobbmódúak, akik kétszer is megtették. Mindenki
                    megkönnyebbülést érzett szívébe, hogy adakozhatott.</p>
				<p>A kimenekítésben is próbáltak közbenjárni, de az már sokkal nehezebb volt. Egy
                    alkalommal az ebédvivőket feltartóztatta az oláh őr, aki roppant nagy
                    szuronyával eléjük állt s kellemetlen, nyers hangon jelentette ki:</p>
				<p>- Nem szabad, meg van tiltva!</p>
				<p>A jótékony két hölgy, akiknek egyike Márta volt, kérdően néztek reá, majd
                    egymásra. Talán nem jól hallották volna! De az őr megismételte:</p>
				<p>- Nem szabad, kérem. Megtiltotta az őrnagy úr!</p>
				<p>Márta elsietett, hogy az őrnagytól magyarázatot kérjen. Addig az ételvivők
                    várakoztak. A szegény foglyok pedig bent sóvárogtak a párolgó, ízletes ebéd
                    után.</p>
				<p>A máskor mosolygósarcú, köpcös, kis ember most dúlt ábrázattal járt fel s alá a
                    folyosón. Márta el nem tudta képzelni, mi oka lehet a hirtelen pálfordulatnak. A
                    koncertre meghívták, jelen is volt és igen jól találta ott magát. Mi lehet hát
                    az oka?! E néhány perc alatt roppant izgalmat állott ki. A megelőző kellemetlen
                    benyomások után lehetőleg barátságos arcot vágott és lágy hangon kérdezte:</p>
				<p>- Őrnagy úr, valóban ön tiltotta meg, hogy a foglyoknak ebédet vihessenek?</p>
				<p>Az őrnagy összependítette a sarkantyúját és igyekezett kellemes lenni.</p>
				<p>- Oi, Madame! Az önök pártfogoltjai között sok közönséges spion van, tehát ezért
                    nem engedhetem meg istápolásukat.</p>
				<p>- De hiszen tévedés, félreértés lehet, őrnagy úr! - védte őket Márta. - Ezek
                    ártatlan határátlépők csak, akik elhagyott otthonukat jöttek felkeresni!</p>
				<p>Az őrnagy felcsattant:</p>
				<p>- Nem, kérem, ezek valóságos kémek. Már néhányat el is fogtak az éjjel s most
                    utánanézünk a többinek. Kérem, jöjjön be az irodámba, megmutathatok egy pár
                    írást, amiben már beismerő vallomások vannak.</p>
				<p>Márta szorongó érzéssel lépte át az iroda küszöbét. Az őrnagy kivett az
                    asztalfiókból egy csomó iratot, végiglapozta, majd rámutatott egy magyar
                    nemzetiszínszegélyű ívre, vaskos ujjával odabökve, mint egy feldühödt
                    oroszlán:</p>
				<p>- Itt van! Látja?! Horthy katonája!!</p>
				<p>Az íven valóban ott állt nyomtatásban Horthy neve, nemzetiszínű keretben. Azután
                    fényképeket mutatott, amely katonai egyenruhában, sapkáján az ismeretes tollal,
                    elszántarcú, derék magyar vitézt ábrázolt.</p>
				<p>Mártát valami remegő, áhítatos érzés fogta el ezek láttára, nem bírt szólani,
                    egyrészt a gyönyörűségtől, másrészt a fájdalomtól. Ez a magyar fiú már a
                    nagyváradi börtönben ül, talán iszonyú kínzásokkal vették ki belőle a vallomást.
                    A Horthy névre szíve hevesen feldobogott: hálás volt a Gondviselésnek, hogy
                    támasztott hát végre vezért a magyar nemzetnek, akitől, íme, az oláh is
                    megretten.</p>
				<p>Ezért a szerencsétlen fiúért nem volt mit tennie. Az őrnagy forrott a méregtől és
                    ha az oláh haragszik, bosszúra szomjas. Mint csatát vesztett, ment haza. A
                    zárdafőnöknő intelmére lakását megváltoztatta. A volt magyar főkapitány engedte
                    át neki férfiszobáját, miután a román tiszteknek el akarták rekvirálni. Így
                    megmenekült ezektől a kellemetlen alakoktól. Az egyik sarokban angol garnitúra,
                    a másikban széles heverőpamlag állt, szekrény és gyönyörű művű faragott
                    diófaasztal alkotta a berendezést. A falon zöld fegyvertartón régi fegyverek és
                    vívófelszerelés, szemben vele a kapitány olajfestményű képmása, díszmagyarban.
                    Szép és hiú férfi volt kis és nagyváradi Várady kapitány, akinek most
                    különlegesen jóleső örömet okozott, hogy sikerült kijátszani az oláh
                    rekvirálást. Három szobája közül egyben leánya, Viola, a másikban ő maga lakott.
                    A harmadik, amelyben most Márta élt, különbejáratú volt, az üvegezett teraszra
                    nyílt. Kívül futórózsa s egyéb kúszónövény árnyalta be a délutáni nap heve
                    ellen. A kapitányt a lakásért még mindig ostromolták a tisztek. Ahogy Márta
                    hazaérkezett, éppen ezek egyikét kísérte le Várady a teraszról levezető lépcsőn.
                    A találkozás elkerülhetetlen volt.</p>
				<p>- Rossu főhadnagy vagyok! - mutatkozott be az oláh tiszt.</p>
				<p>Márta futólag viszonozta a köszöntést és tovább akart menni. De meglátta szobája
                    kulcsát a kapitány kezében és kérdőleg nézett rá.</p>
				<p>- Bocsánatot kérünk - mentegetődzött az -, hogy bent voltunk a lakásában, de a
                    tiszt urat meg kellett győzni arról, hogy valóban el van foglalva. Nem akart
                    hitelt adni szavaimnak! - s élesen rá nézett a főhadnagyra. De Rossu nem jött
                    zavarba, kivágta magát:</p>
				<p>- Azt hittem, hogy csak mint kellemetlen vendéget akar lerázni a kapitány úr és
                    most örülök, hogy ezzel kissé feltartóztattam. Így legalább nagyságoddal
                    találkozhattam. Sokat hallottam már önről és tudom, hogy szellemes, művelt nő.
                    Ezért nagyon kérem, engedje meg, hogy tiszteletemet tehessem. Igen boldog
                    volnék, ha társaságában tölthetném szabad óráimat.</p>
				<p>Márta meg akart szabadulni tőle:</p>
				<p>- Főhadnagy úr lehetetlent kíván tőlem, én nagyon elfoglalt vagyok s többnyire
                    nem is vagyok itthon, - szólt.</p>
				<p>- Tehát visszautasít?</p>
				<p>- Nem óhajtok senkivel sem szórakozni, - válaszolt kurtán és otthagyta a két
                    férfit.</p>
				<p>A tiszt halántéka dühében lüktetett, megütközéssel meredt a kapitányra és
                    sértődött hangon szólt:</p>
				<p>- Őnagysága kissé túlságosan büszke, vagy hirtelen természet! Nem vagyok
                    bosszúálló természet, de azért, mert én egyszerű, rangtalan erdélyi román
                    családból származom, mint tiszt, sokat árthatnék neki.</p>
				<p>- Vegye figyelembe idegességét - mentegette a kapitány -, meg aztán ön ajtóstól
                    rontott a házba. Ahogy én ismerem, komoly, megfontolt nő, talán más alkalmat
                    kell keresni a vele való találkozásra!</p>
				<p>- Igen, más módon fogom megpróbálni, - vélekedett a tiszt, miközben a kapitány
                    ruganyos léptekkel lekísérte egészen a kapuig. Amire visszajött, Márta künn állt
                    már a teraszon:</p>
				<p>- Miért nem dobta ki kapitány úr ezt a tolakodót? - szólt csendesen, de
                    határozottan a visszatérő Váradyhoz.</p>
				<p>A kapitány készségesen felelt:</p>
				<p>- Megérdemelte volna és szívesen meg is teszem, de nem szabad feledni, hogy
                    megszállás alatt vagyunk. Emelkedjen felül az ilyen kicsinyességeken, ne izgassa
                    egy buta, faragatlan oláh viselkedése; most mindent el kell nyelnünk. Mióta a
                    Clemenceau‑határt megvonták, már megszállást sem szabad hangoztatni, hanem
                    Nagyromániát kell mondanunk. De én ebbe bele nem nyugszom, amíg a világ világ
                    lesz, - tört ki az ősi virtus a kapitányból. - Maga szereti a Gyulai
                    költeményeit, úgy‑e?</p>
				<p>Majd lelkesen szavalni kezdett:</p>
				<p>- Higyje el, Márta, igaza van Gyulai Pálnak, ahogy azt írja:</p>
				<p>“Jó nemzetem el nem pusztít téged, </p>
				<p> Sem vad muszka, sem kiművelt német. </p>
				<p> Erőd, eszed van, ha meg kell lenni, </p>
				<p> Csak a szótól reá érnél tenni...”</p>
				<p>Ez az, látja? Bezzeg az oláh alattomos fortéllyal aláaknázta a magyar
                    hiszékenységet, ők azt tartják: “Táçe si fáce”. Nahát, megcsinálták nekünk. Sírt
                    ástak, amibe beletemetkezhetünk. - Dühösen fújt egyet és fel alá kezdett
                    járkálni.</p>
				<p>Márta egy darabig gyönyörködött benne, majd visszavonult szobájába. Könyvet vett
                    a kezébe, de nem igen értette, amit olvasott; gondolatai másfelé jártak, a mai
                    események, a foglyok sorsa foglalkoztatták. Mennyi álmát elrabolta már a nemzet
                    sorsa, bár az ő személye igen kicsiny ahhoz, hogy beleavatkozzék annak
                    irányításába. De úgy érezte, hogy most itt valami égbekiáltó ostobaság történt.
                    Hogy azoknak sem volt több eszük, de még annyi sem, akik az ország hajóját romba
                    hagyták dőlni, ezer évnek dicsősége oda van! Avagy a végzet akaratából kellett
                    ennek így lenni? Ez a magyar sors? ami ellen hiába minden küzdelem?...</p>
				<p>Így töprengett magában és ezalatt leszállt az este. Nem gyujtotta fel a villanyt,
                    a hold ezüst fénye beszűrődött az ablak félig lehúzott redőnyei között és a
                    beáramló hűvös levegő kellemesen simogatta az arcát. Nem tudta volna
                    megmondani, mennyi ideje ült már így, amikor két férfihang vonta magára a
                    figyelmét. Óvatosan kitekintett a redőnyök hézagai között és nem kis
                    meglepetéssel látta, hogy P... és Rossu között heves szóváltás folyik. Románul
                    beszéltek, nem értette meg. Látta, hogy P... ököllel fenyegetődzött, majd
                    birokra keltek és Rossu csakhamar a földön hevert. Amikor onnan feltápászkodott,
                    leverte magáról a port és kezet nyujtott amannak, amit P... elfogadott. Nagyon
                    mulatságosnak tűnt neki ez, csak azt nem értette, hogyan és miért kerül az ő
                    neve ebbe az összekapásba. Mert említette mind a kettő, de hogy miért, az örök
                    titok maradt előtte...</p>
			</div>
			<div type="chapter">
				<head>XIV.</head>
				<p>Ha valaki megjósolta volna, hogy nemsokára egy mulató oláh társaságba kerül, nem
                    hitte volna el neki. Az oláhok bevonulása után nemsokára visszatértek az
                    internáltak. Márta kerülte azt az utcát, ahol Doleschánék laktak, hiszen magától
                    érthető volt, hogy ezentúl a baráti viszony meg kell, hogy szűnjék közöttük. A
                    politikai és nemzeti ellentét kínai falként emelkedett közöttük. Azt gondolta,
                    hogy most, mivel “ők” vannak felül, észre sem veszik majd a magyarokat.</p>
				<p>De nagyon tévedett. Doleschánék minden régi ismerősüknél leviziteltek, akikkel,
                    úgy látszik, a barátságot továbbra is fenn óhajtották tartani. Igen váratlanul
                    érintette, mikor hozzá is eljöttek. Amint Vandának elgyötört, szenvedő arcát
                    meglátta, szinte megdöbbent és valósággal szánalmat érzett iránta. Azokat a
                    nyomokat, amiket a rabság ejtett rajta, még nem tudta eltüntetni teljesen az
                    őket ért nagy és váratlan öröm sem. Legalább tíz évvel idősebbnek látszott és
                    kedélye is nyomott lett. A férjén ez alig volt észrevehető. Mégis csak többet
                    bírnak tán a férfiak?</p>
				<p>- Még most is érzem magamon a rabszagot, - kezdett mesélni Vanda. - Az a
                    szenvedés, amit a kommunistáktól kiállottam, elég egy egész életre. Hidd el,
                    Márta, az őrület határszélén álltam: képzeld, még csak Koritól is
                    elkülönítettek. Sohasem tudtam, melyik pillanatban kiáltják a 193‑as számot, ez
                    én voltam. Csak azért imádkoztam, hogy előbb velem végezzenek, ha már
                    mindkettőnknek meg kell halni. Hogy ettől a borzalomtól elvonjam némiképp a
                    figyelmemet, képzeld, a börtönőröm ruháit javítgattam. Ha már meg kell halni,
                    mondtam, miért nem engednek vele együtt meghalni?</p>
				<p>Kihívóan szétvetett lábakkal ott állott előttem, keményen nézett rám;
                    apacsgallérja szétnyílt és látni engedte erős, izmos mellét.</p>
				<p>- Igen nagy hibát követhetett el, elvtárs, - mondta. - Bizonyosan spionkodott,
                    pedig ezért a gajdeszba kerül. Úgy látom, hogy maga nem közönséges fehérnép.</p>
				<p>- Nem segíthetne e valahogyan rajtam? - kérleltem a legnyájasabb hangon, mert
                    észrevettem, hogy a durva szavak mögött jobb érzés rejtőzik.</p>
				<p>- A parancs, parancs! - válaszolt. - Az asszonynépet sajnálom, mert azoknak
                    mindig könnyen eljár a szájuk; s úgy állott előttem, mint a kérlelhetetlen
                    végzet, - de majd segítek valamit, - nyugtatott meg.</p>
				<p>- Lehet, őt is a helyzet tette azzá, amivé lett. Talán valami jobb érzésű magyar
                    lehetett. Néha szánakozott rajtam, sőt egyszer kieszközölte számomra a Korival
                    való találkozást is.</p>
				<p>- Ne gondolj többé reá, - vigasztalta Márta.</p>
				<p>- Most már az elért diadal kárpótol mindezért. Azt hiszem, az elégtétel teljes és
                    tökéletes!</p>
				<p>- Én nem hiszek ennek a helyzetnek az állandóságában, - jegyezte meg Doleschán. -
                    Annyira szivárványosan szép, hogy szinte valószínűtlen. Álomszerű.</p>
				<p>- Azt hiszem, a mieink túl optimisták, - tódította Vanda. - Marad minden úgy,
                    ahogy volt. - De látszott rajta, hogy maga sem szeretné, ha jó próféta lenne.
                    Inkább a Márta vigasztalására szánta, amit mondott. Kellemes akart lenni, a
                    tökéletes győzelem fölényes tudatával. És sikerült, mert Márta pillanatnyilag
                    szinte hálát érzett ezért a mondásért. Megerősödött a hite.</p>
				<p>- Maior édesanyjának köszönhetjük szabadulásunkat, - folytatta Vanda. - Egy
                    magasrangú magyar tisztet adtak ki érte. A nagyasszony azonban kijelentette,
                    hogy addig nem hajlandó hazajönni, amíg valamennyi szilágysomlyói internáltat
                    vele együtt el nem engedik. Ennyire szereti a maga fajtáját. Még a Tiszánál is
                    előbb minket szállítottak át a csónakon és ő utoljára maradt, mert nem bízott a
                    katonákban. Mikor a határon átjutottunk, megtudtam, hogy katonáink Anikót
                    keresik, s ő ki tudja, hol bujkált. Elém tettek egy fényképet s megkérdezték,
                    hogy ez‑e az, akit vádolok. Azt feleltem: nem! Nem az, akit keresnek. Pedig ő
                    volt. Nem tudom, mi volt velem, könnyezni kezdtem, eszembe jutott gyermekkorunk,
                    amit együtt töltöttünk, azután a későbbi együttműködés kedves emléke szakadt
                    fel a szívemben. Különben apai ágon ő is román, az öreg Maroschánt jól ismertem.
                    A nevét azért magyarosította meg, mert szégyellte származását.</p>
				<p>Márta meghatódottan hallgatta.</p>
				<p>- Ó, miért is kellett nekem ezt a kort megérni? - sóhajtott. Nem akarta szinte
                    hinni a Maroschán-dolgot. Doleschán azt állította, mindennek az Apponyi féle
                    rendelkezés az oka.</p>
				<p>- Örüljön, hogy egy ilyen nagy történelmi időszakot élt át, mely szinte páratlan
                    a világtörténelemben. A népek önrendelkezése nyelvi alapon! Milyen szépen
                    hangzó eszme ez és íme, meg is valósult. A nagyhatalmak hozzásegítettek ehhez a
                    földhöz, de megtartani, esetleg megvédeni magunknak kell majd...</p>
				<p>- Mint vesztes felek, mi magyarok hogyan örülhetnénk ennek? - kérdezte Márta
                    szomorúan.</p>
				<p>- Minden úgy marad, mint volt eddig, csak a vezetés most a románok kezében lesz,
                    - játszotta a nagylelkűt az ügyvéd. - Ne feledje, mi hálásak szoktunk lenni és
                    ha netalán kellemetlenségei lennének, mindenkor segítségére sietünk.</p>
				<p>- Míg engem látsz, ne félj! - biztatta szeretetreméltóan Vanda is. - Ha
                    követelik, csak tégy esküt, ez célszerűbb, mintha megtagadod. A román államiban
                    bármikor a legjobb állásra számíthatsz. S elvégre a kenyér az első!</p>
				<p>Óvatos és ravasz diplomata volt Doleschán, jól be tudott a magyarok bizalmába
                    férkőzni, de azért szívvel‑lélekkel az oláh célokat szolgálta. Egy hét alig telt
                    el, megkapta a táblabírói kinevezést és az esküt nem tett bírók helyébe kevés
                    képzettségű oláh hivatalnokokat helyeztetett.</p>
				<p>Mikor búcsút vettek Mártától, Doleschán szívélyesen meghívta Mártát a
                    hazajövetelük örömére rendezendő családias ünnepélyre.</p>
				<p>Vanda még egyszer az ajtóból visszafordult:</p>
				<p>- De bizonyosan számítok rád - mondotta -, neked nem szabad hiányoznod. - Jó
                    leszel gyászmagyarkának - gondolta.</p>
				<p>De Márta egy pillanatig sem gondolta, hogy el fog menni.</p>
				<p> Doleschán házában folytak az előkészületek a nagy napra. Most már nemcsak a
                    kiszabadulásuk örömnapja volt ez, hanem a táblabírói kinevezését is
                    ünnepelték.</p>
				<p>Aznap este az egész lakás fényesen ki volt világítva. Az asztal pazarul
                    felterítve, a nagy ebédlő valósággal fényben úszott. Választékos ételektől és
                    italoktól roskadozott az asztal. Doleschánt jó módú embernek ismerte mindenki,
                    saját háza, szőlője, villája és termőföldje volt, könnyen megengedhette magának
                    ezt a luxust.</p>
				<p>Az úri szobában finom és jóillatú sűrű füst keringett a sok cigarettától és
                    szivartól. A férfiak ittak és politizáltak. Nő nem volt jelen egy sem. Ávrámék
                    már kivonultak a falujokba.</p>
				<p>- Csodálom, hogy Márta még nincs itt - szólt feleségéhez Doleschán. - Vajjon
                    miért késik?</p>
				<p>- A vacsoraidő már itt volna. Asztalhoz is ülhetnénk - válaszolta Vanda. - De még
                    várjunk egy kicsit rá, azonban ahogy én ismerem, aligha fog ő eljönni.</p>
				<p>- Talán érte megyek - vélte a férj. - Akarom, hogy itt legyen. És
                    jelentőségteljesen ránézett a feleségére. Értsd meg: akarom, hogy lássa ezt és
                    nyugodjon bele a megváltozott helyzetbe.</p>
				<p>- Te csak maradj, inkább majd én, mulattasd a vendégeinket, - szólt Vanda. - De
                    hol van P..., ő is bizonyára szívesen megteszi.</p>
				<p>Doleschán magyarázkodott:</p>
				<p>- Megkértem, hogy a cigányokat rendelje ide. Vacsora után mulatni akarok.</p>
				<p>- No, akkor megyek magam, ez lesz a legbiztosabb, - szólt az asszony és
                    ellejtett.</p>
				<p>Amint belépett Mártához, az nyugodtan kézimunkázott. Kissé meghökkent Vanda
                    láttára, hiszen sejtette jövetele célját.</p>
				<p>- Hát te így készülsz, Márta? Türelmetlenül várunk s te itt nyugodtan
                    kézimunkázol. A társaság már együtt van, csak rád vár és Kori igen rossz néven
                    venné, ha kitérnél a meghívás elől. De én magam is egyenesen hadüzenetnek
                    veszem, mint aki megveted ezt a mi társaságunkat és azért nem jössz.</p>
				<p>Márta erőltetett kedvességgel mentegetni kezdte magát:</p>
				<p>- Hogyan is gondolhatsz ilyet, csak tekints a dolgok mélyére és magad is rájössz
                    arra, hogy a jelen politikai helyzet minő válaszfalat állít közénk. Ezért nekem
                    jobb, ha itthon maradok! De különben is, nem jól érzem magam, kedélyhangulatom
                    se arra való, hogy most egy nagyobb társaságban részt vehessek. Elrontanám
                    másoknak is esetleg a jókedvét.</p>
				<p>- Lári‑fári, a kedélyhangulatod majd megjön ott! Ami pedig egészségi állapotodat
                    illeti, az nem lehet kifogás, jó színben vagy. Az a válaszfal, amiről beszélsz,
                    nem ok arra, mert a mi barátságunkat az nem befolyásolhatja. Ha csak a te
                    részedről nem - tette hozzá nyomatékkal. Szinte érzett belőle, hogy ez nem lenne
                    ajánlatos. Mert “cine mintye”.</p>
				<p>Márta belátta, hogy csak ártana magának, ha ellenszegül. Kelletlenül öltözködni
                    kezdett. Sokáig válogatott a ruhái között, végre kiemelt egy magyar motívumokkal
                    hímzett fehér ruhát a szekrényből. Ha már meg kell tenni, - gondolta, - ezt a
                    nemzetiest ölti magára. Aztán nemes illatszerrel ellátta magát s mikor készen
                    volt, megkérdezte Vandától:</p>
				<p>- Jó lesz így?</p>
				<p>- Sőt, nagyon is szép vagy így, - hízelgett a kétlelkű asszony. - De kit akarsz
                    meghódítani ott a románok közül? - kérdezte hamiskásan.</p>
				<p>Márta nem akarta elérteni a célzást, hanem megkérdezte mégegyszer:</p>
				<p>- Vajjon igazán szépnek találsz ebben az öltözetben?</p>
				<p>Vanda szinte áradozott:</p>
				<p>- Talán kételkedel? Mindenesetre összhangban van az egyéniségeddel. Tudod
                    különben ez a kalotaszegi varrottas hasonlít a román viselethez, sőt egészen
                    olyan. A román urak még tüntetést fognak ebben látni és esetleg ez hasznos lesz
                    a számodra.</p>
				<p>Márta még mindig rázogatta a fejét:</p>
				<p>- Nem, nem, mégsem, - igazán ne vedd rossz néven, de - jobb lenne, ha itthon
                    maradnék.</p>
				<p>- De most már aztán igazán siessünk! - Ha nálad nélkül mennék haza, Kori nagyon
                    meg volna sértve. Ezt pedig bizonyára nem akarod?</p>
				<p>Mártának nagy lelki erőre volt szüksége, hogy elrejtse feltörni akaró érzéseit.
                    De legyőzte minden lázongását, elindult vele. Amint belépett a két nő, hangos
                    éljenzéssel fogadták és mindjárt készültek is az asztalhoz. Mártát a vikárius
                    vezette asztalhoz és jobbról foglalt helyet mellette. Balról Vanda ült. Jelen
                    volt a többek között egy magasabbrangú tiszt is a regátból. Az államvasutak
                    főigazgatója, a sánta polgármester és még sok más helybeli oláh nagyság. Mártát
                    nagyon dédelgették, mivel hogy szerették volna a saját részükre megnyerni. Elég
                    ostobák voltak feltételezni, hogy majd az oláh állami iskolánál is hasonló
                    propagandát fejtene ki, mint amennyit a magyar ügynek szolgált. P...
                    félig‑meddig, mint a házba tartozó szerepelt. Segített bort tölteni a poharakba,
                    amik igen gyakran ürültek, mert az oláhok talán még jobban tudnak inni, mint a
                    magyarok. Ők a bornál erősebb szeszeket kedvelik, éppen ezért, ha borra kerül a
                    sor, szinte víz gyanánt kezelik.</p>
				<p>Mikor elhelyezkedett Márta, egy észrevétlen pillanatban megszámlálta, hányan
                    ülnek az asztalnál s éppen tizenhárman voltak... Kissé megborzongott erre, az
                    általános babonás félelem erőt vett rajta, hogy szerencsétlenséget rejt magában
                    ez az ominózus szám. Odasúgta a mellette ülő Vandának, aki praktikusan akarta
                    elhárítani a veszélyt. Figyelmeztette férjét, hogy hívják be Tucit, mivel hogy
                    megígérte neki, hogy ő is velük fog vacsorázni. Így került Tuci a felnőttek
                    közé, amire kimondhatatlan büszke is volt a kis kölyök.</p>
				<p>A vikárius nagyszabású felköszöntőt mondott oláhul, melyre felhangzott a
                    treászke! Dr. Doleschán megköszönte s azután magyarul folytatta:</p>
				<p>- És most arra kérem az én kedves vendégeimet, akik örömömben részt venni
                    eljöttek, társalogjanak ma este lehetőleg magyarul, tekintettel arra, hogy egy
                    magyar nő van jelen, akit mindannyian szeretünk és nagyrabecsülünk. Ő “még” nem
                    érti a román nyelvet. A “még”‑et különleges nyomatékkal mondta. Majd meg fogod
                    tanulni - gondolta.</p>
				<p>- Éljen, éljen - hangzott magyarul. Az üvegezett verandán most megszólalt a zene.
                    Egy érzelmes oláh műdalt játszott a banda: “Te csak szeress!” Vacsora
                    végeztével pedig kiszólott Doleschán:</p>
				<p>- Magyart húzzatok! A legszebb magyar nótát! </p>
				<p>Jóska prímás belekezdett: “Szomorú a nyárfa erdő”. Majd pedig: “Ott, ahol a Maros
                    vize”, csak úgy sírt a hegedű húrja. Ezek voltak a háziúr nótái, velük dalolta.
                    Aztán P... énekelt “Éva keringőjéből”. Szép, mély csengésű bariton hangjában
                    mindenki gyönyörködött. Mind magasabbra fokozódott a hangulat. Doleschánnak az
                    okozott volna gyönyörűséget, ha Mártát is élénknek látta volna. De ő mindeddig
                    nagyon egykedvűen ült a helyén. Valami megnevezhetetlen küzdelem dúlt
                    bensejében, amiről a környezetnek sejtelme sem volt. Csak ritkán váltott szót,
                    hol az egyik, hol a másik szomszédjával. Valahogy az volt az érzése, hogy itt
                    most mindenki az ő szenvedésében gyönyörködik. És a magyarság szenvedésében.</p>
				<p>- Éljenek a nők! - kiáltotta P... és csöndes hódolattal közeledett, hogy
                    koccinthasson Mártával és Vandával. Mindenki magasra emelte a poharát. P...
                    folytatta:</p>
				<p>- A férfi életét magasra törő vágyak irányítják, de az örök női mégis vonz
                    bennünket! - Aztán érintette poharát - tekintetük találkozott.</p>
				<p>Márta ma este először mosolyította el magát. Eszébe jutott a múltkori jelenet
                    ablaka alatt és szerfölött kíváncsi volt ismerni a dulakodás okát. De büszkesége
                    legyőzte a kíváncsiságát, nem akarta elárulni, hogy szemtanuja volt az esetnek.
                    Jóska prímás ott húzta már mellette legkedvesebb nótáját. Lassanként vidámabb
                    lett, a lelke mélyén rejtőző érzések felszakadtak s mint a forrás, utat tört
                    magának, kiragadva a környezet nyomasztó hatása alól. Vanda dalba kezdett s ő
                    segített neki, de nem sokára messze elhagyta azt. A prímás boldogan kísérte,
                    hiszen a háziúr jó borravalót ígért neki ezért. A bús hallgató nótát egy vidám
                    követte. Az egész társaság tapsolt, ujrázott, de Márta, mintha megbánta volna,
                    újra elkomolyodott és nem volt hajlandó tovább énekelni.</p>
				<p>- Ez az! - lelkesült P... - amit mi románok nem tudunk! Ezt a sírva vigadást! A
                    magyar ember ugyanabban az órában szomorú és vidám tud lenni egyszerre!</p>
				<p>Márta aztán nemsokára otthagyta a társaságot, a táncban már éppen nem akart részt
                    venni. Azok aztán tomboltak a maguk módja szerint egész reggelig.</p>
				<p>A tizenhármas szám jelentősége a vikáriuson teljesedett be. Még ugyanabban az
                    évben az a megdöbbentő hír járta be a várost, hogy az életerős férfi váratlanul
                    elhúnyt. Nagy gyász volt ez a románságra nézve, a magyaroknak pedig egy ádáz
                    ellenségükkel kevesebb maradt...</p>
			</div>
			<div type="chapter">
				<head>XV.</head>
				<p>A tegnapi különböző benyomások kínzó hatása alól a várkertbe menekült Márta. Itt
                    a százados fák árnya alatt, az ősi falak emlékeket rejtegető omladékai között
                    jól esett elmerengeni és visszaidézni a boldogabb múlt álomvilágát. Hiszen a
                    jelen annyira kétségbeejtő! A napsugár ide csak gyéren hatol be és az emberek
                    arcára is ritkán derül mosoly. A néhány korhadt fapadon öreg nyugdíjasok
                    szoktak búsan üldögélni, eltűnődve azon, ami elmult. A jobb időt látott öreg
                    emberek keserűségével kérdezgették egymástól sokszor:</p>
				<p>- Hova lett a magyar dicsőség?!</p>
				<p>A jelen mostohaságára minduntalan figyelmeztette őket a régi gimnázium nyitott
                    ablakából kihallatszó beszéd. Bizony azt oláh szó tarkította. Vajjon a magyar fa
                    jövendő hajtásai ezekből kivirulnak‑e, akik most méter vastagságú falak között
                    szorongva, visszafojtott és megkínzott érzéssel szívják magukba, mint tiltott
                    tudományt, a magyar történelmet és a magyar nyelv szépségeit. Közben talán
                    ökölbe szorul a kezük, ha a nagy megtorlásra gondolnak, mikor, ha majd eljön a
                    leszámolás nagy napja, mindenért megfizethetnek. Vajjon gondolnak‑e naponként
                    erre s nem haldoklik‑e bennük magyarságuk öntudata? Ki tudja? Erre majd a jövő
                    felelhet.</p>
				<p>A könyörtelen sors elvette tőlük még annak a lehetőségét is, hogy ülve hallgassák
                    az előadást, ha csak hazulról nem visznek székeket. A felszerelést fényes, új
                    gimnáziumoknak adták, ahol most az oláhok dominálnak. De jó így. Legalább van,
                    ami mindig figyelmeztesse őket a keserű valóságra.</p>
				<p>Lassanként aztán Márta nyughatatlan lelkiállapota elcsitult. Visszamerült a
                    mindennapi élet lehetőségeinek latolgatásába. Minthogy az államiból már régebben
                    kiűzték, egy darabig a római katolikus fiúiskolába vonták össze a különböző
                    felekezetű magyar gyermekeket. Az új iskolai év kezdetétől fogva már azonban a
                    református iskolánál fog tanítani s ezt az elhatározását nem ingatta meg
                    semmiféle ígéret, amivel az oláhok valósággal elhalmozták. Ő inkább a nehezebb
                    részt választotta, ami lelkületével jobban összhangban volt, minthogy
                    alárendeltje legyen az oláh műveletlenségnek. Látta, hogy a menekülésből lassan
                    visszaszállingózott tanárnők Vanda igazgatása alatt, teljesen ki voltak
                    szolgáltatva az új hatalom kényének és csak addig tűrték meg őket, amíg saját
                    fajtájukból pótolni nem tudták. Most azon gondolkozott, mi módon lehetne egy
                    magyar szellemi központot létesíteni, mert mind nagyobb arányokat öltött az oláh
                    intézményes iskolák száma. Még óvodák felállításáról sem feledkeztek meg. Ezzel
                    szemben szükségessé vált valami ellenakció. Már régebben felvetődött egy
                    nőszövetség alakítása, most elérkezettnek látta az időt, hogy a cselekvés terére
                    lépjen. Ezt mindenekelőtt közölni szándékozott a lelkésszel, akinek a támogatása
                    az eszme megvalósítására nézve erkölcsi érték volt és a sikerrel volt
                    egyenlő.</p>
				<p>Hamarosan sikerült neki mintegy 40 tagot gyűjteni: csöndes rábeszéléssel
                    megnyerte azokat, akiknek szívén feküdt gyermekeik jövője. Most a további
                    teendőkön töprengett, amikor gondolataiból egy ismerős hang zavarta fel:</p>
				<p>- Szervusz! Hogy vagy a tegnapi muri után? Hagyd ezt a komolykodást, úgyse tudsz
                    ezzel semmin változtatni.</p>
				<p>Vanda volt, aki hangos jókedvvel közeledett felé. Őszülő hajszálait a homlokára
                    kuszálta a szellő és szürke szemeiben az álmosság jelével, szúrósan tekintett
                    Mártára. Mártának most is, mint mindig, nagyon kellemetlen érzés markolt a
                    szívébe, ha ezzel a kétlelkű asszonnyal találkoznia kellett. A jelen miatt
                    érzett minden keserűsége ott lázongott a lelkében, de erőltetett mosolygással,
                    barátságos próbált lenni:</p>
				<p>- Szükségét éreztem egy kis szabad levegőnek - úgymond -, azért jártam egyet, de
                    már megyek is, mert a lelkészünk vár.</p>
				<p>De Vanda nem engedte el egykönnyen:</p>
				<p>- Hagyd azt a savanyú embert! Beszéljünk másról! Tudod, hogy Tógyer tegnap el
                    volt ragadtatva veled - súgta asszonyos pajkossággal - és nem is csinált belőle
                    titkot. Ő tulajdonképpen igen jó parti lesz ám idővel. No, mit szólsz az
                    ügylethez?</p>
				<p>Márta csodálkozva nézett Doleschánnéra:</p>
				<p>- De hiszen fél a nőktől, a multkor mondta, mert csalódott bennük. Azt mondta,
                    még nem is olyan régen. Aztán meg román, hát tárgytalan az egész.</p>
				<p>Vandának ezzel nagyon kellemetlent mondhatott, mert hirtelen felcsattant:</p>
				<p>- Mondjad, hogy oláh, tudom, így jobban esik!</p>
				<p>- Nem tehetem most, mert jól tudod, ezért büntetés jár.</p>
				<p>- Ne félj, én nem árullak el, inkább segítségedre akarok lenni mindenben, de azt
                    tapasztalásból mondhatom neked, az oláh férfiak sokkal könnyebben meghódíthatók
                    és még más náció is, mint a magyar.</p>
				<p>Márta csak hallgatta.</p>
				<p>- Aztán tégy mielőbb esküt - folytatta -, Maiorral beszéltünk érdekedben. Mindent
                    megígért, de előbb személyesen akar veled beszélni. Ha majd legközelebb eljön, a
                    városházán fogadni óhajt téged.</p>
				<p>- Én nem kértem őt erre, tehát hogyan jutok hozzá? - tudakolta Márta.</p>
				<p>- A polgármester be akar mutatni neki, mivel olyan kiváló tanerő, mint te vagy,
                    nagy érték volna. Nekünk nincsenek elég képzett és főleg agilis tanerőink. Most
                    még a legjobb állást nyerheted el. Később már nem is nyújt alkalmat az esküre a
                    kormány; tehát csak beszélj Maiorral. Ő igen művelt, okos és kellemes ember.</p>
				<p>- Majd meglátom - válaszolt kitérően Márta -, csakhogy véget vessen ennek a
                    témának. - Én úgy vagyok vele, hogy erre a rövid időre nem tartom érdemesnek
                    nemzeti hűségemet feláldozni anyagi előnyökért.</p>
				<p>- Rosszul teszed! Ne reméld, hogy a helyzet egyhamar vissza fog fejlődni a
                    régebbi állapotba. Ezer évig így volt, lehet, hogy újabb ezer évig így lesz!
                    Hogyan is mondjátok ti magyarok? “Hol kerék, hol talp.”</p>
				<p>- Sőt azt hiszem, s bízom abban, hogy csak pünkösdi királyság lesz a románok
                    uralma. Ezt is mondjuk mi magyarok gyakran.</p>
				<p>Mintha kígyócsípés érte volna a cinemintye asszonyt, azonnal megváltozott. A
                    fojtott düh elemi erővel tört ki belőle:</p>
				<p>- Századok és ezredévek kellenek ahhoz, hogy itt megint Magyarország legyen,
                    érted? Az még nem történt, hogy az oláh bocskor taposott volna a nyakára a
                    magyarnak. Most még a magyarok külön Istene, a Hadúr sem tud ezen segíteni. De
                    mondd, mire alapítod ezt a reményedet? Tudsz talán valami kedvező hírt, vagy
                    jelet? - kérdezte ravaszul Vanda. - Hm! én még valami összeesküvőt is foghatok
                    ma, úgy látszik, - gondolta. De Márta nem árult el semmit.</p>
				<p>- Magam sem tudom, csak érzem, hogy ez így nem maradhat, majd az idő meghozza
                    magával. Hogyan s miként, az az Isten dolga és a jó szerencséé! Bízom a magyarok
                    őserejében, tudod, volt már nekünk ennél nagyobb bajunk is. A mohácsi vész, a
                    török világ s romjaiból mégis újraépült az ország. Olyan a mi népünk, mint a
                    főnixmadár; vagy mint a mitológiai Antheusz. Minél többször a földhöz sujtják,
                    annál nagyobb energiával szökken talpra.</p>
				<p>- A mostani helyzet azonban teljesen reménytelen, hiszen az egész világ ellenetek
                    van, mert ti okoztátok a háborút, - vitatkozott Doleschánné.</p>
				<p>- Ez tévedés! A világ ítélete igazságtalan! Sajnos, nekünk jutott osztályrészül
                    ez a szenvedés; de a történelem majd igazolni fog bennünket.</p>
				<p>Éppen elhaladtak egy szobor előtt.</p>
				<p>- Nézd, - mutatott fel Vanda rá. - Nézd, ilyen szárnyaszegett most a magyar
                    nemzet, mint ez a holló. Pompásan aposztrofálja ez a ti helyzeteteket.</p>
				<p>Márta már nem bírta tovább, kitört belőle a keserűség.</p>
				<p>- Vanda, ha azért jöttél, hogy engem megsebezz, elérted célodat. Engedj! nem
                    akarok hallani többet.</p>
				<p>- No, azért ne vedd olyan zokon, ha mondok is olykor valamit, csak válaszoltam
                    neked. Hanem azért légy nyugodt, én mindig jóakarattal vagyok és megvédelmezlek,
                    ha úgy esik, - nagylelküsködött Vanda.</p>
				<p>Csodálatos keveréke volt ez az asszony a jónak és a rossznak. Jellemének ijesztő
                    kétszínűsége bizalmatlanságot kelthetett bárkiben, aki közelebbről ismerte. Néha
                    epés volt, de tudott nagyon kedves is lenni, jókedvű, bizalmas, s ezzel sokakat
                    megtévesztett.</p>
				<p>- A magyar egy önmagát kiélt nemzet, - folytatta. - Századok, ezredek multán
                    minden nép kihal. Görögország is így járt, eljutott a legmagasabb fejlődési
                    fokra, aztán bekövetkezett a hanyatlása. Ez történt most a magyarokkal. A mi
                    népünk nyers anyag, művelődése meg volt akadályozva, ti akadályoztátok meg, most
                    azt kell pótolnunk. Ötven év alatt utól fogjuk érni a magyarokat kultúrában is,
                    s akkor miénk a jövendő Közép‑Európa népei között.</p>
				<p>- Az nem lehet - tette meg ellenvetését Márta -, mi tovább fejlődünk, nem állunk
                    meg csupán azért a kultúránkban, hogy megvárjuk a románokat. A Balkán csak
                    Balkán marad továbbra is.</p>
				<p>Így vitatkozott a két nő, mindenik védte a maga igazát; mintha rajtuk fordult
                    volna meg a nagy világ e még nagyobb problémája.</p>
				<p>Mártának különösnek tetszett már az is, hogy az utóbbi időben, mint pártfogó
                    védnöknő hangoztatta befolyását vele szemben Vanda. Sokszor készült már rá, hogy
                    ezt a fogadatlan prókátorságot visszautasítja egy‑két komoly szóval. Hiszen ő
                    nem akar semmi olyat csinálni, amivel az új rendszert megsértené, vagy a
                    törvénybe ütközne, tehát nincsen semmi szüksége sem védelemre, sem
                    menedékhelyre. Arra persze nem gondolt, hogy működését rossz szemmel nézték,
                    amit a közel jövő be is igazolt. Érzéseiből nem csinált titkot. Azzal pedig,
                    hogy felekezeti iskolához ment, úgy érezte, magyarságának tartozott. Életét
                    betöltötte hivatásának hű, odaadó teljesítése. Úgy érezte, valóságos
                    kultúrmisszió az, amit mívelt, de nem gondolt arra, hogy ezzel azt a látszatot
                    keltette, mintha “irredenta” eszméket szolgálna. Modorbeli ügyességével magához
                    tudta vonni a társadalom különböző rétegeit, ez volt a bűne s ezzel
                    kiszolgáltatta magát az oláh hatóság ellenséges indulatának.</p>
				<p>Már éppen elhagyni készült a kertet, amikor feléje közeledett az őr. Öreg, kopott
                    jószág volt már, csak kegyelemből tartották a magyarok is, az oláhok pedig
                    egyelőre ott felejtették. Görcsös botjára támaszkodva, tipegett Mártához, s
                    miután viseltes kalapját megemelte, halkított hangon kezdte panaszolni:</p>
				<p>- Instálom alássan, tetszik látni azt a félig elégett padot ott? A nyáron villám
                    sújtotta azt a fát, akkor kapott tüzet. Ott szokott ülni az a gaz oláh kölyök,
                    aki mostanság ellopja a hősök emlékszobráról a koszorúkat. Ha este viszik oda,
                    reggel már nincs ott, azért áll ilyen kopáron ez a szobor. Az én öreg fejemben
                    folyton az motoszkál, hogyha már a villám eltévesztette útját, hogy nem bele
                    ütött, nem lehetne‑e valamely mesterséges módon ártalmatlanná tenni ezt a
                    kegyeletsértő, vad oláh suhancot?</p>
				<p>Az öreg egész lényéből szinte sugárzott a felháborodás, a harag és a tehetetlen
                    düh érzése. Botjával türelmetlenül ütögette a földet és szitkozódott. Márta
                    szelíden lecsitította:</p>
				<p>- Jó öreg, bízza a büntetést a Gondviselésre. Mi nem avatkozhatunk bele most, a
                    sors keze ez rajtunk.</p>
				<p>- Úgy van, instálom, ahogy tetszik mondani! Áldja meg az Isten minden lépését! -
                    Aztán elindult a kertben. Márta hosszasan nézte, mint tipeg‑topog, hajladozik,
                    eltűnik a bokrok mögött, majd ismét előkerül. Jó negyedóra mulva újra ott állt a
                    szobor előtt, ölében frissen szedett, színes vadvirág, amit a park füvei között
                    szedegetett. Levette a kalapját és áhítattal szétszórta a szobor talpazatára a
                    virágokat...</p>
			</div>
			<div type="chapter">
				<head>XVI.</head>
				<p>Van a világnak Atyja,</p>
				<p> Van egy hű gondviselője.</p>
				<p> Mindenki megtalálhatja,</p>
				<p> Aki csak el nem fordul tőle.</p>
				<p>(Petőfi.)</p>
				<p> Mártát a Maiorral való találkozásra a román elöljárósággal kényszerítették.
                    Deleju, a sánta polgármester, mesterileg vitte bele a dologba, idézést küldött.
                    Ő nem is sejtette, hogy mi rejtőzik mögötte. Gyanútlanul ment fel az irodába,
                    ahol közölte vele a polgármester, hogy a nagy férfiú vár reá a mellékteremben.
                    Hirtelen szinte nevető kedve támadt, érezte, hogy kelepcébe jutott s most már ki
                    nem térhet előle, mert ezzel csak kínosabbá tenné helyzetét. A nagy politikus
                    arról akarta meggyőzni, amiről már eleget hallott, hogy a helyzet változatlanul
                    így marad beláthatatlan időkig és a saját érdeke kívánja, hamarosan tegyen
                    esküt. A román állam kötelékében nagyon megbecsülik majd munkásságát. Maior
                    emelkedett tónusban beszélt és hangsúlyozta saját elvi álláspontját is Erdély
                    önállósítására nézve. Meggyőző szavai irgalmatlanul józanul és reálisan
                    hangzottak, de Márta nem reagált rá. Mindenek ellenére megmaradt elhatározása
                    mellett, tovább folytatta munkáját a magyarság, a szeretet és a megértés
                    jegyében. A kommunizmus alatt a hitélet is nagyon megrendült. Az Istent sokan
                    eltaszították maguktól, vagy talán magukat dobták el messzire Istentől. Pedig
                    egyedül a vallás az, mely letörli szelíd kezével a század homlokáról a sötét
                    gondokat, megakadályozhatja a társadalom alapját fenyegető veszélyeket. Márta e
                    téren is kitűnő módon buzgólkodott.</p>
				<p>A fehérre meszelt eklezsiális iskolaépület szerényen húzódott meg az impozáns és
                    modern lelkészlak mellett, melyhez át egy közbeeső kerti ajtó vezetett. A
                    deszkakerítés mellett orgonabokrok sorakoztak s az udvart zöld gyepszőnyeg
                    borította. Valamivel feljebb, közvetlen a Magurahegy tövében áll a kétszázéves
                    református templom, melynek harangja reggelenként hívogatólag csendül meg az
                    őszi, kristályos levegőben. Egy nagyobb térség terül el a paplak keleti oldalán,
                    melyet most erőszakosan kisajátított az oláh egyház és oda templomot kezdett
                    építeni. De pénz hiányában félbenmaradt, valószínűleg ellopták az építészek az
                    árát, a moha belepte a félig megépített falakat és csonka tornyát. Úgy állott
                    ott elhagyatottságában, mint egy szertefoszlott reménység emléke... Fölötte az
                    emelkedésre tölgyek és fenyők között kanyarodik fel az út, ezen járnak fel
                    mindennap a református gyermekek buzgó imádságra. Kétszáz gyermekajkról zendül
                    fel ilyenkor az ének a világ Urához: “Perelj uram perlőimmel, Harcolj én
                    ellenségimmel.” Csak Te vethetsz véget a magyar szenvedésnek. Csak itt, a szent
                    falak között volt még szabad énekelni a magyarok imádságát is, a Himnuszt.</p>
				<p>Márta most erre járt, elindult felkeresni a papját. Benyitott a lakásba.</p>
				<p>Nesztelen léptekkel haladt végig a nagy tanácstermen, ezen keresztül lehetett a
                    lelkész dolgozószobájába jutni. Kutassy Mihály lelkész ötvenen felüli,
                    alacsonytermetű, sovány férfi volt. Természeténél fogva kicsit különc, kicsit
                    emberkerülő és büszke volt. Gondterhesen ült íróasztala mellett, a bő
                    karosszékben. Amint a belépő tanárnőt észrevette, tőle telhetőleg barátságosan
                    tekintett reá. Mártát kivételképp mindig szívesen fogadta, bármikor jött hozzá,
                    mivel segítségére szüksége volt. Jól tudta, hogy iskolája népszerűségét neki
                    köszönhette. Bátor fellépésével és határozottságával imponált is neki, de meg
                    iskolája érdekéért mindenre képes volt. Sok kellemetlensége volt már az
                    oláhokkal, s bizony jól esett neki, ha segítőtársai akadtak.</p>
				<p>A lelkész jó hazafi volt, de sok tekintetben maradi, amolyan szobatudós. Nem
                    egyszer a végletekig elhagyta ragadtatni magát, mert az oláhok az egyház autonóm
                    jogát nem akarták respektálni. Ingerlékeny, ideges természete ismeretes volt,
                    kifakadásaival sokszor többet ártott, mint használt egyháza ügyének. Ezért aztán
                    kényesebb természetű kérdésekben mindig Mártát kérte meg, hogy bonyolítsa le az
                    ügyet az oláh hatósággal. Az irodába nem hatolt be a külvilág zaja, még a
                    kilátást is sudár fenyőfák zárták el. Háborítatlanul cserélhették ki
                    gondolataikat a magyar ügy jövendő sorsáról. Hatalmas kert közepén állt ez az
                    épület, a hatszobás lakás minden kényelemmel be volt rendezve és leányával
                    lakott benne Kutassy. Csöndes, visszavonult életet éltek. A vendégszoba csak
                    akkor kapott lakót, ha sátorosünnepek alkalmával a legátust odaszállásolták.
                    Magábavonuló, zárkózott természetét már ismerték és csak a hivatalos ügyekben
                    keresték fel. Népszerűtlenné azóta lett, mióta második feleségétől elvált, aki
                    pedig első ideálja volt. Teljesen érthetetlen volt ez a hívei előtt, s vele
                    főként a nők ellenszenvét vonta magára. Ennek köszönhette azt is, hogy kevés
                    hallgatója volt a templomban.</p>
				<p>- Nagytiszteletű uram! - kezdte Márta, miután az egyszerű bőrdíványon helyet
                    foglalt. - A Lorántffy Zsuzsanna Egyesület megvalósulása nem ábránd többé, bár
                    eddig mindketten annak tartottuk. Íme, negyvenen írták alá ezt az ívet s kérik
                    az alakuló gyűlés összehívását.</p>
				<p>A lelkész boldog örömmel nézte át az ívet, a meghatottság leolvasható volt az
                    arcáról.</p>
				<p>- Köszönöm, nagyon köszönöm - mondta -, hogy ezt ilyen szépen megcsinálta. Az
                    összejöveteleket legjobbnak látnám vallásos esték keretében hetenként egyszer
                    megtartani, mert csak így háríthatjuk el magunkról a gyanút. Az oláh előljáróság
                    könnyen politikai szervezkedésnek minősítheti és esetleg akadékoskodni fog.</p>
				<p>(Ideges félelme nem volt alaptalan, pár hétre emiatt internálták is, de a
                    püspökségnek nagynehezen sikerült kimenteni és szabadságát visszanyerte.)</p>
				<p>- Nem gondolnám, hogy gyanúra adna okot egy női egyesület, - védekezett Márta. -
                    Azt hiszem, nem is fogják különösebb figyelemre méltatni.</p>
				<p>- Bár úgy lenne, - folytatta még mindig aggodalmaskodva a lelkész. - Önt, kedves
                    Márta, mint határozott és akaraterős egyént ismerem, ezért szeretném a titkári
                    teendőkkel megbízni addig is, amíg a tisztikart az alakuló gyűlésen
                    megválasztjuk. Az elnök hivatalból magam leszek, elnöknőnek dr. Görömbeynét,
                    ügyvivőnek Kristóffyné úrnőket fogom felkérni. Ezzel kész volnánk a tervezéssel,
                    az alapszabályokat a gyűléssel jóváhagyatjuk s aztán felterjesztjük a
                    belügyminiszterhez. A további sorsunk aztán a hatóság jóakaratán múlik.</p>
				<p>Ezzel véget is ért a diskurzusuk. Márta elbúcsúzott s ettől fogva friss
                    energiával fogott a szervezés hátralevő munkájához. A hajó, melyen elindultak,
                    csakhamar révbe is ért és a Lorántffy Zsuzsanna Egylet védőbástyája lett a
                    szilágysomlyói magyar kultúrának.</p>
				<p>Alig lehet nagyobb öröm, mintha a törekvő ember munkájának eredményét látja. Így
                    volt Mártával is. Kutassy lelkész a hetenkénti összejöveteleken elnökölt, Márta
                    többnyire közreműködött és előteremtette a többi szereplőket.</p>
				<p>Az elgyötört kedélyek felüdültek, a szenvedő ajkak panasz helyett imádságra
                    nyíltak. Megjelenhetett itt a legelőkelőbb hölgy és a bekötöttfejű anyóka, s a
                    nemzeti eszme jegyében összefért. Leomlottak a válaszfalak, melyek addig az
                    emberek között fennállottak, a szeretet eltüntette azt. A sötétség és kétség
                    helyét lassanként a remény, megelégedés és világosság váltotta fel. S nem
                    kellett hozzá nagy dolog, csak az a bizonyos szociális olajcsepp, mely nem
                    egyéb, mint keresztényi szeretet.</p>
				<p>Ilyen összejövetelek alatt a rab magyarok érzelmi zsilipjei felszakadtak,
                    mindenki érezte annak jótékony hatását. Egy alkalommal elszavaltatta Szabolcska
                    egyik újabb költeményét. Címe: “János vallástétele Jézus iránt.”</p>
				<p>Én szentem, én áldott Egyetlenem</p>
				<p> Neked élned kell győzedelmesen.</p>
				<p> Hiszek jövődben, szent harmadnapodban,</p>
				<p> Bár sírba tettek: Isten ott is ott van.</p>
				<p> S ha megvert és megpróbált is kegyetlen,</p>
				<p> Tudom még felmagasztal. -</p>
				<p> - Én hiszek benned rendületlen! stb.</p>
				<p>Erre az allegorikus versre minden szemben a lelkesedés tüze lángolt s fellobogott
                    újra a remény.</p>
				<p>Sokszor kellett beugrásszerűen szerepelnie. Egy ilyen alkalommal felolvasta az
                    Erdélyiek tízparancsolatát, amit a csonka földről kapott. Aki ezt ismeri, tudni
                    fogja, mennyi merészség kellett ahhoz... Tudva, hogy a titkosrendőr is ott
                    lehet. Márta személyesen ismerte, most nem volt jelen.</p>
				<p>Minthogy senki sem vállalta, felolvasta ő és vállalta érte a felelősséget.</p>
				<p>A sokféle küzdelmek között megérlelődött benne az elszánt akarat és gyors
                    cselekvésre indította. Az volt a meggyőződése, hogy félni nem kell az “oláhtól”,
                    a bátor fellépéssel sokkal többre megy mintha meghunyászkodnék előttük.</p>
				<p>A kicsiny tábor, mely fáklyavivője volt eleinte az eszmének, az 1920. év őszén 80
                    tagra szaporodott. A hitélet terén is nagy eredményeket értek el. A templom
                    megtelt hívekkel. A tagok száma mindegyre szaporodott. Szilveszterkor délutáni
                    istentisztelet keretében tartották meg az ünnepélyt, este pedig a tanácsteremben
                    “szeretetvendégséget” rendeztek. A délutáni összejövetelre Márta meghívta a
                    zárdafőnöknőt is, aki fenkölt gondolkozású, nemesen érző szív volt és
                    megértéssel fogadta a meghívást. Tudta jól, hogy az egységre szükség van, három
                    apácával megjelent a templomban. A szeretetvendégségen pedig a katolikus
                    plébános segédlelkészével együtt vett részt. Az egyházak ilyen összefogása
                    nagy vívmány volt, az elnyomatás, a közös szenvedés közelebb hozta egymáshoz a
                    két vallású magyarokat s boldogan ölelkeztek össze a krisztusi szeretet
                    jegyében. Nem bántotta őket az, hogy az egyik t‑vel, a másik ty‑vel írja. ezt a
                    szót: “keresztyén”. Mindenik elsősorban magyar volt és csak azután különböző
                    felekezet. Az ünnepély harmóniáját csak az sértette, hogy az elmaradhatatlan
                    polgári rendőr is ott ólálkodott a vendégek között.</p>
				<p>Miután a két lelkész egymást keresztyéni szeretettel üdvözölte, Kutasy a
                    Lórántffy Zsuzsanna Egyletnek köszönetét fejezte ki a presbitérium nevében.</p>
				<p>- Azért a fáradhatatlan tevékenységért és áldozatos buzgalomért - úgymond -,
                    amellyel valláserkölcsi életét üdvösen befolyásolja, s legfőképpen azért, hogy
                    az iskola ügyét oly lelkesen, oly odaadó szeretettel felkarolta és szolgálja. A
                    legmelegebb elismerésünket, legmélyebb hálánkat nyujtjuk át az
                    egyházközségünkben alakult intézménynek. Ezt a nemes munkát, ezt az áldozatos
                    tevékenységet méltóképpen értékelni és meghálálni nem tudjuk. Csak áldjuk a jó
                    Istent, hogy e nehéz időben egyházunknak az egyesület tagjaiban tevékeny
                    munkásokat ajándékozott és buzgón esedezünk Hozzá, hogy ezt az áldásosan
                    munkálkodó és a női erényekben századokra tündöklő, nagy fejedelemasszony nevét
                    méltán viselő egyesületet áldja meg, hogy az ő dicsőségére sokáig szolgálhassa
                    egyházunk és iskolánk szent ügyét. Adja meg az Úr az ő szolgálóleányainak azt az
                    örömet, hogy buzgó tevékenységük nyomán lássák erősnek és virulónak egyházunkat
                    és iskolánkat!</p>
				<p>A lelkész szónoklata után ének- és zeneszámok következtek.</p>
				<p>A kivilágított ablakok és a kerti út ívlámpái a sötét fenyők között messze
                    világítottak és hivogató varázsának nem tudott ellenállni az arra sétáló
                    Dáskejevits román tábornok sem. Tudta egyik ismerősétől, miért van e nagy
                    kivilágítás s elhatározta, megnézi. Elindult tehát szárnysegédével, aki jól
                    beszélt magyarul, hogy szemlélője legyen ennek a magasztoscélú estélynek, ahol
                    most oly sok keresztyén ember egy lelki közösségben találkozott.</p>
				<p>Amikor belépett a terembe, borzongás futott végig a jelenlevőkön. De ez csakhamar
                    eloszlott, mert a tábornok igen kedvesen viselkedett. Elmondta, hogy nem tudott
                    ellenállni a vágyának, azért jött be. S bár nem kapott meghívást, engedjék meg,
                    hogy velük lehessen e szép ünnepen. A kedélyek erre lecsillapultak; elvégre ő
                    sem árthatott többet, mint a detektív. A tábornok érdeklődéssel merült el a
                    műsor hallgatásában és mindent apróra megmagyaráztatott magának a
                    szárnysegédével. Némelyik szám különösen jó hatással volt reá s ezekre külön is
                    magyarázatot kért.</p>
				<p>Mikor azt is elárulta, hogy ő tulajdonképen nem is eredeti román és egy katonai
                    különítménynek az élén áll; ezzel némi rokonszenvet ébresztett maga iránt.
                    Később is megőrizte maga iránt a rokonszenvet, mert míg a városban szállásolt,
                    azon idő alatt nem egyszer könnyebbséget nyujtott a magyaroknak. Többek között a
                    rendőrség lefoglalta a tanácstermet katonai célokra. A helyiség
                    felszabadításáért őhozzá fordult az egyház és rendeletére azonnal kivonult a
                    teremből. Sajnos, nemsokára elhelyezték onnan, éppen azért, mert engedékeny volt
                    és magyarbarátnak tartották.</p>
				<p>Az estély után Kutassy lelkész büszkén, felemelt fejjel járt, mint aki győzelmet
                    aratott az oláhokkal szemben. A felekezeti béke apostolának képzelte magát,
                    pedig sokkal inkább a női találékonyság eredményének volt ez tulajdonítható, nem
                    pedig az ő rideg, embereket alig ismerő s velük nem számoló munkájának. A
                    lényeg: a magyarság ügyének jobbrafordulása lett.</p>
			</div>
			<div type="chapter">
				<head>XVII.</head>
				<p>Dr. Kissel már rég nem találkozott Márta. Nem is lehetett, mert az kénytelen volt
                    visszavonulni, semmiféle mozgalomban nem vett részt, nem politizált a
                    cukrászdában. Otthon, a magányában töprengett a nemzet sorsa felett. Így is
                    azzal vádolták az oláhok, hogy titokban összeköttetést tart fenn az
                    anyaországgal és hogy valami titkos szervezetnek a vezetője. Csak tényeknek nem
                    tudtak nyomára jönni. Az ügyvédi praxist nem folytathatta, mert nem akart esküt
                    tenni. Így aztán annál jobban gyanakodtak rá az oláhok.</p>
				<p>Egy tábla jelezte a ház falán, ahol az irodája volt, hogy micsoda működést
                    folytatott. Azon a következő felirat volt olvasható:</p>
				<p>Dr. Kiss Lajos, hatóságilag engedélyezett ingó- és ingatlanforgalmi és
                    kereskedelmi ügynökségi irodája Str. Regele Ferdinánd 15. sz.
                    (Vármegyeház‑u.) (Elvállal minden e szakmába vágó megbízást.)</p>
				<p>Így segített most a szegény magyar népen, tanácsolt, útbaigazította a föld népét
                    ügyesbajos dolgaikban, akik bizalommal hozzáfordultak. Hiszen a nyomorult pária
                    meg se tudta már értetni magát a román hatósággal, mert azok most egyszerre
                    elfelejtettek magyarul beszélni. Természetes, hogy kis vagyona mindinkább
                    felőrlődött, míg álmodozott a helyzet közeli visszafordulásáról. De hát álmodnia
                    kellett is, mert csak ez teszi elviselhetővé sokszor a legmostohább helyzetet.
                    Mióta megválasztották a református egyház gondnokául, minden igyekezetét arra
                    fordította, hogy annak és rajta keresztül a magyarságnak hasznára legyen. Az
                    iskola létesítése körül is sokat fáradozott. E téren mindenki sokat remélt az ő
                    munkásságától.</p>
				<p>Az érdekközösség ismét összehozta Mártával. Eleinte csak futólag találkoztak.
                    Hagyta tenni, amit az jónak látott, boldog és büszke volt rá, amikor
                    eredményeket ért el az iskola és egyesületi életben. Most azonban egy olyan
                    súlyos kérdés jutott előtérbe, amiért a lelkész őt kérte fel, lépjen közbe és
                    bírja rá Mártát, hogy a kötelező esküt tegye le, mert az ő szava eddig kevésnek
                    bizonyult.</p>
				<p>Dr. Kiss vállalta ezt a nem éppen könnyű feladatot. A tanárnő éppen Kutassy
                    lelkésszel megbeszélést folytatott a következő héten tartandó egyesületi
                    összejövetelről a lelkészi irodában, amikor véletlenül összetalálkoztak.</p>
				<p>Az őszi nap enyhén szűrődött át a fenyők lombjai között, egy betévedt sugár az
                    íróasztalon vibrált. A lelkész várakozó arccal ült a karosszékében. Mialatt
                    beszélt, türelmetlenül nézett az ajtó felé; végre megnyílt a nagy tanácsterem
                    ajtaja s közeledő lépések hangzottak az iroda felé. Akire várt, megérkezett. Dr.
                    Kiss megjelent s mint régi ismerőst üdvözölte Mártát. Aztán néhány
                    konvencionális szó után Kutassy felállt s így szólt a gondnokhoz:</p>
				<p>- Nekem most el kell mennem, keresztelést végezni. Kérem beszéljék meg a
                    szóbanforgó ügyet. Bízom abban, hogy eredményes lesz. - Aztán magukra hagyta a
                    két rajongó magyart.</p>
				<p>- Tudom, hogy nehéz feladatot vállaltam magamra - kezdte a gondnok -, de
                    egyházamért és nemzetemért kész vagyok mindenre.</p>
				<p>Márta mosolyogva nézett a gondnokra.</p>
				<p>- Minek ez a nagy bevezetés, kérem? Úgyis gondolom, hogy az én eskütételemről van
                    szó!</p>
				<p>- Igen, arról. Én eddig úgy voltam meggyőződve, hogy a porba tiport magyarságért
                    minden áldozatra kész! Nem mondom, hogy könnyű probléma ez, mert hiszen én magam
                    is szenvedek miatta. Nagyon kérem, tegye meg! Gondoljon arra, hogy kétszáz
                    magyar gyermek él szellemi befolyása alatt; akiket mentesíthetünk az
                    oláhosítástól. Ezek már csírájában megölik a magyar fa palántáit, a magyar
                    óvodában már oláh nevelés folyik. Hova vezet mindez, ha mi elveszítjük
                    önmagunkban a hitet. Áldozat kell ide! S ha mi a tanítók közül elveszítjük azt,
                    akiben egyedül bíztunk, mi lesz velünk?!</p>
				<p>- Igen, igen, - válaszolt aggodalmasan a tanárnő, - engemet is nyugtalanít a
                    magyar gyermekek sorsa de...</p>
				<p>- Ó ne tiltakozzék, kérem, ennek meg kell lenni! Az eskü a református esperes
                    jelenlétében fog megtörténni. Formaság csupán, alá fog írni egy nyilatkozatot,
                    ennyi az egész. Szent a cél, amiért meg kell hoznia ezt az áldozatot. Én majd
                    elkísérem Zilahra.</p>
				<p>Olyan meggyőzően beszélt, szinte könyörgött a gondnok, hogy hatása nem maradt
                    el.</p>
				<p>- Igaza van! - válaszolt patétikusan Márta -, a dolgok nem maradhatnak így, amint
                    vannak, annyi mindent akarok még tenni!... annyi mindent!</p>
				<p>- Jó, megteszem azt is, de én is kérek valamit viszonzásul.</p>
				<p>- Mi az, kérjen, mindent megteszek!</p>
				<p>- A szellemi közösség úgy kívánja, hogy tegyen esküt szintén. Higyje el, sokkal
                    többet érhetünk el a magyar kultúra terén, ha a személye iránti kételyeket
                    eloszlatja ezzel.</p>
				<p>A gondnok szemeiben lelkesedés lobbant fel. Egy percig mozdulatlanul állt és
                    hallgatott. Arcán ideges rángás vonult végig, de csakhamar legyőzve önmagát, oda
                    nyújtotta jobbját:</p>
				<p>- Boldog vagyok, ha ezzel örömet szerezhetek magának. Megígérem!</p>
				<p>Márta nem szólt semmit, csak a szemei árulták el, milyen diadalt érzett szívében.
                    Fehér homlokán egy redő jelent meg, most már ígéretét be kellett váltani.</p>
			</div>
			<div type="chapter">
				<head>XVIII.</head>
				<p>“Liceul Simion Barnitti” - ez a felírás olvasható a volt magyar, de most román
                    főgimnázium homlokzatán. Büszkén és hivalkodóan ragyognak ott az átfestett
                    aranyos betűk. A nagy díszterem, mely emeleti magasságban épült, most fényesen
                    ki van világítva, zöld lombokkal és román zászlócskákkal feldíszítve. Az egymás
                    után érkező autókból oláh előkelőségek szállnak ki és sietnek fel a lépcsőn. A
                    zene kihallatszik. Az emeleti páholyokban estélyi ruhákban egymással vetélkedő
                    női tábor foglal helyet, úgy látszik, ma még tánc is lesz itt. Lehet, valami
                    hősök ünnepe ez, vagy a román kultúra diadaltora, nem lehetett egészen
                    bizonyosan tudni, ők nagyon szeretik a titokzatosságot.</p>
				<p>Az utca átelleni oldalán, egy földszintes ház nyitott ablakában ott ül Weigand
                    tanárné. Vállára egy szép virágos sálkendő volt dobva. Amint kihajol az ablakon,
                    arcára érdeklődés, vágy és kíváncsiság ült ki. Hosszan nézte az éjszakába
                    beletündöklő ablakokat. Sápadt arcát a beesett szemek még szenvedőbbé tették. A
                    látottakhoz fűződő gondolatok elfeledtették vele a betegségét, egész belemerült
                    az ábrándozásba. A hegyek felől hűvös szél fujt, de nem törődött vele. Pedig jól
                    tudta, hogy a legkisebb légáramtól is óvakodnia kellene. Az orvos a legnagyobb
                    védekezést rendelte el, mert még így is alig remélhető felgyógyulása. Nem titok
                    előtte, hogy tüdeje komolyan meg van támadva. Az ajtó becsapódott mögötte s e
                    zaj kizökkentette egy pillanatra ábrándjából. Weigand jött be a szobába.</p>
				<p>- Leona, az Istenért, - mit mívelsz már megint? - szólította meg a feleségét. -
                    Erővel el akarod magad pusztítani az esti hideg, nedves levegőn? Igazán
                    rettenetesen könnyelmű vagy.</p>
				<p>- Hagyj engemet, ne háborgass! Fölösleges az aggódásod! Élvezem a zenét legalább
                    távolról, ha már ott nem lehetek! - mondta keserűen és ingerülten az
                    asszony.</p>
				<p>- Mi az? Te ott szeretnél lenni és neked élvezet azt hallanod, amitől más
                    elfordul? Te “ezeknek” a mulatságában gyönyörködöl?! Hová süllyedtél, Leona! Az
                    a hitvány gazember oláh költő egészen elcsavarta a fejedet. Hová lett a józan
                    ítélőképességed. Tekintsd legalább gyermekeinket, kérlek hagyj fel ezzel az
                    ostoba dologgal!</p>
				<p>- János, nézd, engem ne izgass ok nélkül. Jól tudod, hogy minden felindulás
                    halálos méreg nekem. Hagyj magamra, különben is ez kizárólag az én személyes
                    ügyem.</p>
				<p>- Nem csak a tied, az enyém is - tört ki a tanár -, mint uradnak, igenis jogom
                    van hozzá és hozzád, ezt csak nem vitatod el? Már mindenki beszél arról, hogy
                    bizalmas viszonyban vagy azzal a “költővel”.</p>
				<p>- Nem törődöm a kisvárosi mendemondával. Okosabban teszed te is, ha nem hallgatsz
                    rá. Csak nem vagy féltékeny? - s gyűlölködő pillantással nézte végig az
                    urát.</p>
				<p>Erős köhögési roham fogta el s minden tagját fájdalom zsibbasztotta. Bár küzdött
                    ellene, csaknem élettelenül hanyatlott férje karjaiba. A tanár sietett felfogni
                    és a mellékszobában lefektette és gyógyszert adott be. Erre az asszony jobban
                    kezdett lenni, de újra lehunyta a szemeit és átengedte magát annak az érzésnek,
                    ami neki az “életet” jelentette s odaláncolta ahhoz a férfihoz. Férje jelenléte
                    teher volt számára. Nehezen tudta titkolni szerelmét. Óvatos akart lenni,
                    szekrényfiókjában rejtegette a szerelmesleveleit, a fényképeit s a hozzá írt
                    verseket, melyeket, ha egyedül maradt, titkon elolvasgatott. Remegve gondolt
                    arra, mi lenne, ha egyszer az ura megtalálná, de ez a nyugtalanság is jóleső
                    érzés volt számára. Úgy érezte, ezzel áldozatot hoz “érte”. Romantikusnak
                    találta a veszedelmet, de meg nem is volt ereje megválni tőlük.</p>
				<p>- Filipescu egy rendkívüli ember. Író, költő - elkezdte dicsérni, hogy a férj
                    gyanúját elhárítsa -, csak a te érdekedben tartom fenn a barátságot vele.</p>
				<p>- Az én érdekemben ne tégy semmit - utasította vissza gyöngéden Weigand -, úgyis
                    hiába. Főként pedig ne barátkozz Filipescuval! Nincs annak semmi értelme.</p>
				<p>- Miért volna hiába! Ő nagy tekintély a románoknál, megígérte, hogy kineveztet.
                    Csak tanuld, Jánosom, szorgalmasan a román nyelvet. Ó, ha én most tudnám
                    beszélni, de sokért nem adnám! Tudod, én már nem bírom ezt a kisvárosi életet
                    soká. Ha majd meggyógyulok, úgy‑e, elmegyünk innen?! - Megint elfogta a
                    köhögés.</p>
				<p>- El, édes, csak maradj nyugodtan, - vigasztalta a férj, aki tisztában volt a
                    veszéllyel, de szeretett hinni a csodákban. Szerette az asszonyt, pedig nem
                    érdemelte meg.</p>
				<p>A beteget homályos sejtések fogták el. Sokszor kérdezte:</p>
				<p>- Mondd, János, miért nem hagyjátok hozzám jönni a gyermekeimet? Olyan súlyos
                    beteg vagyok? - Ilyenkor elővette mindig kéznél levő kis tükrét, megnézte benne
                    magát. Aztán sápadt, színtelen arcára púdert, vértelen ajkára rúzst tett, hogy
                    magát egészségesnek lássa, önmagát is meg akarta csalni.</p>
				<p>Az elmúlás gondolatával harcra kelt benne az élniakarás vágya.</p>
				<p>- Látni akarom gyermekeimet! - mondta sokszor követelő hangon.</p>
				<p>Weigand ilyenkor mindig talált valami enyhe kifogást:</p>
				<p>- A nagymamájuknál, jó helyen vannak, drágám, elküldtem őket, hogy téged ne
                    izgassanak lármájukkal. Pityu próbálgatja a betűket. Palika rajzolgat; azt
                    mondja: lerajzolom anyukát, hogy mikor hozzá viszel majd, apus, megmutassam
                    neki. Úgy‑e szép asszony anyuka? - ilyeneket beszél nekem...</p>
				<p>Leona lecsillapodott, jól esett neki a gyöngédség, bár szerelmet semmit sem
                    érzett már az ura iránt. Úgy látszott, mintha megnyugodott volna.</p>
				<p>A súlyos beteg Weigandnét Márta meglátogatta, hiszen neki mindenre kiterjedt a
                    figyelme. A fiatal asszony nem tartozott ugyan a református egyházhoz, de a
                    magyarságot veszélyeztető kérdésekben nem egyszer csatlakozott ahhoz a táborhoz.
                    Amikor küldöttség ment a román katonai parancsnoksághoz, ezekben ő rendszerint
                    kitűnt szépségével, fiatalságával, ami az eredményre hatásos volt a tisztekkel
                    szemben.</p>
				<p>Weigandné sápadtan feküdt vánkosán, amely magasra volt rakva feje alatt. Arca már
                    viaszszínű, vértelen volt. Néhány hete, hogy hazahozták egy németországi
                    szanatóriumból, ahol tüdőtöltéseket kapott. Éppen egyedül volt, az ura a
                    szőlőmunkásokat ment megnézni. Egy pár órára a hű cselédlány gondjaira hagyta. A
                    nagybeteget levelek olvasásába merülve találta. Szétszórtan ott hevertek a
                    paplan tetején. Látható örömmel fogadta Mártát és mosolyogva nyújtotta feléje
                    kezét.</p>
				<p>- Jobban vagy, Leona? - kérdezte a tanárnő. - Nem is képzeled, milyen sokat
                    gondolok reád.</p>
				<p>- Az orvosok azt állítják, hogy jobban, de én keveset érzek ebből, - mondotta az
                    asszony. - Igaz, fájdalmaim nincsenek, azért engedtek haza, hogy ne költsünk már
                    ott tovább feleslegesen. A somlyói levegő elég jó ahhoz, hogy itthon folytassam
                    a kúrát. Állandóan nyitott ablaknál kell feküdnöm, - sorolta elő s hangja alig
                    hallható s gyenge volt.</p>
				<p>- Csak maradj nyugodtan és szigorúan tartsd be az orvosok rendelkezéseit. Légy
                    elővigyázatos, a gyógyulásod, meglásd, ezek után biztos lesz - vigasztalta
                    Márta.</p>
				<p>A beteg nő olyan különös kifejezéssel nézett reá, mintha kételkedett volna abban,
                    amit az mondott. De a vigasztaló szavak mégis láthatóan jól estek neki.
                    Egyszerre vidámabb lett és közlékenyebb.</p>
				<p>- Ülj közelebb, kedves - szólt. - Nézd, mivel szórakozom -, s reámutatott a
                    szétszórt papírlapokra.</p>
				<p>- Látom, leveleket olvastál és én megzavartalak benne.</p>
				<p>- Dehogy is zavartál, nagyon jól tetted, hogy eljöttél. Már vártalak is. Tudod,
                    ezek nem levelek, még annál sokkal érdekesebbek... költemények, amelyek
                    nagyobbrészt hozzám szólnak. Egy olyan írótól, akit te is ismersz. Sohase
                    reméltem, hogy valamikor egy költő foglalkozzék velem.</p>
				<p>- Talán Filipescu, a román költő, akivel nálatok azon a pompás szüreti mulatságon
                    találkoztam?</p>
				<p>- Igen, ő az! Kár, ugy‑e, hogy nem értjük se te, se én. Nagynehezen, szótár
                    segítségével tudok belőle néhány szót kiböngészni. Azt hiszi, hogy én már többre
                    haladtam a románban és írja, írja rendületlenül... Egy fényképet is hozott
                    legutóbb, mikor búcsúzni volt. Azt mondta, most hosszabb ideig Bukarestben kell
                    maradnia, de már onnan is írt, meg egy román szépirodalmi lapot is küldött, amit
                    ő szerkeszt. Nézd, úgy‑e inkább érdekes, mint szép arc.</p>
				<p>- Mondd hát, olyan nagy bűn az, hogy én ezeket elfogadom tőle? János annyira
                    féltékenykedik ezért, pedig hidd el, hogy nincs oka, platói szerelem az csupán,
                    - ezeket mondva idegesen felnevetett.</p>
				<p>- Ne izgasd az ilyesmivel magadat, Leona. Tudod, milyenek a férjek. És ha ilyen
                    szép és fiatal felesége van valakinek - nem is lehet csodálni. Talán jobban
                    örülnél, ha közönyös volna és nem törődne veled?!</p>
				<p>A beteg összerázkódott. Egy darabig révedezve nézett szét a szobában, majd így
                    folytatta:</p>
				<p>- János ezt nem is tudná megtenni, annyira szeret engem. Csak nem értem, miért
                    nem ragadja meg az alkalmat, amit ez az író ajánl. Filipescu megígérte nekem,
                    hogy ha jól levizsgázik az uram a románból, kinevezteti, ahova akarja. De János
                    nem hisz neki. Haragszik, hogy miért jár ide... Azzal fenyeget, hogy egyszer
                    kiutasítja, pedig ezt úgysem meri megtenni.</p>
				<p>- Ne emészd magad az ilyen gondolatokkal - ismételte Márta. - Csak ártasz
                    visszatérő egészségednek. Mert az a fontos, hogy mielőbb meggyógyulj, két szép
                    fiacskád van, akikért érdemes élned...</p>
				<p>Ahogy odanézett, észrevette, hogy a gyermekei említésekor két könnycsepp
                    szivárgott ki Leona szeméből.</p>
				<p>- Érdemes! Érdemes! - ismételte a szavakat. - Hiszen úgy szeretem az én kis
                    drágaságaimat. Már olyan szépen tanulták a versikéket és most ez a megváltozott
                    helyzet rettenetes kötelességet ró ránk. Román iskolába kell majd járniok.
                    Igaz, az sohasem árt, ha idegen nyelvet tudnak, pláne az állam nyelvét. Majd
                    itthon tanítjuk őket én és János is. Természetes, hogy a drága magyar nyelvre,
                    nem hagyom azt, hogy elfelejtsék; ez a magyar hazával szemben kötelességünk.</p>
				<p>Márta az utóbbiak hallattán elérzékenyedett, csak úgy fojtogatták a könnyek.
                    Ettől a perctől megtelt a szíve őszinte részvéttel.</p>
				<p>- Hidd el, Leona, boldoggá tettél ezzel a nyilatkozatoddal. Ha tudnád, mennyit
                    küzdünk az eloláhosítás ellen.</p>
				<p>- Ha felgyógyulok - folytatta vallomásszerűen a beteg - Jánosomnak is hűséges,
                    odaadó felesége leszek. Az az önfeláldozó szeretet, gyöngédség, sőt anyagi
                    áldozat, mellyel elhalmozott betegségem alatt, bámulatos. Sokszor elgondolom
                    itt magamban, hogy őt leginkább a pletyka tette gyanakvóvá, ismerem jól a
                    jellemét. Hálátlanság lenne őt valóban megcsalni.</p>
				<p>- Nem kell semmitől tartanod, Leona. Ő változatlanul szeret téged. Akármit
                    beszélnek, gyermekeinek anyja vagy. Csak viseld nyugodtan a rád mért csapást, az
                    Isten nem hagy el, de nekem mennem kell most. Itt jön éppen ő maga.</p>
				<p>- Köszönöm, hogy meglátogattál - szólt a beteg - s búcsúzóul odanyújtotta száraz,
                    sovány kezét.</p>
				<p>- Volt már itt az orvos? - kérdezte a tanár, ahogy belépett. Aztán kikísérte az
                    éppen búcsúzó Mártát az előszobáig, aztán gyorsan visszatért.</p>
				<p>- Még nem, de most már jönnie kell, hat óra. Ülj addig ide az ágyam szélére,
                    Jánosom - s hirtelen váratlanul odavonta magához férje fejét és megcsókolta. -
                    Bocsáss meg nekem, drága jó uram! de mondd, mikor hozod már haza a mi kis
                    kincseinket, Palit és Pityut.</p>
				<p>- Majd holnap elhozom őket, jó lesz? - kérdezte a tanár.</p>
				<p>- Igen, holnap - sóhajtott a szerencsétlen asszony és hörgés tört fel a melléből.
                    Szőke haja a vánkosára szerte omlott, tekintete a mennyezetre meredt és
                    körülötte a levegőben súlytalan parányok keringtek, melyeket az őszi szél
                    felkapott s a nyitott ablakon keresztül tovább hordta a száraz avaron...</p>
			</div>
			<div type="chapter">
				<head>XIX.</head>
				<p>Ismét tavasz lett és a nap enyhén kezdte szórni sugarait a festői tájra. Csak a
                    magyarok szívébe nem érkezett megújhodás, az elnyomatás érzése mindjobban reájuk
                    nehezedett. A meghunyászkodás már második éve tartott, s a bizonytalan jövő
                    kérdőjele az égig nyúlt fel. Nem jött semmi üzenet túlról, ami a keserves sorsot
                    enyhítené, pedig a szenvedő lelkek hogy sóvárognak egy biztató szóért. Kínosan,
                    tehetetlenül vergődött tovább a magárahagyott, rab magyarság.</p>
				<p>A református iskola növendékei a friss zöld gyepes udvaron futkostak. A leánykák
                    tarka ruháikkal, mint egy‑egy fakadó virág tűntek ki a zöld szőnyegből. A fiúk
                    háborúsdit játszottak, de egyik se akart oláh lenni, mert azt menthetetlenül
                    legyűri a magyar csapat. Milyen boldog is a gyermeki lélek világa és milyen
                    távol van a szomorú valóságtól. Olyan, mint egy szivárványos álom.</p>
				<p>Nincs kedvesebb látvány egy játszó gyermek csapatnál. Most egyedül Márta ügyelt
                    fel rájuk, a tornácról nézte őket. A kollégák közül az egyiket felfüggesztették,
                    mert még nem tett esküt, a másikat meg azért, mert elszólta magát. Kettő hűtlen
                    lett az egyházhoz, most az államinál azon dolgoznak, hogyan lehetne a református
                    iskola növendékeit odacsábítani. Mivel hízelegni akartak a felsőbbségnek, az
                    átpártolásnál megígérték az oláh tanfelügyelőnek, hogy az összes növendékeket
                    becsalogatják az államiba! Ez még eddig nem sikerült. Most tehát Márta egyedül
                    vezette az összes osztályokat, mert a tanításnak szünetelni nem szabad. Egész
                    lelkével beletemetkezett hivatásának teljesítésébe. Ahogy tornyosultak előtte az
                    akadályok, úgy nőtt az ő lelkiereje is, megbirkózni a lehetetlennel is.</p>
				<p>A bejárat felől egy román tiszt közeledett feléje. Lovaglócsizmája szárát
                    ostorával veregette, egyenesen feléje tartott. Könnyedén megérintette sapkája
                    szélét s kihívó hangon tette fel kérdését, a gyermekseregre mutatva:</p>
				<p>- Mi ez itt?</p>
				<p>- Ez kérem a református iskola - volt a rövid válasz.</p>
				<p>- Akkor miért nincs kiírva: “Scala reformata?”</p>
				<p>- Erre talán az iskolai fennhatóságom tudna felelni. De különben, anélkül is,
                    mindenki tudja s idetalál, mint ön is tette - jegyezte meg szelíd iróniával
                    Márta.</p>
				<p>A tiszt hetykén válaszolt:</p>
				<p>- Igen, én idetaláltam, mert akartam, mert megbizatásom van a generálistól. Ebben
                    az épületben katonai üdülőházat fogunk berendezni, innen tehát az összes
                    növendékeknek az államiba kell bemenni. Ott van elég hely.</p>
				<p>- Ezt kérem a felsőbb hatóságommal közölni. Én csak annak az intézkedésére
                    vehetem figyelembe százados úr kijelentését - jelentette ki a tanárnő.</p>
				<p>- Hogyan, ön negligálja az elöljáróság és a katonai parancsnokság intézkedését?
                    De hiszen ez a mai rendkívüli viszonyok között szokatlan merészség.</p>
				<p>- Semmi esetre sem, százados úr, de szíveskedjék felsőbb hatóságommal közölni s
                    azon keresztül végrehajtom majd rendelkezését. Ez csak nem szorul bővebb
                    magyarázatra. Értse meg, kérem, hogy én anélkül nem tehetek semmit, mert ez az
                    egyházi rendszabályok kijátszása volna részemről - igyekezett a leány még
                    mindig szenvedélyesség nélkül magyarázkodni.</p>
				<p>Napoleon - így nevezték az oláhok ezt az erdélyi oláh vitézt, mivelhogy
                    testalkatra hasonlított Bonaparte Napoleonhoz s tudott is erőszakosan keresztül
                    vinni valamit - haragjában pulykavörös lett s fel‑alá járt a tornácon a
                    kövezethez erősen odaütve lépteit. Majd megállott a tanárnő előtt, szemeiből vad
                    energia lángolt s így szólt keményen:</p>
				<p>- Én az ellenszegüléséért önt rendreutasítom s követelem, hogy a növendékeinek
                    adja ki parancsba, amit az előbb már megmondtam. Ezt önnek kötelességévé teszem.
                    Megértette? Elvégre itt már Románia van és önök az állam érdeke ellen dolgoznak
                    a papjával együtt. Kényszeríteni fogom azt is, hogy bevezényeljék tanulóikat az
                    államiba.</p>
				<p>- Szavai sértők százados úr! Mi nem dolgozunk az állam ellen, csak saját fajunk
                    érdekében - válaszolt Márta szeliden. - Azt hiszem ehhez pedig van valamelyes
                    jogunk is talán!</p>
				<p>- Majd mi megmutatjuk - folytatta mind nagyobb dühvel Napoleon, hogy itt húsz év
                    mulva nem lesz egy magyar sem. Amit a románokkal nem tudtak ezer éven át
                    megcsinálni a magyarok, majd mi megmutatjuk! Oh, az okos nemzetiségi politikához
                    mi kitünően értünk. - Majd hirtelen frontot változtatva így szólt:</p>
				<p>- Én nagy tisztelője vagyok a szép nőknek, de mikor ilyen bajokat csinálnak,
                    haragszom rájok. S elvégre is, a parancs, parancs! Katonai érdekekről lévén szó,
                    nincs pardon!</p>
				<p>Sem a hizelgő, sem a durva szavak nem hozták ki látszólagos nyugalmából Mártát,
                    de belső felháborodása annál nagyobb volt. Otthagyta a tisztet, a növendékeit
                    becsengette. Azok, mint félénk madárkák húzódtak közéje. Vigasztaló szavakat
                    intézett hozzájuk.</p>
				<p>- Ne féljetek “Erős várunk nekünk az Isten. És fegyverünk ellenség ellen.”</p>
				<p>Az egész osztály gyermeki áhitattal énekelte ezt a 236. dicséretet.</p>
				<p> A nap aranykoronája már leáldozóban volt a hegyek mögött, mikor Márta felkereste
                    a lelkészt, hogy a vérlázító esemény után megbeszéljék a tennivalókat.</p>
				<p>Kutassy a lelkész, aggodalmas arccal jött feléje, mert előzőleg már megkapta a
                    kilakoltatási rendeletet írásban.</p>
				<p>- Engedelmeskednünk kell, sajnos - mondta nyomott hangon. - A jelentést megírtam
                    a püspök úrnak. Amíg onnan valamely intézkedés történik, addig esetleg tanítani
                    kell. Arra gondoltam, hogy a tanácstermet használjuk e célra, mint már ez máskor
                    is kisegített. Sajnos, ezt is lefoglalták, most három mérnök dolgozik benne.
                    Milyen kár, hogy Daskejevits tábornok most nincs már itt, ő talán segítene
                    rajtunk.</p>
				<p>- Sajnos, áthelyezték, mivel engedékeny volt a magyarsággal és mert több
                    belátással bírt, mint ők - jegyezte meg Márta.</p>
				<p>A lelkész kesergett: - Bizony szorongatott helyzetbe jutottunk, ahonnan jóformán
                    nincs kiút.</p>
				<p>- Nekem volna egy eszmém, ha a nagytiszteletű úr elfogadja?</p>
				<p>- Kérem, csak mondja - bíztatta Mártát.</p>
				<p>- A zárda udvarán van egy nagy tornaterem, egészen külön a főépülettől. A felső
                    kis utcáról lehet oda bejutni, tudom, hogy most nem használják másra, mint
                    ünnepélyek tartására. Ebbe elférnének a mi fiaink, a leányoknak pedig a rendes
                    tantermekből kaphatnánk talán egy párt, amennyiben a zárdái növendékek száma
                    tetemesen megcsökkent. Jó lenne az is, ha ezt az iskolai évet bevégezhetnénk
                    ott, addig majd csak történik valami.</p>
				<p>Míg beszélt, a lelkész arcát kutató tekintettel nézte, vajjon milyen hatást vált
                    ki nála előterjesztése.</p>
				<p>A kálvinista papnak nemigen volt inyére a dolog, mégis meg kellett hajolnia
                    előtte. Kevés szünet mulva így szólt:</p>
				<p>- Igaza van! Az iskolai évet be kell fejeznünk és addig majd csak intézkedik a
                    felsőbb hatóságunk. Ha szünetel a tanítás, ki vagyunk szolgáltatva az oláhoknak,
                    hiszen világosan kitűnik, hogy a rekvirálás és tanítóink felfüggesztése mind
                    azért történik, hogy lehetetlenné tegyék iskoláinkat és bekényszerítsék
                    gyermekeinket a saját iskoláikba. De nekünk hallgatnunk és tennünk kell, nincs
                    veszteni való időnk. Megbízom, hogy az egyház nevében járjon el a plébános
                    úrnál, hogy nyujtson menedéket számunkra. Ha lehetséges ez a megoldás, aztán
                    majd én is beszélni fogok vele.</p>
				<p>Lehetett. A katholikus egyház testvéri megértéssel fogadta a kérést, a szenvedés,
                    a közös cél összehozta a két felekezetet. Kedves, meghitt barátság fejlődött az
                    apácák és világiak között, száműzve volt innen minden alacsonylelkűség. Az
                    elnyomatás, a közös sors is könnyebben elviselhetőnek tűnt fel azalatt az idő
                    alatt. A zárda kertje felnyult a Maguráig, állandóan friss hegyilevegőt
                    szívhattak a növendékek. Szabad óráikban a kert fái alatt, vagy a lugasban
                    dolgozhattak kézimunkáikon. A bentlakók keveset tudtak a külvilág eseményeiről,
                    de annál jobban égette a tanárok lelkét az a tudat, hogy a jövő iskolai évben
                    más térkép lesz és más történetet kell tanítani, minden hamisított lesz. Az
                    oklevelét is mindenkinek nosztrifikáltatni kellett. Sokszor kis dolgok intenzív
                    fájdalmat váltanak ki az emberből. Így akaratlanul is könny tódult a szemükbe,
                    amikor a magyar Himnusz helyett a románt kellett énekeltetni. Lassan, adagonként
                    adták be a biztosan ölő mérget a szegény, eltiport magyarnak.</p>
				<p>A magárahagyatottság kínzó tudatában eget és földet vádolva vergődött
                    tehetetlenségében a magyarság. 1922 augusztus havában végre az alvó lelkiismeret
                    felébredt, megmozdult a magyar önérzet és szervezkedni kezdett. A “Magyar
                    Nemzeti Párt” Kolozsvárott, programjának politikai téren való érvényesítésére
                    mozgalmat indított. A szervezkedés élén Fekete N. Béla küzdött a kezdet
                    nehézségeivel, majd Grandpiere Emil felszólította a magyar néppártot a
                    csatlakozásra. Kimagasló alakjai e pillanatban báró Jósika Samu, Ugron Gábor és
                    Paál Árpád voltak. Az alkotmány reformálásakor ugyanis a hatalmon levő liberális
                    párt teljesen kihagyta a számításból a magyarságot, mint kisebbséget. A “Magyar
                    Nemzeti Párt” követelte a nemzet jogalanyiságának elismerését, mint államalkotó
                    tényezőt. Impozáns, egységes tömörülés volt ez, amely biztos reményt nyujtott
                    célkitűzéseinek megvalósítására. Ha egyelőre egyebet nem is, hitet öntött a
                    csüggedt lelkekbe és a jobb jövendő szivárványa jelent meg a magyarság
                    élethorizontján.</p>
				<p>Mint halvány reménysugár lopódzott a szívekbe ez a megmozdulás. Sietett
                    bejelenteni csatlakozását a szilágysomlyói magyarság is, ezek között dr. Kiss
                    Lajos és Mikes Márta az első helyen.</p>
			</div>
			<div type="chapter">
				<head>XX.</head>
				<p>Megindult a hajsza a magyar iskolák ellen. Naponként lehetett olvasni a tömeges
                    megsemmisítésekről. A helybeli minoriták főgimnáziumának haldoklása három
                    évig tartott. Lassanként megfosztották minden felszerelésétől, kísérleti
                    berendezésétől, végül aztán egy román főigazgató iskolalátogatása alkalmával
                    kijelentette, hogy nem életképes és nem is tud korszerűen tanítani, mert hiányos
                    a felszerelése, így tehát az év végével feloszlatta.</p>
				<p>A tanárok megpróbálták a gyulafehérvári igéretekre hivatkozni és az adott szó
                    szentségét emlegették. Az oláh direktor kurtán válaszolt és nevetve mondta: “Azt
                    naivság volna hinni, hogy a valóságban is minden úgy lesz. Azok az igéretek a
                    győzelmi mámor pillanatában születtek. Mi nem lehetünk nagylelkűek, mert
                    okultunk a magyarok példáján.”</p>
				<p>Erre az igazgató felháborodással jegyezte meg: - De hiszen azt mondta annak
                    idején dr. Acsiu, hogy itt olyan szabadság lesz, amilyenről nem álmodott senki.
                    Úgylátszik igaza volt, mert ilyenről csakugyan nem álmodtunk!... Ez volt a
                    legfájóbb mozzanata az ő kálváriájuknak. Mint a hajótörötteket aztán, kit erre,
                    kit arra hajtott a sors keze, különböző mesterséget tanultak meg, jó ideig így
                    tartották fenn családjukat. Az igazgatót természetesen felfüggesztették
                    állásától. A gimnázium helyén most tanítónő‑internátust rendeztek be, melynek
                    létrejöttén Doleschánnénak nagy érdemei voltak.</p>
				<p>A református iskola eleinte reményteljes egén is később sötét felhők kezdtek
                    gyülekezni. Szigorú rendelet érkezett, hogy mindenki tegyen vizsgát románból és
                    nosztrifikáltassa oklevelét, mert enélkül nem taníthat. Természetesen a vizsga
                    anyagát igen megnehezítették, hogy minél kevesebbnek sikerüljön átjutni
                    rajta.</p>
				<p>Dr. Kiss, mint egyházgondnok és Kutassy lelkész most újra kérlelték Mártát,
                    tegyen eleget ennek a rendelkezésnek is. Az egyház érdeke, hogy ő az iskola élén
                    maradjon. Nem tagadhatta, kellemetlen érzést váltott ki nála a gyűlölt nyelvnek
                    a tanulása, de az iskola annyira szívéhez volt nőve, hogy ezért még ennyi
                    áldozatot hozni sem volt nehéz. A történet a haza lelke! úgy gondolta s azért,
                    hogy továbbra is taníthassa ezt növendékeinek, s így a dicső hősök példáján
                    lelkesedni megtanuljanak, elhatározta, hogy levizsgázik. Hiszen úgyis átmeneti
                    állapotról van szó, gondolta. Talán nem kell sokáig begöngyölve tartani a magyar
                    lobogót, melynek olyan szép szimbolikus jelentése van. A piros szín önként a
                    haza iránti önfeláldozásra, a fehér becsületességre, a zöld a jövőben való igaz
                    reménységre indít. E három színnek a jegyében és tartalmában fogja megtanítani a
                    növendékeit, s a jót szeretni, a rosszat gyűlölni. Úgy érezte, elsősorban a faji
                    összetartozódás érzését kell erősíteni, mert a megértés felkölti a képzelmet,
                    ennek nyomán a fajszeretet erősödik. Ezzel megakadályozza a magyarság
                    asszimilálódását. Ha növendékeit lélekben minél inkább magához kapcsolja, akkor
                    igaz magyar voltát tettekkel bizonyítja be. Márpedig ezer szónál is többet ér
                    egy eredményes cselekedet. Azzal tisztában volt, hogy egészen új nemzedéket kell
                    nevelnie, melynek különbnek kell lenni a régiektől.</p>
				<p> 1921. évet írtak. Márta jól tudta, hogy a magyar állammal szemben minden joga
                    megszűnik 1921 júniusával, sietett megvalósítani szándékát. Bízott a
                    szerencséjében, ami egy idő óta zavartalanul vitte előre pályáján. Elhatározta,
                    hogy ezt kipróbálja és Magyarországra utazik.</p>
				<p>Amikor vége lett az iskolai évnek, bejelentette a szándékát az igazgatóságnak is,
                    hogy rokoni látogatás céljából elutazik az “anyaország”‑ba. Hogy más célja is
                    van ezzel az úttal, azt elhallgatta. Hozzálátott az útlevél megszerzéséhez, ami
                    bizony sok nehézségbe ütközött. S ez a “nehézség” egyebek mellett leikben is
                    elég sokat “nyomott”. Kiss Lajos készséggel segédkezett ennek a megszerzésében,
                    az előzékenysége szinte határtalan volt s egy szép napon teljesen készen oda
                    tette Márta asztalára:</p>
				<p>- Ime! Itt van az útlevél - mondotta. - Örömmel fáradtam érte, mert tudom, régi,
                    dédelgetett álma teljesül azzal, hogy hazamehet. Higyje el, én is szívesen
                    tenném ezt, úgy hogy soha vissza sem térjek.</p>
				<p>- Maga ezt nem is tudná megtenni, - mosolygott Márta. - Hiszen minden ízével
                    idevaló, itt született, itt élt eddig mindig. Magának itt a helye.</p>
				<p>- Igaza van, Márta! Itt van a helyem, de a magáé is! Ismerem nagyon jól az
                    utazásának valódi célját. Az Istenre kérem, nehogy odaát maradjon! Mi lesz itt
                    velünk?</p>
				<p>Márta vigasztalni próbálta a gondnokot:</p>
				<p>- Legyen nyugodt Lajos! Minden körülmények között visszajövök. Nem sok reményem
                    van arra, hogy ha akarnék is, odaát maradhatnék s reményeim vékony fonalai
                    lehet, hogy végleg összeszakadoznak. S akkor... majd tovább küzdünk ismét együtt
                    itt a vártán!</p>
				<p>- Csak attól félek - szólott a gondnok -, hogy míg odajár, valami
                    szerencsétlenség történik az iskolánkkal. Esetleg beolvasztják az államiba!</p>
				<p>- Hát azt meg ne engedjék! Elvégre is itt maradnak a többiek.</p>
				<p>- A többiek? Azok, bizony ilyen dolgok megakadályozásában ügyetlenek, félénkek és
                    gyámoltalanok. S talán még eladnák az egész intézményt, ha lehetne - szólott
                    keserűn Kiss Lajos.</p>
				<p>Mártának jól esett ez a burkolt elismerés, szívélyesen elbúcsúzott, kezet
                    nyujtott és kedves hangsúllyal mondta:</p>
				<p>- Csak bátorság és kitartás Lajos! A viszontlátásra!</p>
				<p>- Mikor indul?</p>
				<p>- Már holnap.</p>
				<p>- Beszéljen sokat “odaát” az iskolánk nyomorúságos helyzetéről és kérdje meg
                    őket, mikor jönnek már? Minden nap nyugat felé nézünk és örökké figyelve várunk!
                    Isten vele Márta!</p>
				<p>Azzal elindultak kifelé. A gondnok vissza, Márta előre!</p>
				<p> Az indulás napján szép júliusi reggelre virradt Márta. Dús harmat csillogott a
                    fűszálakon és mezők felett az érett nyár szellője szálldogált.</p>
				<p>Az állomás a sötétlő fenyvesek alján húzódik meg és keskeny szoroson át kígyózik
                    ki onnan a vonat. De most nem is tudta megcsodálni ezt a bűvös panorámát,
                    teljesen lekötötték minden gondolatát a bizonytalan jövőre való töprengések. A
                    szakaszban néhány oláh pópa pöffeszkedett és bizonyára politizáltak, mert
                    nagyon ki voltak kelve magukból. Szerencsére Márta csak foszlányokat értett meg
                    a beszédjükből. Mert nem is tudott oláhul, de meg nem is igen törődött vele, mit
                    gagyognak.</p>
				<p>A határállomáson szuronyok között vizsgálták át a poggyászát s durván ide‑oda
                    lökdösték. Valóságos megkönnyebbülés volt, amikor átülhetett a magyar vonatra. A
                    piszkos, balkáni szakasz után jólesett az itt feltűnő szerény, de ragyogó
                    tisztaság. Amikor kinézett az ablakon és meglátta a nemzetiszínű karszalagot a
                    hivatalnokok karján, nagyot dobbant a szíve és szinte elsírta magát a jóleső
                    örömtől. Biharkeresztestől a semleges zónán még elkísérte őket az oláh rendőr.
                    Erre a kis útra külön jegyet kellett váltani, aminek az ára a kalauz zsebébe
                    csúszott. S valahogy a jegy is nála “felejtődött”.</p>
				<p>Hosszasan vizsgálta az új határt, a “természetes határt”, amiről Trianonban olyan
                    sok szó esett! Látott is aztán a síkságon egy mesterségesen összehordott
                    földkupacot, valami “hegylánc” lehetett ez Clemenceauék előtt, bele volt ütve
                    egy tábla s rajta ez: “Magyarország”. Márta, amikor megpillantotta, akaratlanul
                    is a “nemzeti hiszekegyet” mormolta. Érezte, hogy giccses valami az ilyen, de
                    önkénytelen jött s nem akarta visszafojtani.</p>
				<p>A kupac mellett egy kis fabódé állott s előtte egy sastollas katona. Magyar. Ez
                    már több volt, mint amit megindulás nélkül el tudott viselni, könny szökött a
                    szemébe, a fájdalom, öröm és büszkeség igazgyöngyei. Az oláh szuronyos már
                    lelépett a lépcsőről. Megszünt a rabság, szabad lett a tett és a szó. A magyar
                    vámőrök bejöttek a kocsiba s a legudvariasabb módon vizsgálták át a holmikat. Az
                    egyik altisztnek Márta egy üveg bort nyujtott át, az egy pillanat alatt
                    kiürítette a jó, zamatos magurait, kétfelé megtörölte a bajuszát: - Köszönöm
                    alásan nagysága! Jó volt, csak kevés volt. Az Isten fizesse meg!</p>
				<p>Szolnoknál sokat kellett várnia a csatlakozásra. Lerakta a csomagjait a peronra,
                    amíg az irodába bement. Odaszólt az egyik vasúti altisztnek, lenne szíves addig
                    vigyázni reá, míg visszajön.</p>
				<p>- Nem kell itt félteni kérem, nem vész az el, nem Romániában vagyunk itt - mondta
                    a vasutas önérzetesen. S ez rendkívüli büszkeséggel töltötte el Mártát. Milyen
                    más világ van itt! Milyen mások az emberek és milyen mások a viszonyok! Jól
                    esett a lelkének ez a biztonság s ez a szabadság, őszinteség.</p>
				<p>Már késő este volt, amikor befutott a vonatja a Keletire. Eleinte szinte fájt
                    neki az a nagy lárma és zűrzavar, ami körülvette. Úgy tetszett neki, mintha
                    azóta, mikor utoljára volt itt, megkétszereződött volna a lakossága Pestnek.
                    Nyilván érzéki csalódás volt ez, bár tényleg sok menekült talált itt akkor új
                    otthont. Szegény ország! Hasonlít az angolkóros gyermekhez: túlságosan nagy a
                    testéhez mérten a feje! Lassanként aztán beleszokott a hangulatba s megdöbbenve
                    vette észre a nagyvárosi fény szörnyű árnyékát, a mindinkább felbukkanó
                    nyomorúságot. Az emberek kényszeredetten mosolyogtak csak, a lelkek mélyén
                    kétség és bizonytalanság uralkodott. Ő maga is szomorú lett, látva egy koldussá
                    lett ország keservét, csak akkor mosolyodott el, amikor a közlekedési rendőrök
                    napoleoni mozdulatát látta. Ez új volt neki és komikus.</p>
				<p>Szállást a Tanítónők Otthonában váltott magának, ahol már előre tudtak
                    érkezéséről. Az igazgatónő régi, kedves ismerőse volt, aki most is szíves
                    örömmel fogadta és jó szobát adott neki.</p>
				<p>- Márton Anikó szintén az Otthon lakója - mondta az igazgatónő -, ő is Somlyóról
                    menekült. Gondolom örülni fog, ha találkozhatik önnel.</p>
				<p>Aztán még sok mindent beszélt róla s bár óvatosan kerülte a konkrétumokat,
                    kicsillant a szavaiból, hogy nem túlságosan vannak megelégedve Anikó viselt
                    dolgaival.</p>
				<p>- Sok olyan barátnője van - mondta a direktor -, akik bizony súlyosan
                    kompromittálták magukat a kommün alatt s most sem igen megbízhatók. Alighanem el
                    kell őket innen valamelyes alkalmas módon távolítani, nehogy megfertőzzék a
                    közszellemet, ami már kezd a régi mederbe visszatérni. Csodálom, hogy olyan
                    komoly hivatásos tanárnő, mint ő, nem válogatja meg jobban a barátnőit.</p>
				<p>Mártát meglehetősen kellemetlenül érintették ezek a hírek. Megvolt ugyan neki is
                    az egyéni véleménye volt kollégájáról s egy kellemetlen emlék is fűződött a
                    személyéhez, de ő már régen megbocsájtotta s elfelejtette azt. Csak annyit
                    mondott: a látszat sokszor ellene szól a valóságnak... Ha tévedett is a rossz
                    behatások alatt, de annyiszor adta jelét igaz magyar voltának. Eszébe jutott
                    most hirtelen, amit Vanda mondott róla, hogy Anikó “félvér” s az oláh a lelke
                    mélyén szunnyad, de hiszen édesanyja ősmagyar családból származott. Nem, nem
                    lehet, hessegette el magától ezt a feltevést.</p>
				<p>A vele való találkozásra nem sokáig kellett várnia. Másnap már felkereste Anikó
                    és hangoskodó örömmel köszöntötték egymást. Igyekezett minél kellemesebb lenni
                    és ügyesen játszotta a “jó barátnőt”. Csakhamar előhozakodtak régi, kedves,
                    közös emlékeikkel és így egészen kellemes volt a viszontlátás.</p>
				<p>Elmesélte hányódását azóta, amióta a hazátlanság keserű kenyerét eszi.</p>
				<p>Márta őszinte részvéttel hallgatta.</p>
				<p>Bolyongása közben felkereste - amint mondotta - a Márta bátyját is
                    Sátoraljaújhelyen, ahol valósággal frappirozta az a közvetlen, igaz magyar
                    vendégszeretet, amiben részesült.</p>
				<p>- Hiába van még néhány példány az igazi magyar úrból - mondotta.</p>
				<p>- És most? - kérdezte Márta.</p>
				<p>- Most kedvesem, elhelyezést nyertem Magyarországon. Esküt tettem az új kormányra
                    s mint igazgató megkezdem működésemet Szolnokon. Újra kell kezdenem az életet.
                    Odaát mindenemet összetörték és kifosztották. Éppen ezzel kapcsolatban kérnék
                    tőled egy nagy szívességet.</p>
				<p>- Ha módomban áll szívesen teljesítem.</p>
				<p>- Nagyon kérlek, mivel tudom, jó barátnője vagy Vandának, kérd meg őt, eszközölje
                    ki számomra az elöljáróság engedélyét, hogy zongorámat és egyéb, megmaradt
                    ingóságaimat ideszállíttathassam. Megteszed ugye?</p>
				<p>Márta elgondolkodott:</p>
				<p>- Nézd Anikó! Ennek így kevés hatása lesz. Írj neki néhány sort s én majd átadom.
                    De személyesen is eljárhatnál ebben az ügyben. Hidd el, kár volt elmenekülni,
                    aligha lett volna bántódásod. Legalább is Vanda szerint nem. Ő azt tartja rólad,
                    hogy oláh származású vagy apai ágról.</p>
				<p>Anikón látszott, hogy rosszul esett neki ez a csípős megjegyzés, de mivel érdeke
                    úgy kívánta most, erőt vett magán, mosolyogva legyintett:</p>
				<p>- Igazán nem izgat a Vanda véleménye. Egyáltalán nincs igaza! Nem hiszek neki,
                    csak tőrbe csalna.</p>
				<p>Aztán elővett egy névjegykártyát és a következőket írta rá:</p>
				<p>“Kérem összes ingóságaimat eladatni. Személyesen nincs módomban hivatalos
                    elfoglaltságom miatt eljárni ügyemben. Kommunista nem voltam, senkit fel nem
                    jelentettem. Jogcím nincs kis vagyonom visszatartására. Márton Anikó.”</p>
				<p>Márta eltette a furcsa levelet. Nagy megalázkodás volt ennyi is Anikó részéről s
                    előre tudta, hogy hizelegni fog majd Vanda hiúságának. Sikert azonban keveset
                    remélt tőle.</p>
				<p>Majd hirtelen, minden átmenet nélkül, ráterelte a szót Anikó jóbarátjaira:</p>
				<p>- Mit tudsz Kun Zoltánról? Úgy hallom, sikerült tisztáznia magát viselt
                    dolgaiból. A somlyói társadalom bizony alaposan fel van lázadva ellene.</p>
				<p>Anikó kétkedően tekintett Mártára.</p>
				<p>- Hozzám jó volt, én nem vádolhatom semmivel. Úgy hallom egy dunamenti
                    kisvárosban telepedett le. Igaz, hogy nagyon exponálta magát a kommun alatt, de
                    alapjában jóérzésű ember volt és magyar érzésű. Itt úgy állította be, hogy a
                    magyarság érdekében tette, amit tett s azt itt méltányolták is neki. Karrier
                    előtt áll.</p>
				<p>Márta akaratlanul is elvesztette önuralmát:</p>
				<p>- Hm - érdekes! Ezt aligha gondolhatta, amikor élelmezési tiszt korában állítólag
                    panamázott, valószínűleg a magyarság érdekében. Minden esetre igen tehetséges
                    ember. Igazi kaméleon. No, de hagyjuk ezt! Én nem vonom kétségbe, hogy a helyzet
                    kényszere alatt cselekedett. Megvallom Anikó, kollégáink közül ezzel az emberrel
                    rokonszenveztem a legkevésbé. Lehet, testi hibája miatt voltam vele szemben
                    elfogult, de úgy látszik igaz az, hogy akit az Isten megbélyegzett, annak
                    rendesen erkölcsi defektusai is vannak.</p>
				<p>Anikó szótlanul hallgatta a kifakadásokat, kezdte kényelmetlenül érezni magát s
                    néhány konvencionális szólammal hamarosan el is búcsúzott. Még egyszer lelkére
                    kötvén Mártának a kérdéses levél átadását.</p>
				<p>Márta másnap a minisztériumba sietett, hogy ügyében szerencsét próbáljon. Az
                    államtitkár kihallgatáson fogadta és alaposan kikérdezte az erdélyi magyar
                    iskolák állapota felől. Márta azokat - hiszen ez volt az igazság - igen sötét
                    színekkel ecsetelte. Az államtitkár nagy figyelemmel hallgatta s sokszor
                    elszomorodott az arca egy‑egy tragikusabb fordulat hallatára. Amikor aztán Márta
                    áthelyezésének ügyét pendítette meg, hosszasan gondolkodott, majd így szólt:</p>
				<p>- Nézze kérem, Erdélyben a magyar kultúrát és a magyar nyelvet végveszély
                    fenyegeti. A magyar műveltség őrzőinek és letéteményeseinek a reájuk bízott
                    őrhelyeket nem szabad elhagyniok, maradjon ott, amíg egyáltalán lehetséges. A
                    hazának tesz nagy szolgálatot azzal, hiszen nekünk minden erőnk megfeszítésével
                    küzdenünk kell a beolvadás ellen.</p>
				<p>Mártát meglepte ez az érvelés és érezte, hogy sok benne az igazság. Ebben a
                    pillanatban átvillant az agyán személyes jelentőségének a tudata. S érezte, hogy
                    ő, szegény kis szürke senki, ott az “őrhelyen” fontos missziót teljesít s habár
                    csak egy csepp is az ő munkája az óceánban, de helyét elhagynia nem szabad.
                    Megköszönte az államtitkár jóindulatát és elindult azzal az elhatározással
                    vissza! Erdélybe!</p>
				<p>Kevesebb reménnyel ment ki az ajtón, mint amennyivel odament. Nem tudhatta,
                    milyen keserves sors várja odaát a rablóknál. De annál nagyobb elszánást érzett,
                    minél inkább tornyosulva látta maga előtt az akadályok csúcsait. Csak azért is
                    ottmaradni! Igen! Megtanulja a román nyelvet és küzd a magyarságért.</p>
				<p>Még néhány napig Pesten maradt, majd rászánta magát a visszautazásra. Az alföldi
                    táj, amelyen átment, a maga szánalmas letaroltságával százszor is eszébe
                    juttatta a szegény ország nyomorúságát és most már jobban megértette, mit jelent
                    a “Nem! Nem! Soha!” Valami fájdalmas dermedtség vett mindjobban erőt rajta,
                    amint a határ felé közeledett. Napnyugta után, mint fantomok nyargaltak el
                    mellette az útszéli nyárfák és ő fájdalmas szívvel intett nekik búcsút. A kalauz
                    felgyujtotta a lámpát, Márta szétnézett a kocsiban. Csupa bánatos arcot látott
                    és mindig több‑több sóhaj szállt fel az ajkakról: - Istenem! mindjárt a
                    határszélen leszünk! Nemsokára megint jött a vámvizsgálat. Azt a könyvet, amit
                    olvasni hozott, egyszerűen elvették tőle, mert magyar volt. A bihari hegyek
                    után ott tornyosultak az ég alján s láttukra sírás folytogatta a torkát. De
                    visszatartotta a könnyeit. Ne lássa az a rongy oláhság a szenvedését.</p>
				<p>Amint Margitán átszállt a somlyói vonatra, nagy kalaplengetve köszöntötte egy
                    ismerős ügyvéd:</p>
				<p>- Csakhogy visszajött. Már nehéz szívvel várják odahaza. Nagyok ott most a bajok.
                    Be akarják zárni a református iskolát és bekényszeríteni a gyermekeket az
                    államiba. Az oszlop, ami fenntartotta, gondolták, kidőlt azzal, hogy maga
                    elutazott. Azt hiszem kellemetlen lesz a csalódásuk, hogyha megtudják
                    visszatérését.</p>
				<p>Mártának jól esett ez a spontán elismerés és szilárd elhatározás született meg
                    benne: mindent megtenni az iskola megmentése érdekében.</p>
			</div>
			<div type="chapter">
				<head>XXI.</head>
				<p>Nagy elhatározással fogott a tanításhoz és a tanuláshoz. Alig hat hét alatt
                    elsajátította mindazt, ami az előírás szerint a vizsgához szigorúan szükséges
                    volt. Dr. Kiss bemutatta neki egy régi tanulótársát, Szabó Marcit. Ez zsidó
                    ember volt, akkoriban érkezett haza Budapestről, mint jó képzettségű magyar
                    tanár. Egy ideig a minoriták gimnáziumába, mint számtan szakos, ideiglenesen
                    kisegített. Miközben vasszorgalommal tanulta a román nyelvet, mert kinevezést
                    akart nyerni az államnál, mellékfoglalkozásul felajánlotta segítségét Mártának
                    is, mert ő már előrehaladt volt a nyelvtanulás terén s amint mondta: - végtelen
                    szerencsének tartom, hogy nekem jutott ez a feladat.</p>
				<p>Marci amolyan csöndes természetű üzletember volt, aki mindig a helyzet és a
                    körülmények szerint igazodott. Alig volt Somlyón néhány hete, már egészen
                    beleilleszkedett és látszólag jól is érezte magát a román impérium alatt.
                    Mindenek előtt meggyőzte Mártát arról, hogy most egy új nyelvet, a “limba
                    roman”‑nát fogják tanulni, ami az ő sajátságosságával éppen olyan szép, mint
                    bármely más nyelv.</p>
				<p>Ezt ugyan Márta nem volt hajlandó elhinni, de ennek ellenére nagy léptekkel
                    haladtak előre. Úgyhogy Marci féltékeny kezdett lenni saját tudására, Márta
                    annyira meglepte elkészültségével az egyes órákon. De mikor a Trajánok,
                    Decebálok, Negruk, Cuza és Mihaul Viterul, mint történelmi nagyságok
                    beállítására került a sor, Márta letette a könyvet és így kiáltott fel: - Hát ez
                    egyszerűen nem igaz, ezt nem bírom megtanulni!</p>
				<p>Marci megdöbbenve hallgatta ezeket a kifakadásokat és sokszor kényelmetlenül is
                    érezte magát miatta, olyanformán, mint mikor valakinek szorítja a cipő a lábát.
                    Alázatos szelídséggel adta elő, hogy azt kihagyni lehetetlen, mert éppen ezeket
                    kívánják legszigorúbban a vizsgán.</p>
				<p>Mártának azonban rendkívül nehezen ment legyőzni magában a nemzeti önérzetet és a
                    hazugságok miatt érzett felháborodását. Sokszor úgy érezte, egész forradalom
                    megy végbe a lelkében.</p>
				<p>Ha néha elragadtatta magát, olyankor Marci ijedten az ablakra mutatott: - Kérem
                    csendesebben beszéljen, az ablak nyitva, a két rendőr állandóan itt járkál,
                    valakit figyelnek.</p>
				<p>- Én gyanítom, hogy kit.</p>
				<p>- Kit? - kérdezte érdeklődve a tanár.</p>
				<p>Márta őszintén feltárta előtte a titkot: - Engem figyelnek.</p>
				<p>Marci meglepett arca hosszúra nyult csodálkozásában.</p>
				<p>- Lehetséges volna ez? Én nem hiszem. Úgy gondolom, talán inkább engem. De
                    mindenesetre mindkettőnknek szól a kedves figyelem.</p>
				<p>- No azért ne ijedjen meg, - vigasztalta Márta.</p>
				<p>- De honnan tudja olyan bizonyosan, - kérdezte tovább kétkedően Szabó, aki még
                    mindig azt hitte, csak rossz tréfát űz vele a tanítvány.</p>
				<p>- Egész nyugodt lehet, maga nem felelős semmiért, - bátorította a megijedt
                    tanárt. - Vanda itt járt ma az ablakom alatt s ő figyelmeztetett, hogy
                    vigyázzak, mert újra megfigyelés alatt vagyok, nehogy úgy járjak, mint ő annak
                    idején. Innen tudom. Tudja neki már gyakorlata van ilyesmiben még a magyar éra
                    idejéből.</p>
				<p>Szabó Marci az órájára nézett, nem akarta még fokozni saját helyzetének
                    nehézségeit és ajánlotta, hogy mára fejezzék be a tanulást. - S kérem holnapra
                    megtanulni a Himnuszt - tette hozzá, professzori szigorral.</p>
				<p>- Miután az magának kényelmetlenséget okoz, hogy engem figyelnek, - tehát a
                    viszontlátásra holnap, - mondta Márta, aztán elkezdte hangosan mondani:</p>
				<p>- Treáske Regele.</p>
				<p>- Páce si Onor. - A két rendőr jól hallotta. Márta odament az ablakhoz és
                    kihajolt rajta. Látni akarta a tanárt, hogyan köszönti a policájokat, de azok az
                    ellenkező irányban haladtak, Marci pedig szorosan a fal mellett meglapulva osont
                    el. A tanárnőt rendkívül mulattatta Marcinak a nem minden ok nélküli, de azért
                    túlzott félelme.</p>
				<p>A hűvös esti levegő, amely napszálltakor a völgybe már leérkezett, jól esett
                    forró homlokának. Hosszasan nézte a feketéllő hegyeket. Szeretett elmélázni a
                    szemben levő fenyvesek rejtelmein, melynek csúcsára most a lenyugvó nap tűzött
                    aranykoronát.</p>
				<p>Még jó ideig maradt így, amikor egyszerre érdekes párbeszéd ütötte meg a fülét.
                    Figyelni kezdett, hát a szomszéd ház kapujában halkított hangon beszélgetett a
                    szomszédasszony egy férfivel. Jobban kihajolt, hogy felismerje a férfit, aki egy
                    nagy iratcsomót cipelt a hóna alatt és igen meggyőző hangon mesélte:</p>
				<p>- Egész bizonyosan megszűnik a református iskola szeptembertől, nem lesz nekik
                    egy növendékük sem. Mi már egy hete járunk házról‑házra és beírjuk valamennyit
                    az államiba.</p>
				<p>- Mit szólnak ehhez a reformátusok? - kérdezte a nő.</p>
				<p>- Nem törődünk vele, mi a saját érdekünkben cselekszünk. Hat tanerő van az
                    államiban és csak harmincöt tanítvány. Ha nem lesz meg a létszám, akkor minket
                    elbocsátanak, mint feleslegeseket, csak a románokat hagyják meg. Már pedig, ha
                    az ember kenyeréről van szó, nemigen tekinti mások érzékenységét.</p>
				<p>- Mikes Márta ennek az oka, - jegyzé meg a nő, - azt kellene valahogy megnyerni
                    az államnak.</p>
				<p>A férfi magyarázni kezdett:</p>
				<p>- Már Maior is beszélt vele. A legjobb állást ajánlotta fel neki, még a kezdet
                    kezdetén, de nem fogadta el. Könnyű neki nagy magyarnak lenni, egyedülálló, de
                    volna csak nyolc gyermeke mint nekem...</p>
				<p>Az asszony is panaszkodott:</p>
				<p>- Én is nagyon fájlalom a mostani helyzetet, hiszen hevesmegyei magyar asszony
                    vagyok. Igaz, az uram oláh volt, s így a két fiam jó állást kapott tőlük. Így
                    hát mit csináljak egyebet a jónál. - De Isten bizony, ha már ott tartanánk, hogy
                    segíthetnénk őket innen kikergetni, annak örülnénk legjobban. De Isten tudja,
                    milyen messze van az az idő, mi lehet, meg sem érjük azt már.</p>
				<p>Márta a beszélgetést hallgatva, úgy érezte, hogy ennek a két embernek a maga
                    szempontjából igaza van, csak az fájt neki, hogy ellene is szót emeltek.</p>
				<p>Miután a nő bevonult, Márta felismerte egykori kollégáját a férfiban. Négy
                    leányát tanította régebben és azokat állásba helyezte a magyar állam,
                    Csonkamagyarországon mindet.</p>
				<p>Nem volt veszteni való ideje, egy könnyű felöltőt vett magára és elsietett a
                    lelkészhez, közölni vele, hogy veszély fenyegeti az iskola jövőjét. Mikor
                    előadta, hogy milyen ármánnyal dolgoznak ellenük, a lelkészt szinte önkivületig
                    felizgatták a hallottak s valósággal toporzékolt tehetetlen haragjában.</p>
				<p>- Hát már soha sem lesz ennek vége! - kiáltotta s olyan szóval illette az
                    oláhokat, amit csak túlfeszített idegességébe mondhatott. Felugrott a helyéből.
                    - Meg kell menteni az iskolánkat minden erőnkkel. Az nem lehet, nem engedhetjük
                    a magyarság ez utolsó bástyáját is lerontani a semmirekellők által. - S mint egy
                    őrült, fel‑alá szaladgált a szobában.</p>
				<p>Márta aggódva nézte ezt a szegény, idegbeteg embert.</p>
				<p>- Megvan, - mondta hirtelen a pap, kevés idő mulva és előbbi helyét elfoglalta a
                    nagy karosszékbe.</p>
				<p>- Hogyan nagytiszteletű uram?</p>
				<p>- Visszahódítjuk őket.</p>
				<p>- Lelkemből beszél lelkész úr, én is ezen a véleményen vagyok. Csakhogy sajnos én
                    éppen vizsga előtt állok és megfigyelés alatt, minden lépésem ellenőrzik s így
                    aligha tehetek valamit, amivel lényegesen segíthetnék az ügyön. </p>
				<p>A pap azonban nem tágított:</p>
				<p>- Mindezek ellenére is meg kell tenni az iskola fennmaradásáért mindent. Ön és én
                    házról-házra fogunk járni és az értesítőkönyveket elhozzuk tőlük. Enélkül nem
                    boldogulnak az oláh államiban. Ön erős lelkű s módját tudja ennek ejteni, én
                    bízom önben, másra úgysem bízhatnám.</p>
				<p>Megint járkált, hogy izgalmát csillapítsa. Ahogy Mártára tekintett, észrevette,
                    hogy az habozik. Odalépett hozzá, mindkét kezét megragadta és nyomatékos hangon
                    beszélt hozzá:</p>
				<p>- Szenvedni és küzdeni a nemzetért a legszentebb kötelesség, ne mulassza ezt el!
                    Ilyenkor a magunk érdeke nem számít. A mártírium az dicsőséges glória az ember
                    homlokán.</p>
				<p>Márta kissé elpirult s tőle telhető határozottsággal válaszolt:</p>
				<p>- A körülmények átgondolása után nem mondom, ha csak arra időt és módot bírok
                    találni, igérem - s már menni is készült.</p>
				<p>- Ez elég nekem, - szólt a lelkész, - ön hivatása magaslatán állt mindig, ebben
                    most is bízom. </p>
				<p>Lehajolt és kezet csókolt a tanárnőnek. Elkísérte a hosszú kerti úton egész a
                    kijáratig. A hold misztikus fényt szórt a kert fáira, az út szélén álló magas
                    rózsatőkön még néhány nemes faj rózsabimbó pompázott fázósan. A lelkész levágta
                    és odanyujtotta Mártának, aztán meleg kézszorítással üdvözölték egymást s
                    elváltak.</p>
				<p>Az utcán már ott ólálkodott a két policáj. Úgy látszik nyomon követték idáig. A
                    rózsákat meglátva összeröhögtek, majd tiszteletteljes távolból követték
                    lakásáig. Itt megmondták neki, hogy ma már nem szabad többet kimennie. Aztán
                    gyanútlanul ellépkedtek a közeli sarki ivóba.</p>
				<p>Ezt rendesen megtették minden este. Betértek néhány pohár borra, miközben el is
                    felejtkeztek kötelességükről, hiszen vacsorázni a rendőrnek is kell. Mikor már
                    alig pislogtak, annyira jól érezték magukat, hogy nem bírtak megválni az
                    asztaltól. S ez nagyon jó volt Mártának.</p>
				<p>Ezt az időt használta fel, hogy elvégezze a magára vállalt feladatot. Könnyes
                    szemű szülők, ujjongó gyermekek fogadták, s mindenhol igyekezett bizalmat
                    csepegtetni beléjük a jobb jövő képét rajzolgatva eléjük. Boldog megelégedéssel
                    töltötte el őket az a tudat, hogy fennmarad a református iskola és nem kell a
                    román államiba küldeni gyermekeiket.</p>
			</div>
			<div type="chapter">
				<head>XXII.</head>
				<p>A jól végzett kötelesség érzése megnyugtatta Mártát és boldog volt. Nem is
                    gondolta, hogy ezért még nagy árat kell majd fizetni. Amikor Szamosújvárról, -
                    ahol levizsgázott - hazaérkezett, a fenyegető csapást még nem sejtette, de a
                    lelkész csakhamar előhozakodott vele.</p>
				<p>- Kellemetlen hírt kell közölnöm - mondotta. - Államellenes izgatással vagyunk
                    vádolva, minthogy a növendékeinket mind egy szálig sikerült visszahódítani, s
                    megtudták, hogy ez a kettőnk műve volt. Az államiba alig maradt
                    harmincöt‑negyven körül. Annak is kétharmada oláh.</p>
				<p>Márta elcsodálkozott:</p>
				<p>- Hogyan lehet ez? - Hiszen mi csak azt követtük, amit tőlük láttunk. Tetteink
                    indítéka nemes volt és észszerű.</p>
				<p>- És az eredmény nagyszerű, diadalt arattunk fölöttük, - hangsúlyozta a lelkész,
                    - éppen ez az, ami fáj nekik. De most az a fontos, hogy kivédjük álláspontunkat
                    és visszaverjük ezt a legújabb támadást.</p>
				<p>- Ön az egyházi fensőbb hatóságra hivatkozzék. Én a püspöki rendelkezés védelme
                    alá rejtőzöm. Tulajdonképen mindketten hivatásunkat teljesítettük. Igen, csupán
                    hivatásunkat, - ismételte.</p>
				<p>Mártát titkon valami nyugtalanító érzés fogta el. Feltünt a gondolatában P...
                    alakja, aki most rendőrkapitány s valószínűleg ő fogja levezetni az ügyet.
                    Nagyon sértette az a tudat, hogy éppen ez az ember vonja kérdőre és ítélkezik
                    eljárása fölött.</p>
				<p>Nagyon szeretett volna ez elől menekülni. De hogyan?</p>
				<p>Beszéljen Vandával, vagy kérje meg előzetesen P...? - Nem, nem. Elhárította
                    magától a gondolatot, nem alázkodott meg és hagyta a dolgot a maga útján menni.
                    Történjen az, aminek történnie kell.</p>
				<p> - Domna Márta Mikes invácátoara, - hirdette ki az alkapitány nyers hangon az
                    ítéletet. - Ön naponkint tartozik kétszer jelentkezni előttem.</p>
				<p>- A lelkész úr pedig egyszer, pontosan kilenc órakor.</p>
				<p>- Az lehetetlen, - szólt közbe a pap, - hiszen akkor végzem az
                    istentiszteletet.</p>
				<p>Az alkapitány azok közül a szerencsés halandók közül való volt, akik négy elemi
                    osztály tudományánál egyébbel nem dicsekedhetnek. Elragadtatva hatalmának
                    képzelt nagysága által, az alacsony lelkek kicsinyeskedésével, kíméletlen, durva
                    hangon vágta oda a szót:</p>
				<p>- Ha magától nem jönne, majd érte megy a rendőr. Jogunk van hozzá, hogy a
                    szószékről is levezethessük. Tartsák tiszteletben a törvényt.</p>
				<p>Kutassy természetesen nem tűrte el ezt a hangot és önérzetesen utasította
                    vissza:</p>
				<p>- Először tartsák tiszteletben maguk a mi vallási szertartásainkat. Határozzon
                    meg egy időpontot, elvégre is kötelességem teljesítésében senki sem
                    zavarhat.</p>
				<p>- Az állam parancsa mindenek felett való, - folytatta a kapitány
                    könyörtelenül.</p>
				<p>Márta közbeszólt:</p>
				<p>- Önök azt hangoztatják kapitány úr, hogy itt minden állampolgár egyenlő jogot
                    élvez! Akkor engedje meg, hogy miként a román papság az ő püspökének engedelmes,
                    úgy mi is saját egyházi fennhatóságaink rendelete szerint igazodhassunk. Ön
                    bizonyára nagyon jól tudja azt a fizikai törvényt, hogy egy test két helyen
                    ugyanazon időben nem lehet, tehát tisztelettel kérjük, határozzon meg egy más
                    órát mind a kettőnk számára. Igazán furcsa, hogy mialatt én jóhiszeműleg, mint
                    jó román polgár vizsgát teszek a román nyelvből és történelemből, önök itthon
                    izgatással vádolnak. Nem gondolja, hogy ez kicsit sok?</p>
				<p>Az alkapitány halszerű szemei merően tapadtak Mártára, meglepte ez a szokatlanul
                    határozott hang s valamivel alacsonyabb tónusban folytatta:</p>
				<p>- Jól van, megengedem hát, hogy a lelkész úr 10 óra után, ön pedig csak egyszer
                    délután 5 órakor jelentkezzék. De szigorúan megtiltom, hogy máshová, mint az
                    iskolába menjen, mert ha egy lépést tesz más úton és más célból - propaganda
                    célból, - lecsukatom. Most elmehetnek.</p>
				<p>Ezzel napoleoni pózba vágta magát és egyedül hagyta a két magyart.</p>
				<p>Ettől fogva a jövőtől való rettegés mind erősebben jelentkezett Márta
                    érzésvilágában. Amint elhagyták az irodát s a folyosón a kijárat felé haladtak,
                    szembe találkoztak P...‑lal. Rendkívül gyöngéd és figyelmes előzékenységgel
                    üdvözölte őket, ami meglepte mindkettőjüket. Mosolygós arccal kérdezte,
                    megvannak‑e elégedve a tárgyalás eredményével?</p>
				<p>A lelkész komoly, kérdő pillantást vetett rá, s megkérdezte, hogy miért nem
                    inkább ő vezette le a tárgyalást.</p>
				<p>- Nagyon kellemetlen ez az izé...</p>
				<p>- Jobb volt így nagytiszteletű uram. - Azért bíztam éppen reá, mert én sokkal
                    szigorúbb ítéletet hoztam volna.</p>
				<p>Kutassy megütközve pillantott reá. Ez a két ember nem szívelhette egymást, de
                    ennek ellenére is Kutassy megkockáztatott egy kérdést:</p>
				<p>- Fedezze fel kapitány úr, kinek a feljelentése alapján indították ezt a hajszát
                    ellenünk? Ki az aljas besúgó?</p>
				<p>Paskál egy kicsit gondolkodott, majd így szólt:</p>
				<p>- Ezt el kellene titkolnom, de ha szolgálatot tehetek ezzel, megmondom őszintén.
                    Higyje el nagytiszteletű uram, csak szégyenérzettel töltheti el a magyarokat,
                    mert saját fajtájukból való. Most a román állami iskolánál teljesít szolgálatot.
                    Eggerházi Erzsébet jelentette fel, aki egykor a katolikus iskolánál
                    tanított.</p>
				<p>- No, ugy‑e jobb lett volna nem tudni? - tette hozzá, és Mártára olyan
                    gyöngédséggel nézett, hogy feltünt a lelkésznek. - Legyenek máskor óvatosabbak,
                    ajánlom, hogy kikerüljék az árulás veszedelmét. Bizony ez elég gyakori jelenség
                    manapság.</p>
				<p>- Ez a P... olyan jónak mutatja magát, - jegyezte meg a pap, amikor elköszöntek
                    tőle. - Ha nem lenne oláh, el is hinném neki, hogy őszinte a mutatott
                    rokonszenve.</p>
				<p>- Az oláhok sötét, kifürkészhetetlen jellemek, igen nehéz kiismerni őket,
                    vélekedett Márta is, - de Paskált eddig én is úgy ismertem meg, hogy egyes
                    dolgokban elüt a fajtájától. Mintha különb lenne tőlük, az a benyomásom
                    róla.</p>
				<p>- Ne higyje azt Márta! - Jellemző reá, hogy jobban tud színlelni, mint a többi,
                    kitűnő szimatja van, különben tipikus oláh fiú, - fejezte be a lelkész ezt a
                    témát.</p>
				<p> 1922. év május 16‑án az elnöknő és Márta, mint egyesületi titkár újból
                    megidéztettek, ez alkalommal a primárhoz. A prefektustól felhívás érkezett
                    hozzá, valaki feljelentette őket, hogy a Lórántffy Zsuzsanna Egylet nagyon
                    magyaros szellemben működik és mivelhogy az iskolát is támogatja, - tehát
                    feloszlatják.</p>
				<p>Május 18‑án mégegyszer az elnöknő és az ügyvezető elnöknő ugyanazon ügyben,
                    megidézést kaptak a rendőrfőnökhöz.</p>
				<p>A két nő izgatottan, kimerülve érkezett vissza a lelkészi hivatalba és
                    kijelentették, hogy egyszer és mindenkorra a lelkészt és Mártát bízzák meg
                    ezekben az ügyekben eljárni, kik érveléseikkel esetleg meg tudják győzni a
                    hivatalos urakat, mert az egyesületet komoly veszély fenyegeti.</p>
				<p>Természetes, hogy vállalták mindketten. Márta mint titkár az elnöknő
                    akadályoztatása esetén amúgy is köteles volt ezt teljesíteni. Igazságérzete
                    mindannyiszor fellázadt a gazsággal szemben és nem hagyta őt nyugodni, amíg azt
                    kivédeni meg nem próbálta.</p>
				<p>Nem sokáig kellett várni erre az alkalomra, az oláh kegyetlenség kíméletet nem
                    ismer, ha célt akar érni. Náluk mindig érvényre jut példabeszédjük arany
                    közmondása:</p>
				<p>Táçe si fáçe! azaz: Hallgass és csináld!</p>
			</div>
			<div type="chapter">
				<head>XXIII.</head>
				<p>A legmagyarabb költő, Petőfi Sándor születésének centenáriuma következett. A
                    Lorántffy Zsuzsanna Egyesület elhatározta, hogy megünnepli. Mindenki igyekezett
                    tehetsége legjavát áldozni, hogy méltó keretet és tartalmat adjanak az
                    ünnepségnek. Hegedűművészek, szavaló, előadó tehetségek ajánlották fel
                    közreműködésüket. Hangos plakátok hirdették már jóelőre a műsoros, tánccal
                    végződő estélyt. Az engedélyt a vármegyeházán idejében kiadták, így most még
                    csak a műsorszámok cenzurálása volt hátra. Ezzel kapcsolatban Mártának sok, igen
                    kellemetlen meglepetésekben volt része. Idézést kapott s megint meg kellett
                    jelennie az alkapitánynál, aki szokott kíméletlen modorával közölte vele, hogy a
                    Lórántffy Egyesületet a miniszter feloszlatja. A lelkész legjobb szerette volna
                    szemtől‑szembe legazemberezni a minisztert, amiért az egyház ősi autonómiáját
                    így megsértette, ahelyett, hogy védelmet és támogatást nyujtana nekik. A
                    visszafojtott düh annyira felkorbácsolta idegeit, hogy szinte kedélybeteggé
                    tette szegény embert.</p>
				<p>- Kérem - szólt Mártához kimerülten, - most találjon ki valamit.</p>
				<p>- Már ki is találtam, - válaszolt amaz, hogy megnyugtassa a lelkészt. - Beszélni
                    fogok Paskállal. Ő talán tud valami célravezetőt tanácsolni.</p>
				<p>- Én nem bízom benne, de azért próbálja meg, - kérte Kutassy.</p>
				<p>Nagy elhatározás volt ez Mártától, de meg kellett tenni a cél érdekében.
                    Aggodalmas képzelődéseivel magára hagyta a papot s felment a főkapitányságra.
                    Míg odáig ért azon tépelődött, hogy mi lehet a háttere ennek az újabb
                    zaklatásnak. Amit most érzett, úgy tűnt fel neki, mintha valami
                    meghatározhatatlan érzéki megindulásból fakadt volna ez a szándéka, de amelyből
                    diadalmasan fog kikerülni.</p>
				<p>- Jelentsen be a főkapitány úrnál, - mondta száraz hangon a szolgának.</p>
				<p>Csakhamar ott is állott előtte.</p>
				<p>P... az íróasztalnál elmélyedve dolgozott, de a szolga jelentésére hirtelen
                    abbahagyta s a következő pillanatban már eléje sietett. Derült, meleg hangon
                    üdvözölte:</p>
				<p>- Isten hozta! Olyan régen várom!</p>
				<p>- Engem? - kérdezte csodálkozva Márta.</p>
				<p>- Igen, magát. Tudtam, hogy előbb‑utóbb el fog jönni, hogy szüksége lesz rám.
                    Nagyon neki lendült a propagandacsinálásnak és éreztem, bajba fog jutni.</p>
				<p>- Csak a kötelességemet teljesítettem.</p>
				<p>- Jó, jó, elhiszem. Hasonló esetben talán én is azt tenném, de figyelmeztetem,
                    legyen vigyázóbb. Nagyon sok ellensége van, saját fajtájabeli is, akik
                    vádaskodnak ellene. Én ugyan ezeket figyelmen kívül hagyom, sőt lelkemből
                    elítélem. </p>
				<p>Márta kétkedő pillantást vetett rá:</p>
				<p>- Szinte hihetetlennek tartom, amit állít.</p>
				<p>- Pedig így igaz, ahogy mondom, - szólott a főkapitány, aki tartózkodó távolban
                    állott előtte s várakozóan nézett rá. Majd tovább beszélt:</p>
				<p>- Nem érdemlik meg, hogy annyit fárad értük. Mondok egy jellemző esetet a
                    magyarokról, majd belátja, mennyire igazam van, - szólt kissé gúnyorosan.</p>
				<p>- Nem, ne folytassa, kérem, nem akarom hallani, - csattant fel Márta. Hangja
                    parancsolóan csengett és kezét tiltóan emelte P... szája elé. - Ismerem saját
                    fajomat minden jó és rossz tulajdonságával együtt, de kisebbíteni nem engedem,
                    mert hibáiban is csak imádni tudom.</p>
				<p>- Jól teszi! Mindenféle nációban van kivetnivaló. A fény mellett szükségképpen
                    jelenik meg az árny. Higyje el, én tisztelem és becsülöm az ön fajtáját és meg
                    tudom különböztetni a valódit benne a talmitól, bármennyire burkolóznak is. Sok
                    nemes vonás van a magyarban, ezt kell ébren tartani, fejleszteni. De hagyjuk
                    ezt, inkább beszéljünk arról, minek köszönhetem azt a szerencsét, hogy vendégül
                    tisztelhetem?</p>
				<p>Márta azonnal felelt:</p>
				<p>- Ugyebár, tudja, hogy az egyházaknak önkormányzatát a békeszerződések állami
                    törvényekkel biztosították és mégis lépten nyomon sérelmet szenvedünk. Azért
                    jöttem, hogy tanácsát, segítségét kérjem.</p>
				<p>P... felcsodálkozott:</p>
				<p>- Én tőlem kér orvoslást, a rendőrfőnöktől?</p>
				<p>- Miért ne - szólott Márta -, a rendőrfőnököt én valamikor, nem is olyan régen,
                    nagyon jóindulatú embernek ismertem, aki kellő belátással bír, ha igazságos
                    ügyről van szó! Nézze, én csak azt szeretném tudni, miért bántalmazzák állandóan
                    a református egyházat s annak intézményeit? A Lorántffy Zsuzsanna Egyesület
                    ellen mi kifogása van a kormánynak, hogy azt beszüntetni elrendelte?</p>
				<p>A rendőrfőnök kész volt a felelettel:</p>
				<p>- Mert veszélyesnek találta magára nézve. Hogy miért, azt is megmondom mindjárt.
                    De talán üljünk le ide az asztalhoz, nem veszem a lelkemre, hogy itt kifáradjon
                    az álldogálásban.</p>
				<p>Márta neheztelve válaszolt:</p>
				<p>- Ne csináljon tréfát a dologból. Ez reánk nézve igen komoly ügy.</p>
				<p>- Hogy milyen komoly jelentősége van, azzal tisztában vagyok, tehát önnek, mint a
                    magyar kultúra harcosának, feltárom őszintén az állam, a kormány álláspontját, -
                    szólt P... - Lorántffy Zsuzsanna kiváló magyar fejedelemasszony volt, aki
                    műveltségével korát meghaladta, főiskolák, kultúrintézmények hirdetik máig is
                    emlékét. A román államban olyan erős magyar jellegű intézmény, amely az ő nevét
                    viseli, nem állhat fenn.</p>
				<p>Márta csodálkozva hallgatta:</p>
				<p>- Honnan tudja ezeket az adatokat olyan jól?</p>
				<p>- A Wesselényi‑kollégiumban tanítottak meg rá, ahol egész magyarokat akartak
                    belőlünk csinálni. Ott énekeltem együtt a kálvinista énekeket is a többivel: “Te
                    benned bíztunk eleitől fogva”, én is tudom. - S szinte lelkesen beszélt erről a
                    multról. Márta azt hitte, hogy majd a téma viaskodást hoz létre közöttük s most
                    csodálatos megnyugvást keltettek szavai.</p>
				<p>- Tehát nincs semmi tanácsa az egyesület fennmaradása érdekében?</p>
				<p>P... kissé gondolkozott:</p>
				<p>- Talán, ha megváltoztatnák a címét, - szólott. - “Református Jótékony Nőegylet”
                    címen terjesszék fel még egyszer a miniszterhez. A kérvényt hozzám kell
                    benyujtani. Majd én pártfogólag fogom fölterjeszteni. Ez a legtöbb, amit az
                    érdekükben megtenni módomban áll.</p>
				<p>- Köszönöm! - volt a válasz és Márta önkénytelenül mindkét kezét odanyujtotta
                    P...‑nak, amit az mohón ragadott meg. Látszott rajta, hogy lelki megindultságból
                    fakadt e mozdulat.</p>
				<p>- Ne menjen még, mondanivalóm van, - marasztalta a nőt hevesen.</p>
				<p>Márta egykedvűen felelt:</p>
				<p>- Hallgatom.</p>
				<p>P... folytatta:</p>
				<p>- Nézze, a Petőfi‑estélyre kiadott meghívón egy alaki hibát fedeztem fel, ami
                    román nemzeti szempontból kifogás alá esik. Kérem, változtassa meg úgy, hogy a
                    román szöveg elöl legyen, s azután a magyar. Azonkívül a zenei részt is kérem
                    benyujtani cenzúrára.</p>
				<p>Márta csodálkozva nézett rá:</p>
				<p>- A hangjegyeket érti? Hiszen a zenei hang mindenkinek odatalál a szívéhez,
                    bármily náció. Ez a kívánsága igazán nagyon meglepő.</p>
				<p>A rendőrfőnök mentegetőzni próbált:</p>
				<p>- Remélem, nem kellemetlen nagyon, amit mondtam s nem felejti el, úgy‑e,
                    kijavítani?</p>
				<p>Márta elnevette magát:</p>
				<p>- Szabad‑e elfelejteni a rendőrfőkapitány rendelkezését? Aztán higyje el, sokkal
                    nagyobb jelentőségű Petőfi, semhogy arról megfeledkezhetnék, ami vele
                    összefügg.</p>
				<p>P... hirtelen közelebb lépett Mártához.</p>
				<p>- Petőfi világjelentőségű költő... remélhető, úgy‑e, hogy vele kapcsolatban és
                    mellette reám is gondol? Mondja, megtenné, ha erre szépen megkérném? - kérdezte
                    feszült várakozással.</p>
				<p>Márta lassan felvetette a fejét és bátran a férfi szemébe nézett:</p>
				<p>- Az a kérdés, milyen vonatkozásban?</p>
				<p>P... mohón ragadta meg a kezét és így szólt:</p>
				<p>- Azt önre bízom, találja el. - Lehajolt és tiszteletteljesen kezet csókolt.
                    Márta lassan megindult az ajtó felé. Onnan még egyszer visszanézett. P... ott
                    állott lehajtott fővel a szoba közepén és tekintetével a szemét kereste. Úgy
                    érezte, hogy vagy nagyon gyűlöli ezt a nőt, vagy halálosan szereti...</p>
				<p> Hogy mit jelentett a Petőfi‑ünnepély az elnyomott magyarságnak, azt szavakkal
                    kifejezni lehetetlenség. Néhányan a nők közül díszmagyarban jelentek meg,
                    pártákkal és sujtásos pruszlikokkal. A leányok is kitettek magukért, toalettjeik
                    választékosak voltak, vagyont érő ékszereiket vették fel. Márta csak egyszerű
                    fekete bársony ruhájába öltözött, amin a kevés csipkedíszen kívül semmi sem
                    volt. Napról‑napra erősebb lett benne az a meggyőződés, hogy vannak körülmények,
                    amikor tüntetni nem észszerű. Különben is a hazaszeretetnek a szív mélyén kell
                    rejtőzni s inkább tettekben nyilvánulni. Az estélyen éppen az egyszerűségével
                    tűnt ki, még az asszonytábor is elismerte, hogy diszkrét egyszerűségében igen
                    vonzó volt. Mindenkit, de főleg őt magát igen meglepte az a magyar
                    nemzetiszínű csokor, amit a szereplésekor a színpadra nyújtottak fel neki. Nem
                    tudta elgondolni, ki lehetett olyan bátor és vakmerő, hogy ezt megtette. A
                    viszonyok olyanok voltak, hogy az oláhok veszélyesnek tartották, ha egy
                    Rákóczi‑induló, Hunyadi László‑nyitány, vagy Kossuth‑nóta elhangzott. Így aztán
                    inkább elkerülték mindezeket. Liszt‑rapszódia és más klasszikus darabok alkották
                    a műsort, kivéve a “Falu végén kurta kocsma” megzenésített változatát. Prológ
                    már rég meg volt tiltva, mert veszélyesnek tartották.</p>
				<p>A terem egyik részében műsor után megkezdődött a tánc. A fiatal lányok,
                    csapatokba verődve, homályos, s talán szorongó érzésekkel várták
                    táncosaikat.</p>
				<p>Márta körül egész csoport fiatalember keringett. Mindenkihez volt egy kedves
                    szava. Tiszteletből őt akarták táncra vinni először, de ő kedvesen hárította
                    el magától ezt. Ha nagyon kérték, egyet‑kettőt lebbent velük s aztán küldte őket
                    a fiatalabb leányokhoz. P... is ott volt. Fölényesen lépkedett végig a termen;
                    díszuniformisa jól állt karcsú alakján. Borotvált, barnapiros arcával, ép és
                    egészséges férfi benyomását keltette. Mellette dr. Görömbey alacsony,
                    szélesvállú alakja eltörpült. Mindketten üdvözölték Mártát és gratuláltak az est
                    sikeréhez, mivel tudták, hogy oroszlánrésze volt a rendezésben.</p>
				<p>- Még sohasem láttam ilyen átszellemültnek, mint a mai szereplése alatt, - kezdte
                    P...</p>
				<p>- Elragadó volt, - tódította Görömbey. - Nagyon beleélte magát az özvegy
                    szerepébe. - Mert Márta Jókainak a “Holt költő”‑jét szavalta, mint
                    melodrámát.</p>
				<p>- Igen, nekem nagyon tetszik ez a vers. A holt költő szerelmében egy erkölcsi
                    suhintással Jókai pálcát tör a nagy költőt eléggé gyászolni nem tudó gyönge
                    hitvese fölött, - terelte más irányba a figyelmet Márta.</p>
				<p>- Nagy és nehéz koncepciójú költemény, az bizonyos. De igen jól és diszkréten
                    adta elő, - vélte P...</p>
				<p>- Én azt tartom, mégis sokat kívánt Petőfi egy asszonytól azzal, hogy ne menjen
                    még egyszer férjhez. Én nem tudom elítélni Szendrey Júliát. Fiatal volt és a
                    fiatalságnak jogai vannak, - mondta Görömbey. - Én még nem ismertem olyan nőt,
                    aki hű maradt volna csupán egy férfihoz.</p>
				<p>De P... Márta pártjára állott:</p>
				<p>- Az a te kivételes peched, barátom. Az olyan lángelme, mint Petőfi, az más
                    elbírálás alá esik. Neki joga volt azt kívánni, hogy becsüljék meg a nevét, még
                    ha asszony is az illető.</p>
				<p>- Általában minden szereplőn meglátszott, hogy szívet dobogtató tudatában volt
                    feladatának, - zárta le Görömbey a témát. - Hanem másra volnék én kíváncsi és
                    szeretnék a titoknak nyomára jönni.</p>
				<p>- Milyen titoknak? - kérdezte Márta.</p>
				<p>- Kitől eredhetett az a nemzetiszínű virágcsokor?</p>
				<p>- Miért érdekli ez magát annyira? Fő, hogy szép és küldője együtt érez
                    feltétlenül velem, - nevetett a tanárnő.</p>
				<p>- Te mit szólsz hozzá, kapitány? - csípett oda Görömbey.</p>
				<p>- Bátor és ügyes fickó mindenesetre, aki nem ijed meg egykönnyen a maga
                    árnyékától. Csak a hölgyeknek baja ne származzék belőle. De arról majd én
                    teszek, - nagylelkűsködött P...</p>
				<p>Görömbey elgondolkodott:</p>
				<p>- Én azt gondolom, dr. Kiss. Neki vannak ilyen ötletei.</p>
				<p>- Nem fontos, - legyintett P... - Menjünk az asztalunkat lefoglalni, mert majd
                    anélkül maradunk.</p>
				<p>A terem másik részén sűrűn álltak az asztalok és bizony már jórészt elülte a
                    búsuló magyar társaság, borba ölve hallgató fájdalmát. Sokan eljöttek a románok
                    közül is, a magyar zene mellett jól érezték magukat. Vanda leányával, néhány
                    regátbeli tiszt, a polgármester és sok más még. Érdekes, így támogatták azon
                    magyar intézményt, amelyet pedig hivatalból üldöztek. Sok ezer lei folyt be az
                    iskola céljára, s ami fő, meg sem lehetett adóztatni, mert ajándékként
                    gyűjtötte össze a büfét is.</p>
				<p>A két férfi elfoglalta helyét egy sarokbeli asztalnál.</p>
				<p>- Barátom! - kezdte Görömbey - tehetnél egy szívességet nekem. Kutasd ki, hogy ki
                    annak a csokornak a küldője? Én mégis szeretnék tisztában lenni vele.</p>
				<p>- Eredj el a kertészhez és kérdezd meg, hátha elmondja, - mondta a kapitány.</p>
				<p>Görömbey kérlelte:</p>
				<p>- Neked mindenesetre megmondaná, mert fél tőled.</p>
				<p>- Éppen azért nem teszem - vágott vissza P... - és engedj meg, én ilyen bagatell
                    ügyekkel nem foglalkozom. De mi jutott hozzád, hogy annyira érdekel? Talán
                    féltékeny vagy, vagy mi az ördög?!</p>
				<p>Dr. Görömbey erre hirtelen legyőzte kíváncsiságát. Egy nagyon furcsa gondolat
                    suhant át agyán. Nem kérdezett tovább! Ő ugyanis nem régen érkezett haza az
                    orosz fogságból. Egy leány, akit szülei ellenére is nőül akart venni, nem bírta
                    bevárni visszatértét. Férjhez ment egy másikhoz! Ő azonban nem sokáig érezte a
                    szerető nő hiányát, nem volt mélyérzésű. Mint javakorbeli férfi, túl volt már
                    régen a regényes szerelmeken. De a családalapítás ösztöne mindinkább erősödött
                    benne s most még komolyabban gondolt a nősülésre, mint valaha, öreg szülei
                    Mártát szemelték ki számára s egy idő óta foglalkoztatta már ez a gondolat.
                    Édesanyja az egyesület elnöknője volt, ilyen kapcsolat révén Márta gyakorta
                    felkereste az éltes matrónát, hogy megbeszélhesse vele a szóbanforgó ügyeket.
                    Ilyenkor mindig találkozott vele. Az öregek kellemes és csalogató alakban tudták
                    megfesteni fiuk előtt, ha Mártát nőül veszi s ő hajlott szavukra. Márta sosem
                    ment el tőlük virág nélkül, amit Görömbey sajátkezűleg szedett neki a kert
                    rózsafáiról. Márta észrevett ugyan már valamit, sőt a nagyasszony nyíltan
                    feltárta szándékát, hogy fia számára őt jelölte ki. De neki nem volt zsánere
                    Görömbey, talán éppen azért nem is fejlődött ki közöttük az a kölcsönös
                    vonzalom, mely a leghatalmasabb érzésből fakad. A körülmények megfontolása
                    nagyon kedvező eredménnyel kecsegtették, mert hiszen a jövője biztosítva lett
                    volna ugyan, de ő az élettől ennél többet várt... Boldogságot! Mindezt jól tudta
                    Görömbey is, s ezek most hirtelen átsuhantak az agyán s arra gondolt, hogy talán
                    P... az ellenfele. És az a csokor is... Ekkor két fehérruhás, rózsásarcú leányka
                    állt meg az asztalnál, a szépségverseny céduláit ajánlották. P... nagy
                    készséggel nyúlt be kosarukba, megvette csaknem az egészet, úgyhogy alig maradt
                    valami még belőle. Aztán szétosztotta az asztaltársaság között:</p>
				<p>- Szavazzunk rá - úgymond -, aki a legszebb volt a mai estén...</p>
				<p>Egy kis asztal mellett néhány percig ketten ültek: Márta és a gondnok. Mind a
                    kettőjükön nagyon jól állott a fekete estélyi öltözet, távolról több szem
                    tekintete irányult feléjük.</p>
				<p>- Nem akarna táncolni, - kérdezte udvariasan dr. Kiss.</p>
				<p>- Köszönöm, nem, legszívesebben haza mennék...</p>
				<p>- Csak feltűnés nélkül tegye, én majd segítek és hazakísérem.</p>
				<p>Márta már előbb észrevette a gondnok lehangoltságát, ami sehogyse illett ebbe a
                    miliőbe.</p>
				<p>- Lajos! - szólította meg bizalmasan - miért olyan kedvetlen? Valami baja van?
                    Úgy látszik, mintha valami nagy gond nyomná; talán a bevétel nem kielégítő?</p>
				<p>- Dehogy, az pompás és reményünkön felül van.</p>
				<p>- Hanem?</p>
				<p>- Mielőtt válaszolnék, adjon őszinte feleletet: vonzó magának az a Görömbey?</p>
				<p>Egyetlen szóval felelt Márta:</p>
				<p>- Nem...</p>
				<p>A gondnok most nyugodtan szemébe nézett a leánynak s arra gondolt, hogy ez a nő
                    valóban más, mint a többi. Aztán lassan így szólt:</p>
				<p>- Igen! Nagy bánatom van!</p>
				<p>- Mi az? Talán segíthetek?</p>
				<p>- Senki sem segíthet rajtam. Holnapután legkésőbben le kell tennem az esküt, mert
                    különben kiutasítanak.</p>
				<p>- Ezért ne gyötörje magát, látja, én se haltam bele - bátorította Márta. A
                    gondnok a leány kezére tette a kezét.</p>
				<p>- Most már megteszem, mert meg kell tennem, már azért is, mert szavamat adtam
                    magának...</p>
				<p>Nem folytathatták tovább, P... feléjük tartott.</p>
				<p>Márta még éjfél előtt feltűnés nélkül távozott. Kimerültnek érezte magát, így
                    csak másnap tudta meg, hogy a szépségverseny győztese lett. A fiatal leányok nem
                    csekély felháborodására.</p>
			</div>
			<div type="chapter">
				<head>XXIV.</head>
				<p>Lilapárás lett a völgy, tavaszi fuvalom vonult rajta keresztül. A fák rügyezni
                    kezdtek az iskola zöldpázsitos udvarán, s az orgonabokrok apró levélkéi között
                    ott rejtőzött már a virágok lila bimbója. Nemsokára teljes díszében pompázott a
                    kert. Márta andalogva járta a tavaszi réteket. Ilyenkor sajátságos földszaga van
                    a mezőnek, a színek pompázó muzsikája a felsarjadt élet ujjongó himnuszát zengi,
                    s a legkisebb fűszálban is éled a vágy...</p>
				<p>Az első tavaszi kirándulásra készülődtek a református iskola növendékei. Mindenki
                    vitt magával egy kis csomagot, abban volt az uzsonnájuk, mert mire felérnek a
                    tetőre, lényegesen kiürülhet a gyomrocskájuk. A vágy a szabad levegő után űzte,
                    hajtotta őket. Néhol mély szakadékok közt, csobogó patakocskák mellett vezetett
                    fel az út: fejük fölött összeborultak az ágak. Végre fönn voltak a tetőn. A
                    tisztáson ledöntött fenyőfákra leültek szép sorban. Márta tanítani kezdett.
                    Először tájékozódás a szabadban. Aztán következett a táj szépségének méltatása
                    és történelmi vonatkozások. Sok fájdalmas gondolat született meg közben a
                    lelkében. Az előadása után széjjel kalandoztak a gyermekek a fák között,
                    keresgélték a ritka erdei virágokat és páfrányokat. A többi tanítók pásztortűz
                    mellett szalonnát pirítottak, ami igen lényegesen emelte a hangulatot,
                    különösen, mikor egy kis kulacs tartalmát is ürítgetni kezdték. Itt, a magasban,
                    ahol tisztább a légkör, szabadabb és könnyebben szárnyal a gondolat, a közelgő
                    március idusának a szele megérintette őket. Borongó kedélyük kissé felderült,
                    remélni mertek egy jobb jövőt, egy új tavasz fakadását a nemzet életében!</p>
				<p>Papírral és ceruzával a kezében Márta a fenyvesben bolyongott. Bár szenvedni és
                    küzdeni megtanult már az elnyomatás alatt, most mégis szokatlan aggodalom fogta
                    el. Nehéz probléma előtt állott, arrább vonult vissza társaitól, hogy életének
                    nagy fordulatát jobban átgondolhassa. A birtokbavétel évfordulóját, mint
                    örvendetes eseményt kell méltatnia április 17‑én és a növendékeket is elő kell
                    készíteni erre az ünnepélyre.</p>
				<p>Ha talán kővé meredt volna már a szíve, könnyű lett volna ezt megtenni, hogy
                    együtt örüljön a letiprókkal, akik megcsonkították az országot és most
                    nyelvüktől is meg akarják fosztani; talán szeretnék egészen kiirtani a magyart.
                    Leült egy fatönkre és kezdte fogalmazni beszédét. Csupa szelídség, csupa
                    hangulat körülötte, a lágy szellő idehordja távolról a gyermekek játszi hangját.
                    A tavasz ébredése diktált, ezzel hozta vonatkozásba a lelkekben elevenen élő
                    hazaszeretetet. Úgy tervezte, hogy előre figyelmezteti majd növendékeit, hogy
                    mindent átvitt értelemben, a magyar hazára értelmezzenek. Ilyen módon sikerül
                    majd a mételytől megóvni a lelküket. Ő maga hitt Magyarország feltámadásában
                    kezdettől fogva. Jól ismerte a tapogatózó gyermeki lelket, tudta mosolyra
                    deríteni, könnyekre fakasztani és az események igazságával vagy
                    igazságtalanságával megdöbbenteni szívüket. Össze tudott velük lelkileg olvadni.
                    Gróf Széchenyi István nyomdokán haladt, azt olvasta valahonnan: “Egy nemzetet
                    megtartani, sajátságait megőrizni szeplőtelen minőségben, erőit, erényeit
                    fejleszteni, ez az emberiség feldicsőítéséhez vezet.”...</p>
				<p>Mikor befejezte munkáját, meg volt elégedve magával, visszatért társaihoz. Azok
                    felvillanyozott kedvvel hallgatták egyik fiatal kollégájukat, aki székely volt
                    és humoros ötletekkel szórakoztatta őket. Kiragadta tompa egyhangúságukból
                    őket, ami már egészen beléjük idegződött. Most vidáman nevetgéltek. Csupa
                    bizalom, rózsás optimizmus töltötte el a lelküket: “Hej, lesz még ünnep a
                    világon!” - hangzottak a kulacs mellett.</p>
				<p>Miután az öreg igazgatót felfüggesztették az oláhok, mint helyettesének, Mártának
                    jutott az a feladat, hogy az ünnepély részleteit megbeszélje velük. Az egyik
                    vállalta az énekszámok betanítását, a másik a szavalatokat. Ilymódon
                    megosztották vele a nehéz feladat teljesítését. A nap többi részét társasjátékok
                    rendezésével töltötték. Az erdő, a rét valami finom illatot árasztott a föld
                    bimbózó szépségeire, az ujjongó gyermeksereg tele tüdővel szívta be az éltető
                    hegyi levegőt, s mire a nap lenyugodni készült, kipirult arccal, vidáman
                    dalolva, megkettőzött léptekkel haladtak hazafelé...</p>
			</div>
			<div type="chapter">
				<head>XXV.</head>
				<p>Nedelku oláh detektív teljesítette az ellenőrzést az ünnepélyen. Beírta nevét a
                    látogatókönyvbe, hogy meg volt elégedve; sőt udvariasan mosolygott is
                    hozzá.</p>
				<p>Alig telt el egy hét, Márta a főkapitányhoz idézést kapott. A vér az arcába
                    szökött; fogalma sem volt arról, hogy mi bűnt követhetett el, amiért kérdőre
                    vonják ismét. Elhatározta, hogy teljes erejével védekezni fog. Csak “hazugság és
                    színlelés”, bíztatgatta magát, holott ez teljesen ellenkezett természetével.
                    Nehéz ütközetnek ígérkezett.</p>
				<p>Ahogy belépett az irodába, P...‑t egyedül találta. Feltűnt neki az a komoly,
                    majdnem szigorú ábrázat, amellyel fogadta. Nem úgy, mint máskor. Hellyel kínálta
                    meg és előhozta cigarettásdobozát. Letette szó nélkül eléje az asztalra, ő maga
                    izgatottan fel s alá járkált s alig dobta el az egyiket, újra rágyujtott
                    másikra.</p>
				<p>- Köszönöm, nem gyujtok rá! - taszította el magától Márta a cigarettát, majd
                    ráemelte szemeit P...‑ra, aki eddig következetesen kerülte tekintetét. - Nem
                    ismerek magára, miért olyan komoly? Remélem, nem ezért hivatott? - s rámutatott
                    a cigarettára.</p>
				<p>- Nem, - válaszolt az komoran.</p>
				<p>- Hanem, miért?</p>
				<p>Újra csak hallgatás, látszott rajta, hogy küzd magával. Közben iratok között
                    keresgélt.</p>
				<p>Márta türelmét veszítve, kissé emelkedett hangon kérdezte:</p>
				<p>- De kapitány úr, sokáig kell még várnom a rejtélyre, amiért megidéztettem?
                    Kérem, közölje velem, mert különben megyek.</p>
				<p>Végre felpillantott P... Tekintetük találkozott. De a férfi nem bírta sokáig
                    Márta tekintetét. Ez reá mindig mágneses hatással volt. S a két szürkés szem
                    most is megtette hatását. Arca elveszítette ünnepélyességét, ajka mosolyra
                    rándult:</p>
				<p>- Mondanám is, nem is - szólt végre -, szerettem volna megkímélni. Csak azt
                    akarom mondani, hogyha olyan verseket szavaltat, mint tizenhetedikén: “Mi a
                    haza?”, akkor... akkor nem leszünk jóbarátok. Mert nem lehetünk!</p>
				<p>Márta is elmosolyodott.</p>
				<p>- Ez az egész, amit olyan nehéz volt megmondani? - kérdezte.</p>
				<p>- Nem, még más kifogásolni valóm is van.</p>
				<p>- Kérem, folytassa!</p>
				<p>- Azt a beszédet, amit akkor tartott, miért nem adta Nedelkunak át?</p>
				<p>- Azért, mert nem kérte.</p>
				<p>- Kérem azt ide hozzám benyujtani. Nekünk be kell számolni a miniszternek erről
                    az ünnepélyről. Aztán a papjukat kitiltom erről a területről. Miért nem tartott
                    az hálaadó istentiszteletet azon a napon? Megértem, hogy ezt maguk szívből nem
                    tehetik, de kötelességből mégis csak teljesíteni tartoznak.</p>
				<p>Márta nem felelt mindjárt. Végigszaladt rajta a borzongás. De bármennyire
                    vérlázító volt is ez a felelősségrevonás, feleletét nem tagadhatta meg.
                    Komolyan, meggyőzően beszélt:</p>
				<p>- Szeretném, ha szavaimmal minden félreértést el tudnék hárítani, ami ezekben a
                    felsorolt vádakban rejlik, - mondá. Feleletéből kiérzett lelki küzdelme, de
                    azért legyőzte magát és nyugodtan folytatta:</p>
				<p>- Az elsőre az a válaszom, hogy ez a versike annyira ártatlan, hogy: “Mi a
                    haza?”. A legnagyobb gyermekköltőnknek, Pósa Lajosnak egyik legszebb verse, s
                    talán itt Romániában nem kell‑e hazaszeretetre nevelni a jövő nemzedéket? Abban
                    a versben nincs szó kifejezetten magyar hazáról! S különben is, amíg a miniszter
                    nem gondoskodik megfelelő alkalmi versekről, addig a meglevőket kell
                    felhasználnunk. Arról, úgy látszik, nem tett jelentést a detektívjük, hogy a
                    magyar zászló helyett román zászlót szövegeztem a költeménybe.</p>
				<p>- Ha így volt, azt enyhítő körülménynek vesszük, - szólt közbe P... -
                    Folytassa!</p>
				<p>- A második kérdést már az előbb elintéztem. Miért nem kérte ott a helyszínen
                    mindjárt, miért csak egy hét múlva, amikor már nincs is meg.</p>
				<p>P... közbevetette megint:</p>
				<p>- Ez már baj, mert erre feltétlen szükségem volna, talán írjon egy másikat!</p>
				<p>- Ami pedig lelkészünk eljárását illeti, kérem őt magát megkérdezni, - folytatta.
                    - Annyit tudok, hogy ezen a napon egy lélek sem volt a templomban, tehát az üres
                    falaknak nem prédikálhatott. A híveket pedig kötéllel fogni s édességekkel
                    csalogatni nem szokás.</p>
				<p>P... felcsattant:</p>
				<p>- Nem értem, miért védi annyira azt az öreget. Egy kiállhatatlan, nyakas
                    kálvinista, aki nem akarja tudni, még kevésbbé respektálni a rendeleteket.</p>
				<p>Márta azonban védelmébe vette:</p>
				<p>- Nagyon szigorúan ítéli meg. Az öreg úr konzervatív, nehéz neki az új
                    viszonyokba helyezkedni, de ezen csodálkozni sem kell. Velejár az
                    öregséggel.</p>
				<p>- Hagyja csak az öreget, majd elbánok én vele.</p>
				<p>- De miért ez a fenyegetés? Adjon közelebbi magyarázatot - kérte Márta.</p>
				<p>P... magyarázni kezdett:</p>
				<p>- Az ügy nagyon kényes természetű. Mindkettőnket feljelentettek s ha nem teszem
                    most meg a felterjesztést, állásomba kerülhet.</p>
				<p>Márta, mintha nem jól hallotta volna, ismételte:</p>
				<p>- Mindkettőnket? Hogy kerülünk mi egy lapra?</p>
				<p>P... szellemeskedni akart:</p>
				<p>- Hogy került ez a két tárgy ezen az asztalon egymásmellé? - S rámutatott a
                    feszületre és a csontkoponyára, amit a magyaroktól örökölt.</p>
				<p>- Az igen szép szimbólum mindkettő, s talán hízelgő is egyikünkre - szólt Márta
                    -, de engedjen meg, nem értem. - De a kapitány nem felelt, hanem hirtelen másra
                    terelte a szót:</p>
				<p>- Nem vagyunk‑e mi is két egyforma magányos lélek? Szabadok és elég fiatalok
                    ahhoz, hogy rólunk beszéljenek? A rosszakarat, higyje el, mindig résen áll.</p>
				<p>Kopogtattak az ajtón, a polgármester lépett be. Megzavarta az érzések légkörét.
                    Nagyon udvarias volt, úgy tett, mintha nem vett volna észre semmit, odanyujtott
                    Mártának egy hivatalos levelet, s szólt:</p>
				<p>- Kérem az átvételt aláírni. Gondoltam, hogy még itt találom, magam hoztam el,
                    ahogy látom, a sziguranciára kell jelentkeznie, útlevélügyben...</p>
				<p>Majd a kapitányhoz fordult:</p>
				<p>- Mennyire vagytok az üggyel, Tógyer? Már minden rendben van?</p>
				<p>- Még nem egészen, - válaszolt ez és az ajtóra nézett, amit a falusi
                    segédjegyzőből lett polgármester elértett. Csak annyit mondott még:</p>
				<p>- Csak intézd el jól, Tógyerkám! Mi mindent a kedvükre óhajtunk tenni - fordult
                    oda Mártához -, tudjuk, hogy a magyaroknak a megváltozott helyzet anélkül is
                    elég fájdalmat okoz. De ennek mi, egyesek, nem vagyunk okai.</p>
				<p>Márta élesen válaszolt erre:</p>
				<p>- Köszönöm előzékenységét, polgármester úr, de higyje el, nem szeretem, ha
                    szánakoznak rajtunk. A magyar nép büszkén viseli szenvedéseit, ami remélhetőleg
                    nem tart az örökkévalóságig...</p>
				<p>A polgármestert ez a merész kijelentés lehűtötte, arcán megdöbbenés tükröződött,
                    s sietett elhagyni az irodát.</p>
				<p>Amint a levelet meglátta a kezében P..., tudta már, miről lehet szó és
                    vigasztalni próbálta Mártát:</p>
				<p>- Lássa, ha rám hallgat és nem csinál olyan nagy magyar propagandát, most nem
                    kellene a szigurancára jelentkezni. - Hangja szomorúan csengett, ami feltűnt
                    Mártának.</p>
				<p>- Nem csináltam semmit, amiért bűnösnek érezhetném magamat, - szólott
                    csendesen.</p>
				<p>P... tovább beszélt:</p>
				<p>- Magyar szempontból kifogástalan és tiszteletreméltó az a küzdelem, amit a saját
                    fajáért folytat, mint egyén szívemből sajnálom is, ha itt fog hagyni minket.</p>
				<p>Márta fürkészőleg nézett P...‑ra, ebben a kijelentésben fenyegető veszélyt
                    sejtett. Aggodalmas hangon kérdezte:</p>
				<p>- Azt hiszi, nekem távoznom kell innen?</p>
				<p>- A sziguranca nem ismer kíméletet és ítélkezése döntő fontossággal bír, ami
                    ellen nincs apelláta, - mondta. Márta elszomorodott és merőn nézett maga elé.
                    Egyszerre kirajzolódott előtte, minden gyűlöletes összevisszaságával a
                    kiutasítás lehetősége. Mint zokogási vágy, úgy lüktetett benne a felindulás.
                    Menni akart.</p>
				<p>P... megragadta mindkét kezét:</p>
				<p>- Maradjon még! - kérlelte. - Sohasem fogom elfelejteni, higyjen nekem! Tisztelni
                    fogom emlékét, mint egy hősnek, aki “epedő kebellel küzdött a romok felett”! - S
                    még mielőtt megakadályozhatta volna, hosszú csókot lehelt Mártának mind a két
                    kezére. A tiszteletteljes kézcsóknál három másodperccel hosszabbat...</p>
				<p> A sziguranca főnöke kegyetlen ridegséggel adta tudomására, hogy ellene egész
                    sereg feljelentés érkezett. Rámutatott az előtte fekvő irathalmazra.</p>
				<p>- További ittmaradása lehetetlen - mondotta -, veszélyezteti az állam érdekeit.
                    Kérjen útlevelet a magyar konzultól, de, ha esetleg önszántából nem akarná
                    itthagyni a román területet, az ország határáig hivatalosan fogják
                    elkísértetni.</p>
				<p>Mennyi megalázás, mennyi vesztett remény! A mult irtózata, a jelen
                    igazságtalansága és a jövő bizonytalansága zúgó viharként tépdeste Márta minden
                    idegszálát. Még egy utolsó erőfeszítést kísérelt meg. Felment a főispánhoz, ott
                    egy magyar és egy oláh titkár segítségére volt, s kérte, hogy a főispán a
                    szigurancafőnök határozatát változtassa meg. Nem sikerült, a nagy halmaz vád
                    ellene szólt. A végzet reánehezedett.</p>
				<p>Közben másfelől is sötét felhők gyülekeztek. Egy napon felkereste őt a papja:</p>
				<p>- Megkaptuk a hivatalos miniszteri leiratot - mondta -, iskolánkat a tanév végén
                    beszüntetik. Megpróbált a püspökség is mindent, nem bírta keresztülvinni további
                    fennmaradását. Nincs más mód, mint beletörődni a változhatatlanba és fejét
                    szomorúan lehorgasztotta. Talán később, majd évek múltán sikerül elérni
                    valamit... Még jó, hogy ezt az iskolaévet befejezhetjük - és szomorúan
                    elballagott.</p>
				<p>A megváltozott helyzettel mindig új benyomások lépnek előtérbe, Márta is érezte,
                    hogy erőltetett, gépies minden mozdulata. Már csak testileg volt itt, lelke túl
                    a határon bolyongott, s aggódva kereste azt a pontot, ahol majd megnyugodhat.
                    Sokat bolyongott az utcákon, hogy elűzze sötét gondolatait. Amint hazafelé
                    tartott, egyszerre mellette termett a kétlelkű asszony, Vanda, aki szokása
                    szerint most is hozzácsatlakozott. Már mindent tudott, sőt bíztatta és
                    vigasztalta.</p>
				<p>- Csak menj, neked ott a helyed! - mondta. - Az élet sokszor nagyon kegyetlen,
                    megfoszt legszebb álmainktól, de később rájövünk, hogy jobb volt így. Mi itt,
                    helybeli románok nagyrabecsülünk. Te voltál az egyedüli, aki cselekedni mert és
                    tudott. Nem ismered a meghunyászkodást, mint a legtöbb a mostaniak közül. Te
                    most is az vagy, aki voltál. Megtetted kötelességed, pedig akik híveidnek
                    vallották magukat, azok közül is árulkodtak ellened, de ezek rosszul
                    számítottak. Mi melletted voltunk mindnyájan az itteni románok, nem engedtünk
                    bántalmazni, elhurcoltatni pedig okot szolgáltattál rá eleget a román állam
                    szempontjából. - Majd aggodalmaskodva kérdezte:</p>
				<p>- Nincs útleveled? - Ez ne aggasszon, gyere velem, Kori majd mindent elintéz.</p>
				<p>Márta gépiesen követte, mint árbócot vesztett, vihartépett hajó, mikor a szelek
                    irányára van bízva, aggodalomba merülve haladt mellette.</p>
				<p>A táblabírót a tornácon találták. Az alkonyati párás levegő a rózsák édes
                    illatával volt tele, s amint a ház előtt elterülő kertes házban egy padra
                    leültek, a Maguráról hűvös fenyőillatos légáramot hozott a szellő. Lágyan
                    simogatta arcukat, mint édesanya beteg gyermekét. De Márta most ebből nem sokat
                    érzett, komor gondolatok foglalkoztatták. Doleschán udvariasan eléjük jött s
                    ahogy ismertette vele a tényállást, minden fontolgatás nélkül tintát, papirost
                    vett elő és legott megírta a főispánnak, hogy ebben az esetben, mint Márta iránt
                    hálára kötelezett, kéri annak kieszközlését, hogy símán menjen a dolga. Így
                    sikerült új útlevélhez jutnia, amiről a “sziguranca” nem tudott, de a főispán
                    hitelesített.</p>
				<p>Az egész városban csakhamar szárnyrakelt a református iskola tragikus sorsának
                    híre. A növendékek az eddiginél is nagyobb vonzalommal viseltettek iránta.
                    Mártát is elhalmozták kedveskedésük jeléül kicsinyek és nagyok egyaránt
                    virággal. A vizsgán a román tanfelügyelőn kívül a román államiskola összes
                    tanárai megjelentek, hogy fül és szemtanui legyenek, mit mívelt az “irredenta”
                    tanárnő.</p>
				<p>Mikor búcsúzni kezdtek tőle növendékei, erős elhatározása az volt, hogy kerülni
                    fog minden megindító hatást. De amint végigtekintett rajtuk s a gyermeki
                    szemekből feléje áramló bizalmat s ragaszkodást látta, mint óraütésre megrendült
                    bensejében valami, ami lelkét édes fájó ittasságba ringatta. Elfordult, hogy ne
                    lássák a szemeiből szivárgó könnyeket, ami elárulta kegyetlen, kínzó
                    megindultságát. Egyik‑másik növendék éles felkiáltása hangzott el.</p>
				<p>Vége a mesedélutánoknak és előadásoknak, ami után úgy áhítozott lelkünk, mint a
                    friss forrás után a vándor s amit tanárnőjük gyakorta rendezett nekik. Most úgy
                    érezték, hogy Márta nénivel elszáll lelkükből a mesevilág varázsos képe;
                    ehelyett nap‑nap után ellenséges arcokat kell majd látniok és idegen nyelven
                    beszélni. Féltek az ismeretlen rossztól, az oláh államitól. Nem csoda, ha ezek
                    elgondolása az érzékenyekben könnyeket fakasztott.</p>
				<p>Márta erőltetett vidámsággal szólott hozzájuk:</p>
				<p>- Legyetek jók és bízzatok! - Én nemsokára visszajövök majd s akkor együtt
                    tanulunk újra a magyar államiban, úgy mint régen?!</p>
				<p>A Lorántffy Zsuzsanna Egyesület helyett, Református Nőegylet címen az engedélyt
                    megadta a miniszter, az egyesület mint jótékony intézmény mai napig teljesíti
                    nemes feladatát, enyhíti a rab magyarok kínszenvedéseit, kitartásra buzdítja a
                    tehetetlenül vergődőket, míg elérkezik a nagy leszámolás ideje, ha majd
                    leomlanak a trianoni határok.</p>
				<p>Az állomásnál meglepetéssel vette észre Márta, hogy a banda kivonult
                    tiszteletére. Jóska prímás és bátyja tiszteletteljes hajlongással üdvözölték,
                    boldog örömmel hódoltak annak az eszmének, ha csak egy rövid negyedóráig is,
                    amelyet Márta képviselt - bár kockázatos volt. Kiváló művészettel kezelték a
                    vonót, hiszen mindkettő konzervatóriumot végzett. Arra pedig nagyon büszkék
                    voltak, hogy valamikor Berlinben is muzsikáltak Vilmos császárnak, aki még akkor
                    nem volt excsászár.</p>
				<p>Megkülönböztetett tekintélyük volt ezért a bandában, sőt a magyar urak közül is
                    sokan barátkoztak velük. Szívesen eljátszották volna a “Rákóczi‑indulót”, de
                    annyi merszük mégsem volt, ehelyett megszólaltatták: “Szép vagy, gyönyörű vagy
                    Magyarország”‑ot, melynek sem szövegét, sem zenéjét nem ismerték az oláhok. A
                    Nőegylet tagjai közül is csak néhányan jöttek ki, nehogy tüntetésnek minősítsék.
                    Az állomás elöljárói szem és fültanui voltak mindennek, de a zenei hangok iránti
                    ösztönös hajlamaik elaltatta egy kevés időre megtorló durvaságaikat és
                    mosolyogva élvezték a kellemes dallamot, melynek hangjai mellett a vonat
                    megindult vele a csonka földre, s a Magura ködbevesző csúcsa mindinkább elmaradt
                    mögötte.</p>
				<p>Mint újra kell megépíteni a madárnak</p>
				<p> Régi fészkét, mit a tél egybeont,</p>
				<p> Mindig s újból kell e hős népcsaládnak</p>
				<p> Szerezni és építni ezt a hont.</p>
				<p>(Tompa.)</p>
			</div>
			<div type="chapter">
				<head>I.</head>
				<p>Márta aztán a Magura fenyőinek illatával a lelke mélyén Pestre költözött. A
                    csöndes budai oldalon, a villák között bérelt magának lakást s ha esténként
                    kitárta az ablakát a felsötétlő hegyek felé, a felőlük lelopódzó szellő a friss
                    természet szagát lengette feléje. Ilyenkor behunyta a szemét és boldogító
                    illuzióként ringatta az a tudat, hogy most a somlyói hegyekről kúszik feléje az
                    éjszaka és minden, ami közötte kitárul, suttog és illatozik, forrón szeretett
                    Erdélye.</p>
				<p>Eleinte elviselhetetlen fájdalomnak tűnt fel, ha arra gondolt, hogy ez az áldott
                    föld tán örökre elveszett. Az emlékek rajként lepték meg, bárhova is menekült
                    előlük s évek kellettek hozzá, hogy a fájdalom lassanként bánattá, majd
                    reménykedő megnyugvássá csituljon el benne. Legszomorúbb óráiban munkájába
                    temetkezett. Elég könnyen kapott állást. Az állam visszahelyezte őt jogaiba;
                    akkortájt az még nem volt olyan lehetetlen, mint manapság. S szerencséjére,
                    olyan munkakörbe került, ami teljesen megfelelt egyéniségének. Egy nőszövetség
                    titkári teendőivel bízták meg, ahol főként szociális missziót kellett
                    teljesíteni. A szövetség nagyon sokat áldozott a szegény sorsú s menekült
                    tanulóifjúság felsegítésére s boldogulásának elősegítésére. Márta feladatának
                    jelentékeny részét az tette ki, hogy a segélyre szorultakat, elhelyezést,
                    állástkérő ifjak dolgait elintézze; ahol lehet, segítsen, ahol szükséges
                    támogatást eszközöljön ki. Ha valaki, úgy ő különösképpen átérezte a menekült
                    ifjúság keserves helyzetét, hiszen az ő lelkében is ott sajgott az elveszett
                    haza emlékének a sebe és kétszeres kötelességének érezte fölemelni, boldogítani
                    azokat, akiket odaát kivetett magából az új korszak társadalma.</p>
				<p>Minden segélynyújtást jóleső sikerként könyvelt el magának és ilyenkor mindig úgy
                    érezte, visszafizetett valamit azoknak, akik őt is elűzték. Akkor pedig
                    különösen boldog volt, ha ismerősökön segíthetett, ha somlyói fiúkkal volt
                    találkozása a kérvényezők között.</p>
				<p>Egyszer éppen fáradtan üldögélt odahaza, könyvet vett elő, hogy olvasni fog -
                    meglehetősen nehéz napja volt ma -, amikor élesen megberrent a csengő.
                    Felállott, hogy ajtót nyisson a szokatlan időben látogatóknak, de elkésett vele.
                    A cselédlány akkorra már beengedte a jövevényeket és amint Márta a szobája
                    ajtaját kinyitotta, két, pozsgás és mosolygós arccal találkozott.</p>
				<p>- Kezét csókolom! - szólott a nyurgábbik. - Talán már meg sem tetszik ismerni?
                    Reszegi Ernő vagyok. Levelet hoztam édesapámtól és keresztapámtól Somlyóról - s
                    azonnal át is nyujtotta.</p>
				<p>Márta alig hitt szemeinek, hogy ilyen nagyra nőtt már ez a fiú, aki valamikor még
                    odaát az elemit járta. Ekkor látta, milyen régen is volt az már. A levelek
                    egyikét ismerős kéz írta, Kiss Lajos, a gondnok. Ő volt a fiú keresztapja.
                    Sietve átolvasta és rögtön átlátta a helyzetet. A fiú most végezte a hetedik
                    osztályt a somlyói román gimnáziumban. Érettségeznie kellene, de nem mer
                    nekimenni, mert sok rosszat beszélnek a magyarok elleni hajszáról, meg nem is
                    tudott jól oláhul. Most arra kérik őt, juttassa be a fiút egy fővárosi
                    gimnáziumba és ügyeljen a fiú előmenetelére. - A bizalom egyedül csak benne van,
                    - írja Kiss.</p>
				<p>Márta még mindig jóleső melegséggel és szimpátiával gondolt erre az emberre s
                    örült, hogy most valamit megtehet neki.</p>
				<p>- Hogy vannak Lajos bácsiék? - kérdezte a fiúkat.</p>
				<p>- Lajos bácsiék?... - talán nem is tetszik tudni, hogy keresztmama meghalt, már
                    egy éve lesz nemsokára.</p>
				<p>Mártát nagyon megdöbbentette ez a hír, szinte a szívébe nyilallott, meglepetését
                    alig bírta a fiúk előtt palástolni.</p>
				<p>- Légy nyugodt, - szólt barátságosan Ernőhöz -, elintézem az ügyedet. Bejutsz a
                    Lónyay‑utcai gimnáziumba, csak aztán jól tanulj, szégyent ne hozz a fejemre.
                    Majd valami kis különbözeti vizsgát kell tenned, de ettől ne félj. Itt nem lesz
                    lelketlen a vizsgabiztos.</p>
				<p>A fiú erősen fogadkozott és a másikat hívta fel tanunak, hogy ő eddig is milyen
                    kötelességtudó és igyekvő volt mindig.</p>
				<p>A barátja tódította. A kis fekete bajusza alatt eddig lakatolva tartotta a
                    száját, de most megeredt a nyelve:</p>
				<p>- Ernő komoly fiú, aki tudja a kötelességét. Különben is nem akarták engedni sem,
                    hogy átjöjjön s ha már átjött, büszkeségből is megállja a helyét.</p>
				<p>- Jól van, jól Imre? - mosolygott Márta a köpcös legénykére, aki régi jó ismerőse
                    volt, - derék fiú vagy, hogy így véded a barátodat. Hát te is otthon voltál?
                    Úgylátszik, elfelejtették már, amikor miattad nem harangozhattak örömükben.</p>
				<p>Imre felnevetett:</p>
				<p>- Hát nem tetszett még elfelejteni? Bizony én kiloptam a harangnyelveket és
                    eldugdostam, hogy ne szólhassanak a harangok akkor, amikor ők bevonulnak a
                    falunkba. Majd akkor szólhatnak, ha a temetésükre kondítjuk meg. Nagy merészség
                    volt tőlem, de nem bántam meg. Az apámnak sok pénzébe került, hogy nem lett
                    komoly bajom, de azt visszafizetik ők még, Isten bizony vissza!</p>
				<p>Amikor ezt mondta, villogó két fekete szeme úgy lángolt, mint a máglya. Márta
                    gyönyörködve nézte és boldogan hallgatta. Andalító muzsika volt fülének az
                    ismerős accentus, ami egy órára bevarázsolta a szobájába a régi, drága időket s
                    most hirtelen olthatatlan vágyat érzett, mégegyszer felkeresni az ismerős
                    tájakat. Hosszasan elnézegette a leveleket, amik a Magura aljáról jöttek és
                    betette abba a fiókba, ahol a többi, onnan került levelek voltak. Somlyói
                    tölgyek és örök zöld fenyők elsárgult, megszáradt levelei...</p>
				<p>Ismét felvette a könyvet, el akarta terelni gondolatait a hallottakról, de nem
                    sikerült, újra visszatért hozzá. Sohasem hitte volna magáról, hogy ez az ember
                    annyit foglalkoztatja. Eddig azt hitte, hogy csak a közös munka, szenvedés és
                    hazafias lelkesedés kapcsolta őket össze, mint két jó barátot. Be kellett
                    vallani maga előtt, hogy ez több, mint baráti érzés...</p>
				<p>Visszaidéződött emlékébe a róla hallott pletykák, a színésznőkkel kapcsolatban. Ő
                    ugyan nem hitt a pletykában, neki megvolt a külön véleménye Lajosról és mégis...
                    Szegény kis felesége mennyit szenvedhetett amiatt, mikor a színésznőnek szánt
                    ajándékot a küldönc tévedésből neki vitte és ezt később megtudta. Majd
                    mentegetni kezdte. De hiszen nem is volt csoda, a kis beteges nő mellett, ha
                    olykor másnál keresett szórakozást, vajjon nem így tesz‑e a legtöbb
                    férfi?...</p>
				<p>A levelet még egyszer elolvasta, úgy találta, hogy nagyon kedvesen, bensőséges
                    hangon írt. Jó, hogy egyedül vagyok - gondolta -, nem láthatja senki, mi van az
                    arcomra írva. Élénken emelkedett fel a helyéről s odament az ablakhoz s
                    kitekintett a gyönyörű szeptemberi éjszakába. Az ég tiszta és csillagos volt,
                    jobbról a dunai kikötőkben csöndesen állottak a hajók, balra a Jánoshegy és
                    Svábhegy, az épült villák, szanatóriumok ablakai fénylettek és impozánsan
                    bontakoztak ki a táj körvonalaiból. A zajongó város lármája ide nem hallatszott,
                    csak olykor zavarta meg a fenséges csendet egy‑egy autó száguldása.</p>
				<p>Még néhány percig gyönyörködött a csodás éjszakában s aztán lefeküdt és csakhamar
                    mély álom szállt szemeire.</p>
			</div>
			<div type="chapter">
				<head>II.</head>
				<p>A mindennapi robot, a sok ügyes‑bajos dolgok elintézése gyakran kimerítették és
                    munkaereje az utóbbi időben erősen megcsökkent. Ezért szükségét érezte a
                    többszöri utazásnak. A szünidejét egy párszor a tengerparton töltötte, ami igen
                    jó hatással volt idegeire. De ha Erdély bércei jutottak eszébe, ez olyan
                    vonzóerővel volt reá, hogy elhatározta, a legközelebbi szünidejében oda fog
                    utazni. Ez az élet így nem sokat ér - így töprengett gyakorta, üresnek találta.
                    A nagyváros szórakozásai kezdték nem érdekelni, pedig az opera és színház kedves
                    időtöltés volt neki azelőtt. Most inkább szeretett kirándulgatni a környékre.
                    Egy kedves gödöllői ismerősét ment meglátogatni. Visszafelé autón jött, mikor a
                    kocsi lámpája összeakadt egy szembejövő teherkocsival és a karambol kirepítette
                    Mártát az ülésből. Súlyos sebesüléssel, eszméletlenül szállították be az Ilka
                    utcai Lorántffy Zsuzsánna kórházba.</p>
				<p>Sokáig lázas állapotban feküdt. Lázálmai felett többnyire Marianna nővér
                    virrasztott, nagy gyöngédséggel és önfeláldozással. Egy éjjel különösen magas
                    láz kínozta, kimondhatatlanul szenvedett. Szélsebesen kergették egymást a zavart
                    gondolatok agyában és ijesztő látomásai voltak. Ahogy elmult a krízis,
                    megkínzottan az éjjeli rosszullét után, másnap sokáig aludt.</p>
				<p>A javulás beállott ugyan, de nagyon gyönge volt még s ahogy öntudata visszatért,
                    görcsös zokogásba tört ki. A fizikai rosszullét minden más érzést megölt,
                    elfojtott benne. A nővér megjelenése ágyánál valóságos megváltás volt rá, még
                    sohase érezte az elhagyatottságát úgy, mint most. Amikor Marianna nővér
                    végigsimította langyos tenyerével a forró homlokát, szinte áramlott belőle
                    feléje a szánalom fluiduma. És szomjas lelkének olyan jól esett minden
                    vigasztaló és bíztató szó, amit tőle hallott.</p>
				<p>- Kérem, ne sírjon! Az Isten jó és ön meg fog gyógyulni.</p>
				<p>Sohasem gondolta, de itt éreznie kellett, hogy a hit csodálatosan ható
                    orvosság.</p>
				<p>Megjelent az ágyánál az igazgató főorvos is, vigasztalta - hogy minden jól van
                    már, csak nyugodtan viselje magát. Majd ha felgyógyul s annyira megerősödik,
                    egy jó utazást ajánl a hegyek közé.</p>
				<p>Hetekig tartó gondos ápolás kellett, hogy felépüljön. Különösen újszerű volt
                    számára a kórházi élet és csodálkozva látta, mennyi irgalom és szeretet van itt
                    felhalmozva az alkalmazottak lelkében s mennyi, szinte égies türelem.</p>
				<p>Itt a fehér kórházi ágyon ráért mindenen töprengeni, ami körülte történt. Elemi
                    erővel szállta meg ismét a vágy; utazni a Szilágyságba és még egyszer érezni a
                    Maguráról jövő szellő hűsítő illatát! De látogatásából talán nem is lett volna
                    valóság, ha közbe Reszegiéktől levél nem érkezett volna, melyben meleg
                    barátsággal hívták meg. Jöjjön hozzájuk üdülni, töltse náluk a szünidejét.
                    Hálára kötelezettnek érezték magukat azért a jóságért, hogy fiúkat eredményesen
                    támogatta. Lajos is várja, semmi esetre se mulassza el.</p>
				<p>Valóságos boldogító örömet érzett erre, hiszen a szív ösztönei
                    megmagyarázhatatlanok és különösek. Alig várta, hogy kiszabadulhasson a kórház
                    falai közül s amikor eljött ez a boldog óra, néhány nap alatt elintézett minden
                    hivatalos formaságot s a vágytól égve, útrakészen állott, hogy eleget tegyen a
                    somlyói Reszegiék meghívásának.</p>
				<p>1929 júliusában aztán beteljesült az álma. A szíve erősebben dobogott, amint a
                    határ felé közeledett és az ég peremén sötétleni kezdtek a bihari hegyek.
                    Csúcsától aztán autón tette meg az utat és ez a vadregényes vidék gyönyörűséggel
                    töltötte el. Jó háromnegyed óra telt bele, amíg megpillanthatta a városát;
                    évekkel ezelőtti kálváriájának helyét. Budapest méreteihez szokott szeme előtt
                    olyannak tűnt fel most előtte a völgyben, mint a mesebeli törpék cukorvárosa;
                    csak a Magura terpeszkedett régi méltósággal felette.</p>
				<p>Amint az ismerős utcákra bekanyarodtak, mosolygós arcok integettek feléje az
                    ittléte óta felnőtté serdült leányok örömmel köszöntették:</p>
				<p>- Isten hozta Márta néni! Isten hozta!</p>
				<p>Tilda, a Reszegi felesége látható örömmel fogadta és a régi, közös emlékek
                    tüzénél csakhamar összemelegedtek, annál is inkább, mert a város érdeklődése
                    egészen a Reszegi ház felé irányult. Márta megjelenése valóságos szenzáció volt,
                    egy jobb jövendő titkos ígérete.</p>
				<p>Alig, hogy elhelyezkedett a számára kijelölt szobában, nemsokára látogató
                    érkezett, aki látni akarta, dr. Kiss Lajos. A tisztelet és csodálat félre nem
                    érthető jelével üdvözölte Mártát és hosszasan nézegette. Majd beszélni kezdett.
                    Arról, hogy mi minden változott meg azóta, amióta elment. Hogy itt járt a
                    király, a román király és porosnak találta az utcákat, amit azóta kiköveztek.
                    Hogy új városháza épült, amihez csak a vakolatot adták a hódítók s hogy a
                    református parókiára az öreg Kutassy helyére új pap költözött, aki fanatikus
                    híve az élőhit terjesztésének. - Szeretné ismerni magát, majd elmegyünk hozzá
                    ketten, hogy bemutassam neki, akit a legteljesebb elismerés és hála illet
                    meg.</p>
				<p>Márta figyelemmel hallgatta a férfit és szinte érezte a rokonszenvnek az áradását
                    maga felé. Hosszú idő óta nem látta Lajost és most szinte újszerűnek tűnt fel
                    előtte.</p>
				<p>Az utolsó évek szenvedései keserű vonást vájtak szája köré s ez valahogy
                    érdekessé s vonzóbbá tette az arcát. Két égő, bánatos szeme, ahogy Mártára
                    függesztette, mágikus erővel fúródott a lelkébe és úgy szerette volna ezt a
                    szenvedő férfi arcot megsimogatni. A maga nevében, meg a magyarság nevében,
                    hiszen most már nem állt köztük senki.</p>
				<p>- Jól van Lajos! Maga megérdemel minden szeretetet. Sokat szenvedett és hű maradt
                    mindvégig az eszményeihez!</p>
				<p>- Engedje meg, hogy gratuláljak!</p>
				<p>A gondnoknak úgy tűnt fel, mintha Márta hűvösebb viselkedést tanusítana, mint
                    azelőtt, de bízott magában, hogy felolvasztja azt a jégkéreget a szíve körül,
                    amit valószínű, hogy a betegség okozott.</p>
				<p>- Mindennél fontosabb most, hogy maga jól érezze magát, mindent elkövetünk, ezért
                    terveztünk egy kirándulást is a Magura tetejére...</p>
				<p>Reszeginé most behozta a haboskávét.</p>
				<p>- Itt az ozsonna!</p>
				<p>- Hány óra van? - kérdezte Lajos, elővette óráját. - Félhat. Nekem mennem
                    kell.</p>
				<p>- Ne menjen el ozsonna nélkül, - marasztalta Márta.</p>
				<p>- Jó, hát a maga kedvéért, maradok még 10 percig. - Aztán engedelmet kért
                    Reszeginétől, hogy ma este nem jöhet vacsorára, mert nagyon fontos dolga
                    van.</p>
				<p>Míg a kávét elfogyasztották, a magyarországi viszonyokról beszélgettek. Reszegi
                    belemélyedt egy lapba, amit Márta hozott a Csonkaföldről.</p>
			</div>
			<div type="chapter">
				<head>III.</head>
				<p>Nehezen vették rá Reszegiék, hogy személyesen menjen el jelentkezni a
                    kapitányságra. Idegenkedéssel gondolt arra, hogy P...‑lal kell találkoznia.
                    Csak, amikor megtudta, milyen szigorúan veszik és hogy itt‑tartózkodási díj
                    fejében esetleg ezer leit kell fizetnie, elszánta magát felkeresni a
                    kapitányt.</p>
				<p>Alig hogy kilépett az utcára, hirtelen ismerősökkel találkozott, akik
                    szembejöttek vele. Vanda, meg a kisebbik leánya, Lucia. Eleinte nem ismerte meg
                    a leányt, annyira megnőtt és megváltozott. Bájos és szép leánnyá serdült, aki
                    mosolyogva köszöntötte Márta nénit.</p>
				<p>Vanda is szívesen üdvözölte:</p>
				<p>- Isten hozott ismét Márta közibénk. Nagyon örülök, hogy láthatlak. Lucika már
                    említette tegnap, hogy látott az utcán autózni.</p>
				<p>- Hát bizony én alig ismertem volna meg nélküled a leányodat, Vanda! - mondotta
                    Márta. - Mondhatom, kész nagy nő lett belőle és igen előnyösen megváltozott.</p>
				<p>- Bizony, látod kedves, megvénítik az embert ezek a nagy gyerekek. Menyasszony
                    lányom, doktor fiam van már nekem. Különben merre tartasz?</p>
				<p>- Megyek a kapitányságra az útlevelem láttamozása végett. - Tudod, nem szívesen
                    teszem, de kényszerít rá ez az új rend. A ti új rendetek.</p>
				<p>Vanda elmosolyodott és azt mondta, elkísérik mindketten odáig. Legalább
                    kibeszélgetik magukat. De bizony a kis sétából hosszú terefere lett. Be kellett
                    térnie a Vanda lakására is, ahol az egész ház kitörő örömmel fogadta. Dina, a
                    menyasszony lánya s maga Doleschán is.</p>
				<p>- Hallottuk beteg volt, Márta! - mondta a táblabíró. - Részvéttel gondoltunk
                    magára.</p>
				<p>- Hál Istennek! túl vagyok már rajta, nincs semmi komolyabb bajom. Ez az üdülés
                    pedig határozottan jót fog tenni nekem.</p>
				<p>A szalónban foglaltak helyet és Dina zongorázni kezdett. Mártán jóleső zsibongás
                    futott végig. Az ő kedvenc e‑moll valcerét játszotta. Sokáig beszélgettek
                    Vandával.</p>
				<p>- Boldogságotok most már teljes lehet, - mondotta Márta. - Gyerekeid szépen
                    felnőttek s örömödet találhatod bennük.</p>
				<p>- Beszéljünk csak megelégedésről Márta! A boldogság más lapra tartozik. Kár, hogy
                    minden elmulik, s az ifjúság is elszáll.</p>
				<p>- De hiszen elérted a célodat Vanda! Mit akarsz még? Másnak ennyi sem jut.</p>
				<p>- Ez igaz, ezt nem tagadom. Mindig egyenes úton haladok és hál’ Istennek, előre.
                    Sokáig az volt a vágyam, hogy legyek valaki. Most vagyok és engem ez
                    kielégít.</p>
				<p>Márta szelíden felnézett rá:</p>
				<p>- Igazad van Vanda! Mindenkinek van egy vágya, ami, ha teljesül, kielégíti. Te
                    azt akartad, légy valaki; hidd el én is. Te is vagy valaki, több, mint én, igen.
                    De én is vagyok az, ami voltam, mindig magyar!</p>
				<p>Aztán nemsokára búcsúzott, mert, mint mondta, sietnie kell, lejár a hivatalos óra
                    a városházán.</p>
				<p>Még idejében érkezett. Egész tömeg ember várakozott a folyosókon. Az ismerős
                    hivatalnokok szívesen üdvözölték Mártát s nemsokára feltűnt a lépcsőn a P...
                    délceg alakja. A szó elhalt mindenki ajakán, köszöntők sorfala között haladt az
                    ajtajáig. Amikor észrevette Mártát, hozzálépett és energikus kézszorítással
                    üdvözölte. A tekintete véletlenül összetalálkozott a leányéval és Mártának úgy
                    tűnt fel, mintha kicsit elpirult volna. Udvariasan tessékelte be a tanárnőt:</p>
				<p>- Parancsoljon talán az irodába. Gondolom, engem keres.</p>
				<p>- Igen! Jelentkezni jöttem s nagyon örülök, hogy itt találom.</p>
				<p>- Magának mindig található vagyok, tudhatja. Hogyan s mikor érkezett s meddig
                    akar maradni?</p>
				<p>- Az utóbbi főleg attól függ, mennyit engedélyez, kedves kapitány.</p>
				<p>- Ameddig jól esik, maradhat. Itt‑tartózkodási díjat nem fizet. Ezt majd
                    elintézem az alkapitányommal, teljesen díjmentesen. De miért nem ül le?
                    Beszéljen valamit, hogy vannak odaát, a másik táborban? Látja, mi egészen jól
                    vagyunk itten. Újul és fejlődik a város. Jöjjön csak ide az ablakhoz és nézzen
                    ki a főtérre, mennyi változás van azóta, mióta itt járt.</p>
				<p>Márta engedelmesen odament és kitekintett. P... egészen mellé állt, hogy szinte
                    érezte a lehelletét és a testének a melegét. Gyöngéden megérintette a nő vállát
                    és lelkesen magyarázott:</p>
				<p>- Látja, ott új templom épül, a tér újonnan van kövezve. Itt parkirozás folyik
                    jobbról, amott pedig szobrot emelnek azon a helyen, ahol nemrégen a király
                    állott és köszöntötte a népét. Őfelsége nagyon szépnek találta a várost, meg a
                    vidékét. A Magurát a suttogó fenyvesekkel és a régi utcákat. Nézze Márta - s
                    egészen közel hajolva, a szemébe nézett, - én a maga véleményére is kíváncsi
                    vagyok, hiszen tudja, hogy ön királynő a számomra.</p>
				<p>- Na, na, kapitány! Nemrég még másként beszélt a nőkről. S azt hiszem, az
                    őszintébb vallomás volt, mint ez, - mosolygott Márta.</p>
				<p>- Ne higyje azt, - mondta P... - Nem mondom, megvan a véleményem a nőkről, de
                    maga, esküszöm, kivétel. Magában semmi kivetnivalót nem találok.</p>
				<p>A déli napsugár glóriaként omlott rájuk az ablakon át, P... lassan és
                    bátortalanul megfogta a nő mindkét kezét és erősen a szemébe nézett. Sokáig nem
                    tudta, mit mondjon, hallgattak. Majd P... megszólalt:</p>
				<p>- Nézze Márta! Én sokáig... nem tudtam, mi az a hatás, amivel maga van reám.
                    Most, hogy évek multán ismét megláttam, most biztosan érzem azt, ami sejtelem
                    volt eddig bennem. Én szeretem magát és nem tudok mást mondani... maradjon...
                    itt, nálunk örökre. Majd asszimilálódik és higyje el, mindent megteszek, hogy
                    elfelejtse azt a... másik... tábort.</p>
				<p>Márta csodálkozva hallgatta, de nem sokáig gondolkodott a feleleten:</p>
				<p>- Nézze, kapitány, - mondotta s közben a szemét ráemelte, - engem nagyon meglep,
                    amiket beszél. Nem tagadom, igen, ön szimpatikus nekem, de, engedjen meg, én nem
                    maradok itt. Mert nem maradhatok. Sokszor, amikor odaát vagyok és álmatlanul
                    virrasztok a nyugtalanság miatt, mindig eszembe jut az én forrón szeretett
                    hazám, a Szilágyság. A Magura, meg azok a zegzugos kis utcák, amiről az előbb
                    beszélt. Minden kis emlékét féltékenyen őrzök, ami vele összekapcsol s higyje
                    el, ön is eszembe jut ilyenkor. Sokszor gondolok arra, jó lenne valaki
                    mellettem, akinek, ha szemébe nézek, a Magura fenyői integetnének felém s akinek
                    szavából Erdélyem lelke beszélne. De csak ott szeretném ezt, odaát. Az én
                    szegény, de szabad hazámban. Nő vagyok s mégis csak azt mondom, olyan áron, mint
                    ön szeretné, nem kell, még ha esetleg boldog lennék is. Magából most az
                    elkeseredés beszél, - tudom, hogy nem régen találta szíven egy asszony
                    visszautasítása, akitől a boldogságát várta, talán elégtétel volna vele szemben,
                    hogy mégis magyar nőt kapott feleségül. Higyje el nem érdemes! Az ilyen sebek
                    legbiztosabb orvosa az idő. Vannak dolgok, amiknek addig van értékük, amíg
                    elérhetetlen varázsként lebegnek előttünk, talán ilyen ez is? P...! Köszönöm,
                    hogy most ilyen jó volt hozzám, de én... elmegyek. Hív a fajtám, szólít a
                    hazám!</p>
				<p>A kapitány tágranyílt szemekkel nézte és gyönyörködve látta a lelkesedés rózsáit
                    az arcán. Fokozatosan, gyöngéden elengedte az egyik kezét s a másikhoz lehajolt
                    mélyen.</p>
				<p>- Igaza van, Márta! Igaza van. Nagyon fáj, amit mondott, de talán, én sem tennék
                    másként.</p>
				<p>Márta már rég elhagyta a szobát, ő még mindig ott állott mozdulatlanul az
                    íróasztalnak támaszkodva, maga elé meredten. Ebben a pillanatban az volt az
                    érzése, hogy nem nősül meg soha! Elhatározta, hogy Németországba utazik, hogy
                    megpróbálja elfelejteni a szívében támadt vihart...</p>
			</div>
			<div type="chapter">
				<head>IV.</head>
				<p>Szép nyári alkonyat volt, amikor sor került a tervezett kirándulásra a hegyi
                    szőlőkbe.</p>
				<p>A vén Magura régi ismerősként nézett le a társaságra, amint fölfelé haladtak.
                    Reszegiék voltak ott, akiknél Márta lakott, aztán egy fivére Tildának, Viki.
                    Valamikor cs. és kir. ezredes volt, aki a bécsújhelyi akadémián tanult és
                    Ausztriában szolgált. Így aztán jó magyar érzése ellenére is, csak törte a
                    magyar nyelvet. Agglegény volt, körülbelül ötven éves. Szenvedélyes turista, aki
                    minden szórakozását a kirándulásokban találta fel. Természetesen ott volt dr.
                    Kiss Lajos is, aki feltünően udvarolt ma Mártának, melléje szegődött és
                    állandóan csak vele foglalkozott... A társaságot két fiatal leány, a Reszegiék
                    rokonai és három egyetemista fiú egészítette ki.</p>
				<p>Amire a hegy alá értek, erősen alkonyodott. A lobogó tűz pattogása ott fönt már
                    messziről hallható volt, felfelé szálló, szikráktól tarkított füstje, mint a
                    pusztai lángoszlop, úgy mutatta az irányt.</p>
				<p>Egy tisztáson, szép nagy cseresznyefa mellett telepedtek le. A három fiú hatalmas
                    zergeugrásokkal jócskán megelőzte a társaságot s hirtelen mindent elkészített.
                    Szőnyegeket raktak le a földre, hogy a nők arra üljenek, sőt valahonnan még
                    néhány fonott szék is előkerült. Amint Márta felért a tetőre, gyönyörűséggel
                    tekintett körül. Volt valami igézően csodálatos a körülötte hallgatódzó erdőben,
                    az alantabb folydogáló kis hegyipatak csacsogásában. Lent a völgyben, a városban
                    már lángok gyultak szerteszét, hogy bevilágítsák az utcákat. Ezek mint apró
                    szentjánosbogarak, villogtak és bujócskát játszottak. Egyes lámpák hol eltűntek,
                    - valószínűleg a szél rázta őket s ilyenkor a pózna eltakarta - hol ismét
                    elővillantak. Így, ahogy ezt a képet nézegette s hangulatok indultak meg a lelke
                    mélyén, most érezte igazán, milyen nagyot is vesztett, amikor innen elköltözött.
                    Hirtelen P...‑ra gondolt, meg arra a hirtelen fellobbanására a multkor, az
                    irodában. Milyen kár is, hogy az az ember oláh és ez a föld itt most idegen
                    ország!</p>
				<p>De csakhamar elhessegette magától ezeket a gondolatokat. Szívét, lelkét teljesen
                    eltöltötte az elragadtatás, leült a társaság közé, egy fonott karosszékbe. És
                    beszélgetni kezdtek:</p>
				<p>- Milyen csodálatosan igéző és újszerű itt minden - mondotta. - S olyan
                    valószínűtlen, hogy én most itt vagyok. Vajjon álom‑e ez, vagy valóság?</p>
				<p>- Valóság, Márta - szólalt meg Lajos, egészen meleg hangon, miközben kezével
                    érintette Márta finom ujjait -, valóság, és higyje el, ez a valóság engem nagyon
                    boldoggá tesz. Beszéljen valamit, akármit. Olyan jól esik hallgatnom a hangját.
                    Hiszen úgy sem sokáig hallgathatom már. Kár is, hogy az ember életében hamar
                    elmúlik, ami jó.</p>
				<p>- Lajos! Ne töprengjünk most azon, ami elmult. Inkább a jövő az, ami kell, hogy
                    izgassa az embert, - mondta a leány s melegen tekintett a lábainál ülő
                    férfire.</p>
				<p>- Igaz! - válaszolt az -, különösen minket gyötör a jövendő alakulása. Hiszen itt
                    a magyarság halálra sebzetten kínlódik. Várjuk a csodát, aminek érkezése
                    megváltoztatja ezt a helyzetet. Pedig, tudom, kár csodavárónak lenni. Nekünk a
                    magunk erejéből kell fölemelkednünk.</p>
				<p>- Úgy van! - mondotta Márta. - Minden azon fordul meg, mennyi a magyarság hite és
                    hogy tud ragaszkodni tradícióihoz. Az oláhság ötszáz évig élt magyar uralom
                    alatt s oláh maradt, miért ne maradhatna a magyarság is meg magyarnak. Talán
                    csak nem kell nekünk is olyan sokáig várni. Sőt, úgylátszik, derengeni kezd és
                    világosság gyullad itt is, ott is a világ lelkiismeretének rejtekeiben, ami
                    meghozhatja a boldogabb jövendőt. Vissza fogjuk szerezni az elvesztett hazai
                    földet!</p>
				<p>- Ámen! - mondta rá hirtelen az odafigyelő ezredes. Lassanként az egész társaság
                    Márta hatása alá került és erőt vett rajtuk a hazafias fájdalom. Egymás után
                    csendültek fel az ajkakon a legszebb magyar dalok.</p>
				<p>Krasznahorka..., meg a Nagy Bercsényi Miklós... Ezek főként Lajosnak voltak a
                    kedvenc dalai, aki áhitattal dudolta. Akkor még a rádió újság volt és így nem
                    nagyon ismerték az újabb dalokat odaátról. Márta kellemes althangján sokat
                    elénekelt közülük. A természet színei lassan egybefolytak, amint besötétedett, a
                    pásztortűz lángja élénken szökött fel a magasba és messze világított, mint egy
                    tűzoszlop.</p>
				<p>Egy sárga borház húzódott meg amott a szomszédos hegyoldalon s onnan egy sötét
                    alak integetett fehér kendőjével a kirándulók felé.</p>
				<p>- Ni, ni, az meg Miska bátyánk, - szólalt meg Reszegi, amint észrevette, tölcsért
                    formált kezével s úgy telefonált át hozzá. A hívó hang tisztán rezgett át a
                    levegőn a nagy csöndességben és többszörös visszhang felelt rá.</p>
				<p>Miska bácsi a Minorita‑rend főgimnáziumának volt igazgatója; mióta az oláhok
                    megsemmisítették az iskolát, idemenekült gyakorta a világról elfelejtkezni.
                    Sajáttermésű borát fogyasztani, ki‑kijártak hozzá a jóbarátok, a zöldelő hegyek
                    nyugalmába zárkózni, ahol nincs korlát, repülhet a lélek a szent
                    “Szabadságba”.</p>
				<p>Alig telt el tíz perc, már ott volt közöttük ő is, a mindenkori jó barát, a
                    paptanár.</p>
				<p>Ahogy meglátta Mártát, lelkesedve nyujtotta feléje kezét:</p>
				<p>- Isten hozott, Testvér! Mit hoztál nekünk? - kérdezte s hangja reszketett a
                    megindultságtól.</p>
				<p>- Tán a “revíziót”? Ezt várjuk mi már nagyon nehezen. Azt mondta hajdan a mi nagy
                    költőnk:</p>
				<p>- Neked két hazát adott a végzet.</p>
				<p>- Nekünk egy volt, az is elveszett... - Elveszett... - ismételte s komoran nézett
                    maga elé. Majd erőt véve csüggedésén, folytatta:</p>
				<p>- Kedveseim! Hatalmas birodalmak dőltek össze, mint Babylon, Karthágó, Róma. Mi
                    ezek mellett a mi hazánk, de ne csodálkozzunk s ne féljünk, mert azok elvesztek,
                    de mi élünk! Romjaiból feltámad a nemzet, ha az együttérzés és egy akarat meg
                    van odaát is, úgy mint itt nálunk!</p>
				<p>Összecsengtek a poharak a méla fák alatt, az együttérzés e boldog pillanatai
                    megdobogtatták a szívüket, a lelkesültségtől elragadtatva kérlelték Mártát,
                    énekelje el a magyar “Hiszekegyet”. S míg arcukat a szellő simogatta lágyan,
                    ott, a Magura tetején, szárnyalt ég felé az ünnepélyes dallam, amely
                    Nagy‑Magyarország feltámadásáról zengett.</p>
				<p>Az egész társaságnak könny csillogott ezekben a percekben szemeikben és
                    elgondolkodva maguk elé meredtek. A telihold már megjelent az égboltozaton,
                    kékes fénye rejtelmesen világított a táj fölött. A levegőben terjengett a
                    frissen sült “flekken” illata, ami csábítólag hatott rájuk. Reszeginé kedves
                    háziasszonyi előzékenységgel rendezkedett a vacsora körül. Az ezredes harsányan
                    vezényelt: Sorakozz! Ám nemcsak eszmékből él az ember, s aztán ő és a pap mohó
                    étvággyal fogtak az első darab elfogyasztásához, ami természetesen vonzotta a
                    többieket is. Letelepedtek a fehér abrosz körül.</p>
				<p>Míg ama kettő elmerült egymásba, az ezredes jókedvűen szórakozott a pappal és a
                    két leánnyal, fiatalos könnyedséget érzett ereiben, vágyott az ifjúság közé,
                    hiszen ilyenkor elfeledte, hogy tőle már elmult a nyár.</p>
				<p>Lajos egészen közel ült Mártához és amikor elhangzott a melódia, gyöngéden
                    magához emelte a kezét és megcsókolta:</p>
				<p>- Márta! Olyan boldog vagyok, hogy ki sem tudom mondani. Milyen más lett itt a
                    világ, hogy maga itt van. Ne is menjen vissza, maradjon itt nálunk.</p>
				<p>Márta egy kis kúszónövény vékony indájával játszott, de most hirtelen ránézett a
                    férfira:</p>
				<p>- Miért mond nekem ilyet, hiszen tudja, hogy ez lehetetlen!</p>
				<p>- Miért volna? - ha maga is úgy akarja.</p>
				<p>Márta önkéntelen mozdulattal feléje nyujtotta a kezét, mintha támaszt keresne. A
                    férfi fizikai közelsége úgy hatott rá, hogy attól félt, elveszti önuralmát. Ezek
                    a bánatos kifejezésű szemek és ez a sápadt arc még jobban tetszett neki.</p>
				<p>- Ezt már mástól is hallottam, mióta itt vagyok, - válaszolt kis gondolkozás
                    után, mintha nagy messzeségből hívná vissza magát. - Annak is azt mondtam, amit
                    magának. Nem tehetem. Engem megölne ez az atmoszféra, ami itt van. Bár odaát is
                    elszomorító a helyzet, de én szeretem a hazámat és a szabadság nekem úgy kell,
                    mint a napsugár a falevélnek. Higyje el, én is sajnálom ezt a vidéket és az
                    embereket is. Sokszor gondolok magukra s jól esne egy-egy barátságos szó,
                    egy‑egy közösen átélt hangulat, egy emlék, egy jóbarát innen. De csak rabság
                    nélkül. Nem tudom, ért‑e engemet?</p>
				<p>- Értem Márta, nagyon sajnálom magát - s forró tekintettel nézett a leányra. -
                    Nem tudok mást mondani: csak nagy lelkek tudnak így érezni és gondolkodni.
                    Szeretném megakadályozni, nehogy visszaessék szomorú, nyugtalan
                    lelkiállapotába.</p>
				<p>Attól kezdve egész este szótlanná lett Kiss Lajos. Töprengett valamin. A társaság
                    többi tagjai vígan poharazták a finom magurait. Ő csak elvétve koccintott
                    velük.</p>
				<p>Sokáig künnmaradtak még a kellemes, hűvös nyári estében és amikor hazatértek is,
                    két ember sokáig nem tudott elaludni: Márta és Lajos.</p>
			</div>
			<div type="chapter">
				<head>V.</head>
				<p>A négy hét úgy elrepült, mint egy álom. Márta ott állott az alig szürkülő
                    pitymalatban a somlyói állomáson, ahová méltósággal gurult be a vonat.
                    Elbúcsúzott Tildától, a Reszegi feleségétől, aki kikísérte és beült egy
                    félszakaszba. A vonatnak tízpercnyi várakozása volt, addig kényelmesen
                    elrendezkedett. Amíg a poggyászát felrakatta a hálóba, észre sem vette, hogy egy
                    idegen áll a háta mögött. Ráköszönt.</p>
				<p>- Csókolom a kezét Márta!</p>
				<p>A tanárnő meglepetten fordult hátra. Lajos volt, néhány szál fehér szegfűvel a
                    kezében. Merően néztek egymásra, egyikük sem tudta hirtelen mit mondjon. Végre
                    Márta törte meg a csöndet:</p>
				<p>- Nagyon kedves magától ez a figyelem. Köszönöm Lajos! De siessen le, mert rögtön
                    indul a vonat.</p>
				<p>- Az nem baj. Jegyem van nekem is.</p>
				<p>- Hová?</p>
				<p>A férfi hirtelen megragadta Mártának mind a két kezét és különös hangsúllyal
                    mondta:</p>
				<p>- Hát nem találja ki, Márta? Hát... Budapestre, megpróbálok ott elhelyezkedni. Én
                    nem tudok... elválni magától. Engedje meg, hogy mint egy hű barát
                    követhessem.</p>
				<p>Márta most úgy érezte, elhagyja minden ereje, melegséget érzett a szíve táján s a
                    legszívesebben sírni szeretett volna. Szemeit elfutotta a könny. Igen most már
                    tudta, hogy mindig erre vágyott. Egy férfire! Aki innen jön oda! Hozzá!</p>
				<p>Könnytől nedves szemeit Lajosra emelte és csak annyit mondott:</p>
				<p>- Jöjjön Lajos! Jöjjön! hogy ne legyek olyan árva.</p>
				<p>A férfi gyöngéd mozdulattal letörölte a könnyeket. Igaz gyöngyök voltak azok
                    számára.</p>
				<p>A leány arca közel ért hozzá, egész lelke a szemében volt.</p>
				<p>A rég visszafojtott vágyak fellángoltak a férfiban. Most végre megmondhatta neki,
                    hogy az első perctől kezdve szerette s hogy mit jelentett mindig neki.</p>
				<p>Égő tekintettel mélyedt a leányra, szép fejét magához vonta s boldogságtól remegő
                    hangon kérdezte:</p>
				<p>- Mondd! szeretsz? - miközben heves mozdulattal zárta karjaiba.</p>
				<p>Márta engedte. Egyszerre felengedett benne is minden, boldog hevülettel adta át
                    magát a pillanat hatásának és mindkettőjük ajkáról egy forró csókban zárult le a
                    hangtalan vallomás...</p>
				<p>A vonat lassú zakatolással elindult. Leültek az ablakhoz egymás mellé és
                    hosszasan nézték a távolodó Magurát. A felkelő nap rózsaszínre festette az eget,
                    ami csodálatos glóriával övezte s mégis úgy érezte Márta, hogy így most már nem
                    fáj a válás, hiszen magával viszi azt, akinek a szeméből a Magura fenyői feléje
                    integetnek s boldog együttérzéssel fognak tovább dolgozni a nemzet jövőjén.</p>
				<p>“Mult és jelen így összenő</p>
				<p> Mert még neked virulnod kell ó hon,</p>
				<p> Felül időn és minden sorsokon!”</p>
				<p>A vonat mind elevenebben zakatolt. Mártának, bár nem akarta, mégis úgy tűnt,
                    mintha kerekei a Lohengrin‑nászkarát kattognák...</p>
			</div>
		</body>
	</text>
</TEI>