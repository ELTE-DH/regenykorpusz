<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00754" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Pacsirta</title>
				<author ref="viaf:17232459">Kosztolányi Dezső (1885-1936)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">36671</measure>
				<measure unit="pages">95</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Pacsirta</title>
					<date>1997-05-22</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00700/00754"/>
					<respStmt>
						<resp>Original Electronic Edition</resp>
						<name>Kindlevarázs </name>
						<name>Kiss András</name>
					</respStmt>
					<bibl type="digitalSource">
						<title>Pacsirta</title>
						<date>1997-05-22</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<author>Kosztolányi Dezső</author>
						<title>Pacsirta</title>
						<pubPlace>Szentendre</pubPlace>
						<publisher>Interpopulart</publisher>
						<date>1995</date>
						<idno>ISSN 1216-8661</idno>
						<idno>ISBN 963 613 032 9</idno>
						<ref target="http://mek.oszk.hu/00700/00744/00744.pdf"/>
					</bibl>
				</bibl>
				<bibl type="firstEdition">
					<title>Pacsirta</title>
					<author>Kosztolányi Dezső</author>
					<date>1924</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-20"/>
			<change when="2020-11-03"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET</head>
				<head>(melyben az olvasó megismerkedik két öreggel s leányukkal, ki életük bálványa,
                  és hall egy körülményes pusztai kirándulásról is)</head>
				<p>Az ebédlő támlás díványán nemzetiszín zsinegdarabok, cukorspárga-végek, papírok
                  foszlányai hevertek s a helyi újság szétszaggatott példánya, melynek homlokán
                  kövér címbetűkkel ez volt olvasható: Sárszegi Közlöny,
                  1899.</p>
				<p>A falinaptár a tükör mellett, az erős verőfényben föltüntette a hónapot, napot:
                     Szeptember 1. Péntek.</p>
				<p>Az ingaóra pedig, mely cifra, fafaragványos üvegtokjában járt, és sárgaréz
                  sétálójával apró darabokra vagdalta a végtelennek látszó napot, mutatta az időt:
                  1/2 1.</p>
				<p>Apa és anya csomagolt az ebédlőben.</p>
				<p>Egy vedlett, barna bőrönddel birkóztak. Becsúsztatták a sűrűfésűt a válaszfalán
                  levő vászontáskába, aztán összeszíjazták, a földre tették. Ott állt már útra
                  készen, repedésig tömve minden holmival, kétoldalt hatalmasan kipuffadó hassal,
                  akár a macska, amelyik majd kilencet kölykezik.</p>
				<p>Csak még az asztalon levő utazókosárba tettek be egyet-mást: a csipkés női
                  bugyogót, a blúzt, a mamuszt, a cipőgombolót, melyet leányuk már gondosan
                  odakészített.</p>
				<p>- A fogkefe - szólt apa.</p>
				<p>- Lám, a fogkefe - bólintott anya -, majd itthon maradt a fogkefe.</p>
				<p>Fejét csóválva már sietett is a folyosóra, onnan a leányszobába, hogy a zománcos
                  bádogmosdóról hozza a fogkefét.</p>
				<p>Apa a kezével még egyszer letapsikolta a holmikat, gyengéden megsimogatva, hogy
                  egymásra lapuljanak.</p>
				<p>Sógora, Bozsó Béla, az asszony testvérbátyja, több ízben meghívta őket nyárra,
                  hogy Tarkövön, a birtokán kipihenjék magukat.</p>
				<p>A nem nagy, százholdas puszta közepén, rozoga gazdasági épületek között emelkedett
                  a háromszobás “kastély”, oldalt tágasabb teremmel, a vendégszobával, melynek
                  meszelt falaira, vadászfegyvereire, agancsaira jól emlékeztek.</p>
				<p>Évek óta nem jártak itt, de anya sokszor emlegette a “birtok”-ot, a domb alatt
                  bujdosó kis nádas, szittyós eret is, melynek hullámain valaha, gyermekkorában
                  papírcsónakokat úsztatott.</p>
				<p>Folyton halogatták a kirándulást.</p>
				<p>Az idén azonban minden levél, melyet a pusztáról kaptak, azzal végződött, hogy
                  jöjjenek már, minél előbb jöjjenek.</p>
				<p>Májusban végre elhatározták, hogy meglátogatják őket. De a nyár elmúlt, mint
                  rendesen, téli szükségletek beszerzésével, lekvárok főzésével, cseresznyés,
                  meggyes befőttüvegek kötözgetésével. Augusztus végén tudatták, hogy ismét itthon
                  rekedtek, nem szívesen mozdulnak ki, már öregek is, hanem elküldik maguk helyett a
                  leányukat, egy hétre. Ő úgyis sokat dolgozott, ráfér a pihenés.</p>
				<p>A hírt a rokonok örömmel fogadták.</p>
				<p>Mindennap jött a posta. Béla bácsi, meg felesége, Etelka néni, levelet írt a
                  leánynak, a leány válaszolt rá, az anya a sógornőnek írt, az apa a sógornak,
                  megkérve őt, hogy ő maga személyesen várja kocsival, mert az állomástól a tanya
                  háromnegyed órai járásra volt. Mindenben megállapodtak.</p>
				<p>Az utolsó napokon mégis sürgönyök keresztezték egymást, melyek a legkisebb
                  részleteket is tisztázták. Már nem lehetett lemondani az útról.</p>
				<p>Anya visszajött, hozta a fogkefét. Apa gondosan selyempapírba pakolta.</p>
				<p>Még egyszer körülnéztek a szobában, és mikor látták, hogy nem maradt künn semmi
                  egyéb, rányomták a kosárra a fedelét.</p>
				<p>De a kulcs nem fogott, a zár mindig kipattant, ezért a kosarat cukorspárgával
                  kötötték át, úgy, hogy apa sovány mellével ránehezedett, s homlokerei
                  kiduzzadtak.</p>
				<p>Ezen a napon korán ébredtek mind a hárman, legott csomagolni kezdtek, és a
                  rendkívüli izgalomban csak ide-oda bódorogtak. Még ebédelni sem tudtak rendesen,
                  mert folyton eszükbe jutott ez, az.</p>
				<p>Most azonban elkészültek.</p>
				<p>A kosarat is letették a földre, a bőrönd mellé. Targonca zötyögött az udvar
                  téglázott útján, mely a Petőfi utca járdájától a kertbe vezetett, egészen a
                  verandáig.</p>
				<p>Beállított egy langaléta kamasz, ki a bőröndöt, kosarat közönyösen a targoncára
                  helyezte, tolta kifelé, az állomásra.</p>
				<p>Apa egérszürke ruhát viselt, mely pont olyan volt, mint a haja. Már erősen őszült,
                  bajusza deresedett, szeme alatt kis zacskók lógtak, gyűrött, elhasznált,
                  pergamentes bőrből.</p>
				<p>Anya fekete ruháját hordta, mint mindig. Az ő haja, melyet dióolajjal simított,
                  még nem mindenütt fehéredett, redők sem igen mutatkoztak arcán, csak homlokán
                  futott át két mélyebb ránc.</p>
				<p>Mégis mennyire hasonlítottak. Szemükben ugyanaz a riadt fény reszketett, vékony,
                  porcogós orruk egyformán hegyesedett ki, és fülük is egyformán piroslott.</p>
				<p>A faliórára pillantottak. Apa megnézte zsebóráját is, mely pontosabban járt.
                  Kimentek a verandára. Innen a kertbe kiáltottak egyszerre:</p>
				<p>- Pacsirta.</p>
				<p>Egy leány ült a padon, a virágágyak előtt, a vadgesztenyefa alatt. Sárga pamuttal
                  horgolt valami terítőt.</p>
				<p>Csak fekete haját lehetett látni, mely - akár lomb a földre - árnyékot vetett
                  arcára, melynek háromnegyed részét eltakarta, pusztán egynegyedét mutatta.</p>
				<p>Nem mindjárt mozdult. Lehet, nem is hallotta.</p>
				<p>Aztán szeretett így maradni, lehajtott fejjel, munkájára bámulva, sokáig, akkor
                  is, ha belefáradt, mert hosszú évek alatt gyűjtött tapasztalatából tudta, hogy ez
                  a helyzet illik neki legjobban.</p>
				<p>Megesett, hogy zajt hallott, de azért nem tekintett föl. Akkora önfegyelemmel
                  uralkodott magán, mint egy beteg.</p>
				<p>Most erősebben kiabáltak.</p>
				<p>- Pacsirta.</p>
				<p>És még erősebben:</p>
				<p>- Pacsirta.</p>
				<p>A leány a veranda felé nézett, melynek legfelső lépcsőfokán állt apa és anya. Őt
                  nevezték el így régen, Pacsirtának, nagyon régen; mikor még énekelt. Azóta a név
                  rajta ragadt, és viselte, mint kinőtt gyermekruhát.</p>
				<p>Pacsirta mélyet sóhajtott - mindig mélyet szokott sóhajtani -, összegombolyította
                  pamutját, munkakosarába tette, és a vadszőlővel befuttatott lugas felé tartott.
                  Szóval, mennie kell, gondolta, nemsokára indul a vonat, ma este már
                  nagybátyjáéknál alszik, a tarkövi pusztán. Kissé kacsázva jött előre.</p>
				<p>Az öregek becéző mosollyal figyelték, hogy közlekedik.</p>
				<p>Majd, amint arca hirtelen föltűnt a lombok között, a szülők száján kissé
                  elhalványodott a mosoly.</p>
				<p>- Mehetünk, aranyos - szólt apa, a földre tekintve.</p>
			</div>
			<div type="chapter">
				<head>MÁSODIK FEJEZET</head>
				<head>(melyben végigmegyünk a Széchenyi utcán, az indó-házig, és a vonat végre
                  elindul)</head>
				<p>A nyárfasoron haladtak, Sárszeg egyetlen aszfaltos utcáján, a Széchenyi utcán,
                  mely egyenesen az állomásig vitt, úgy, ahogy mindennapi sétájukon: középütt
                  Pacsirta, jobboldalt anya, baloldalt apa.</p>
				<p>Anya arról beszélt, hogy utolsó pillanatban betette a kosárba a fogkefét is,
                  magyarázta, hol vannak az egyes kisebb tárgyak. Apa vitte a fehércsíkos
                  gyapjútakarót és a kulacsot, melyet otthoni jó kútvízzel töltött meg, az útra.</p>
				<p>Vajkay Ákos nem beszélt, némán ballagott. Nézte leányát.</p>
				<p>Óriási kalapot viselt, divatjamúlt sötétzöld tollakkal, könnyű ruhát, és a nagy
                  meleg ellen fölnyitotta rózsaszín napernyőjét, mely éles fényt szitált arcára.</p>
				<p>Pacsirta jó leány volt, nagyon jó leány, életének egyetlen öröme. Ákos mindig ezt
                  mondogatta, magának is, másoknak is.</p>
				<p>Tudta, hogy nem szép szegény, és fájt is neki, sokáig. De aztán, valahogy
                  határozatlanabbul látta, elmosta képét, tompító köddel vette körül, és nem
                  gondolva arra, hogy milyen, szerette őt, ahogy volt, végtelenül.</p>
				<p>Öt éve már annak, tíz éve már annak, hogy letett minden reménységéről, s nem is
                  jutott eszébe, hogy mégiscsak férjhez adja. Mikor azonban valami történt a
                  leánnyal, és Pacsirta megváltoztatta hajviseletét, vagy ősz múltán fölvette
                  télikabátját, vagy tavasszal új ruhát öltött, Ákos boldogtalannak érezte magát,
                  míg meg nem szokta őt így is.</p>
				<p>Most is ezért szenvedett. Szánta Pacsirtát, és hogy szánalmát csillapítsa,
                  gyötörte önmagát. Bámulta őt, gondos figyelemmel, szinte sértőn: ezt a
                  megszokhatatlan arcot, mely kövér is volt, meg sovány is, a húsos orrot, a tág,
                  lószerű orrlyukakat, a férfias, szigorú szemöldököt, a pirinyó, savós szemet, mely
                  valamit az ő szemére emlékeztetett.</p>
				<p>Soha életében nem értett nőkhöz, de azt élesen érezte, hogy leánya csúnya. Nemcsak
                  csúnya volt most, hanem hervadt, öreg, igazi vénlány.</p>
				<p>Csak a napernyő rózsás fényözönében, ebben a majdnem színpadi világításban derült
                  ez ki egészen. Mint hernyó a rózsabokor alatt, gondolta.</p>
				<p>Ment-ment egérszürke ruhájában, és mikor a Széchenyi térre jutottak, mely Sárszeg
                  egyetlen nagy tere, piaca, agorája, öntudatlanul pár lépést előresietett, hogy ne
                  kelljen mellette lépegetnie.</p>
				<p>Itt volt a Városháza, itt volt a Baross-kávéház, itt volt a gimnázium, évtizedek
                  óta letaposott, rozoga kőlépcsőivel, kis fatornyával, melyben reggelente diákhívó
                  harangszó csendül, itt volt a Magyar Király vendéglő, itt volt vele szemben a
                  Széchenyi fogadó, egyik szárnyában a Kisfaludy Színházzal, és rézsútoldalt kilátás
                  nyílt itt arra az egyemeletes, gipszrózsákkal, arany villámhárítóval díszített
                  palotára is, a város egyik legszebb épületére, melyben az Úri Kaszinó székelt.
                  Lejjebb üzletek következtek, festékbolt, két vaskereskedés, Vajna papír- és
                  könyvboltja, a Mária gyógytár s egy új, csinosan berendezett, nagy
                  díszműkereskedés is, Weisz és társa. A kereskedő jókedvű görögdinnye-fejét
                  süttetve a nappal, boltja ajtajában szivarozott. Szivarját kivette szájából,
                  meghajolt, széles mosollyal köszönt Vajkayéknak.</p>
				<p>Ákos keveset járt benn a városban, akár családja, feszélyezte ez az érdeklődés, ez
                  a nagy-nagy nyilvánosság.</p>
				<p>A Széchenyi kávéház teraszán délutáni pikolózók ültek, kik föltekintettek
                  újságjukból, és Pacsirtára néztek. Nem tiszteletlenül, hanem úgy, ahogy rendesen.
                  Bizonyos jóindulatú, hamuszín rokonszenvvel, melyet belül káröröm bélelt,
                  pirossal.</p>
				<p>Erre az öregúr véget vetett önkínzó, nyűglődő gondolatainak. Lassította lépését,
                  leánya mellé állt, dacosan, csak azért is, hogy ő is vállalja a rokonszenvet, a
                  kárörömöt, s szokása szerint kissé behúzta bal vállát, idegesen, mintha ezzel
                  akarná palástolni zavarát és kiegyensúlyozni azt a szabálytalanságot, melyet az ő
                  vére jelent a természet rendjében.</p>
				<p>Kiértek az állomásra. Már a sínen pöfögött a kis helyiérdekű kávédaráló.
                  Beszállásra csöngettek.</p>
				<p>A fülkék felé igyekeztek, hogy jó helyet kapjanak Pacsirtának, a női szakaszban.
                  Csakhogy most nagy riadalmukra el volt foglalva, az utolsó helyig.</p>
				<p>Pacsirtának egyik kocsiból a másikba kellett botladoznia, míg a vonat végén talált
                  egy másodosztályú fülkét, melyben csak egy fiatalember ült meg egy öreg, sovány,
                  katolikus lelkész. Jobb híján itt állapodott meg, és apa is beszállt, hogy
                  elrendezze poggyászát.</p>
				<p>Ákos beemelte a bőröndöt, a kosarat maga tette föl a hálóba, átadta a fehércsíkos
                  gyapjútakarót, a vizeskulacsot, hogy útközben ne igyék idegen vizet, lehúzta a
                  függönyt, hogy ne süsse a tűző verőfény, még az ülésre is leült, hogy kipróbálja a
                  ruganyt. Aztán elbúcsúzkodott. Megcsókolta a két arcát. Száját sohasem csókolta
                  meg.</p>
				<p>Leszállt a vonatról. Fekete keménykalapját mélyen szemébe húzva ment feleségéhez,
                  ki a kocsi előtt állt, és az ablakra tekintett. Mi tűrés-tagadás, Pacsirta szülei
                  bizony könnyeztek. Egyszerűen, csöndeskésen, de könnyeztek.</p>
				<p>A sárszegiek, a bámész, kíváncsi kisvárosiak, kik látták, nem csodálkoztak
                  ezen.</p>
				<p>Ők már régen megszokták, hogy Vajkayék nyilvános helyeken sírtak. Sírtak vasárnap
                  a templomban, a misén, a szentbeszéd alatt, sírtak a temetéseken, esküvőkön,
                  sírtak a március tizenötödiki ünnepélyeken, mikor a zászlók, szavalatok,
                  szónoklatok magasabb légkörbe emelték lelküket. Ezeket az alkalmakat majdnem
                  keresték.</p>
				<p>Otthon elég derülten éldegéltek. De hogyha valami ürügy kínálkozott, az általános
                  meghatottság védelme alatt “jól kisírták magukat”, amint később mondogatták
                  egymásnak, kissé mosolyogva, szemüket törölgetve.</p>
				<p>Most is sírtak, mind a ketten.</p>
				<p>Pacsirta, miután a fülkében mindent elrendezett, kikönyökölt a letolt
                  vonatablakon, és észrevette, hogy a kedves öregek sírnak. Közönyt erőltetett
                  magára, mosolyogni próbált, de szólni azért nem mert. Attól félt, hogy elcsuklik a
                  hangja.</p>
				<p>Hosszú volt a válás és nehéz. Sokáig nem indult a vonat. Az ilyen vicinálisok
                  túlbuzgóak, eleinte megrémítenek, hogy mindjárt tovarobognak, és neki is zökkennek
                  nagy dérrel-durral, de aztán a legutolsó percben mindig akad valami rettenetes
                  baj. Éppen elég idejük maradt a búcsúzkodásra. Mindent elmondhattak, amit akartak,
                  és ki is fogytak a szóból. Az öregek fölszárították könnyeiket, álldogáltak,
                  szerették volna, ha vége szakad az elnyújtott jelenetnek.</p>
				<p>- Meg ne fázz - szólt anya aggódva - ebben a pokoli melegben.</p>
				<p>De ez nem jelentett semmit. Mindig ezt mondta az anyja: télen, tavasszal, ősszel
                  és nyáron.</p>
				<p>- A kulacsban ott a víz - figyelmeztette még egyszer apa. - Ne igyál hideg
                  vizet.</p>
				<p>- És ne egyél sárgadinnyét. Ne egyél uborkasalátát. Pacsirta, ne egyél, a világért
                  se egyél.</p>
				<p>A vonat rémülten füttyentett, amitől mind a hárman összerázkódtak. De még mindig
                  nem indult.</p>
				<p>- Hát Isten veled, leányom - mondta Ákos, összeszedve minden erejét, lezárva a
                  beszédet, határozottan és férfiasan -, Isten veled, vigyázz magadra, leányom.</p>
				<p>- Pacsirta - kiáltott anya, zsebkendője szélét rágcsálva, mert megint sírva
                  fakadt. - Jaj, leányom, de soká lesz.</p>
				<p>Pacsira csak most szólalt meg.</p>
				<p>- Pénteken itt vagyok, mához egy hétre, pénteken.</p>
				<p>- Pénteken - intettek feléje mind a ketten -, pénteken - és ebben a pillanatban a
                  kis, rozoga vonat alacsony kocsijaival váratlanul megmozdult, roszogva-pöszögve
                  indult.</p>
				<p>Futott kifelé a szabad mezőkre.</p>
				<p>A leány kihajolt az ablakból. Szülei felé tekintett, kik zsebkendőjüket
                  lobogtatva, de mereven álltak egymás mellett. Egy ideig látta őket, aztán nem
                  látta többé.</p>
				<p>Kaszárnyafalak, tornyok, szénaboglyák keringőztek, oszlopok rohantak, lila virágok
                  hajladoztak a vonatverte szélben. Por, napfény csípte szemét, és a kőszénfüsttől
                  egyszer köhögött. Szédült körülötte minden.</p>
				<p>Pacsirta is olyan volt, mint apja. Csak élte az életet, napról napra, de most,
                  hogy az elmaradó tájak, változó mezők eszébe idézték azt, ami nem változhat meg,
                  és mindörökre ugyanaz marad, melle elszorult.</p>
				<p>Másik ablak elé lépett, mely nem volt lebocsátva, de itt az üvegen megpillantotta
                  arcát. Nem szerette magát nézni, mert az hiúság, és aztán minek is?</p>
				<p>Elindult tehát a kocsi ingó talaján, fülkéje felé menekülve, mintha sietne, és
                  biztosabb, zártabb helyre akarná vinni fájdalmát. De már nem bírta.</p>
				<p>Amint a fülke elé ért, hol a fiatalember ült, meg az öreg, sovány, katolikus
                  lelkész, és helyet akart foglalni, elejtette fájdalmát.</p>
				<p>Szemét könnyek futották el.</p>
				<p>Első érzése az ijedelem lehetett, mert valami elhárító, útitársait megtéveszteni
                  akaró mozdulattal odakapott szeméhez, mintegy csodálkozva, hogy megtörtént az,
                  amitől félt, amire csak később számított, akkor, mikor majd megérkezik a pusztára,
                  vagy még később. Mennyi könnye volt. Sohasem gondolta, hogy ennyi könny van a
                  világon.</p>
				<p>Zsebkendőt azonban nem keresett. Ezt úgysem lehetne letörölni. Nyíltan sírt a két
                  férfi előtt, még mindig állva, majdnem szemérmetlenül, bujálkodva a kínban,
                  hurcolva átkát, melynek otthona sincs, közönyösen is, tüntetve is. A meg-megújuló
                  könnyektől nedves hártya borult szemére. Senkit sem látott. Nem bánta, hogy őt
                  látják.</p>
				<p>Majd a görcs jelentkezett, az idegek és izmok görcse, mely összeszorította torkát,
                  úgyhogy kaparó érdességet érzett, mintha aszúbort nyelne, aztán keserűséget, mely
                  már elviselhetetlen.</p>
				<p>Útitársai a sírás ősi műveletét szemlélhették. A mellet egyetlen sóhaj fújta föl
                  titánivá, s a rángatódzó száj fuldokolva, többször levegőért kapkodott. Néhány
                  belégzés, és a lekötő indulat után következett a föloldó, mely szintén fájt, de
                  már a fájdalom halála volt.</p>
				<p>Pacsirta odadőlt a fülke ajtajához, hogy könnyebben végezhessen nehéz munkájával.
                  Alig fintorgott, mint testi szenvedés idején, csak a forró zápor folyt szeméből,
                  szájából, orrából a könnycsatornákon át, csak különben egészséges testét rázta
                  térdeitől kezdve vonagló lapockáiig valami, amit nem lehetett látni, pusztán ő
                  látott, egy fölsejlő, alakot sem öltő emlék, egy végig sem gondolt, de annál
                  maróbb gondolat, egy ki nem ordítható gyötrelem képében.</p>
				<p>Leült az ülésre. Vastag arca átfűlt a napfénytől, a forró nyirok maszatától
                  vöröslött az orra. Szegény, fönn a tollas kalapjával, olyan volt, mint egy
                  maskara.</p>
				<p>A fiatalember - csinos, buta fickó -, ki eddig olvasott, ölébe tette könyvét,
                  bámulta a zokogó lányt, és közben többször száján lebegett a szó, hogy segítségét
                  ajánlja fel. El sem tudta képzelni, mi történhetett vele. Azt gondolta, hogy
                  rosszul lett, vagy olyan csapás érte, melyet silány olvasmányaiból ismert.</p>
				<p>Pacsirta nem törődött vele. Szinte rosszakaratú nyíltsággal nézett el feje fölött.
                  Hisz annak előtte, mikor még rájuk tekintett, mindnyájan ugyanazzal a megbeszélt,
                  gonosz hidegséggel fogadták közeledését, s szemüket lesütötték. Így védekezett
                  ellenük.</p>
				<p>Ezt a fiatalember megértette. Nem érdeklődött tovább, belemerült olvasmányába.
                  Pacsirta helyét változtatta. Szembeült a pappal, ki egész idő alatt úgy tett,
                  mintha semmit sem venne észre. Pirosbetűs breviáriumából olvasott, fejét a folyosó
                  belső ablakához támasztva. Beteges arca a kiálló pofacsontokkal nyugalmat árult
                  el.</p>
				<p>Reverendája viseltes volt, egy gombja hiányzott is, celluloid papgallérja
                  töredezett. A hatalmas Egyháznak ez a kis, szerény katonája, ki visszautazott
                  falujába, és ott öregedett meg szeretetben, jóságban, sejtette, miről lehet itt
                  szó, tapintatból nem szólt, részvétből nem mutatott érdeklődést. Ő tudta, hogy ez
                  a világ: siralomvölgy.</p>
				<p>Csak most pillantott a leányra, kék szemével, mely az Istennel való folytonos
                  szembenézéstől kiélesedett, s ez a határozott pillantás már nem sértette
                  Pacsirtát. Úgy tetszett, hogy hűsíti forróságát. Hálásan nézett vissza rá,
                  megköszönve figyelmét.</p>
				<p>Rohama csillapult. Már nem zokogott, csak könnyezett. Majd egészen elcsitult.
                  Bámulta a vidéket, nézte a fáradt, kopott papot is, ki túl a hatvanon, a sír
                  előtt, csodálatos egyszerűségre tett szert, és szó nélkül bátorította,
                  vigasztalta, támogatta. Egész úton nem beszéltek semmit.</p>
				<p>A fiatalember fél óra múlva fölkelt, vállára vette kétcsövű puskáját, megemelte
                  tollas vadászkalapját, kiszállt. Pacsirta fejbólintással köszönt.</p>
				<p>Tarkőnél a pap segítette leadni holmiját. Béla bácsi egy csézában állt, integetett
                  neki. Kedves, köpcös arca, melyet kiszívott a puszták egészséges levegője,
                  ragyogott. Cigaretta égett fogai között. Mindig cigarettázott.</p>
				<p>Pacsirta elmosolyodott. Nagybátyja szakálla vörössárga volt, akár a
                  purzicsándohány, melyet egyedül kedvelt, rokoni csókja is dohányszagú.</p>
				<p>Még valaki várta: Tigris, a vadászkutya. Az a kocsi mellett futott, amint
                  megindultak, egészen a tanyáig.</p>
			</div>
			<div type="chapter">
				<head>HARMADIK FEJEZET</head>
				<head>(melyben apa és anya első napjáról megtudunk egyet-mást)</head>
				<p>Kisvajkai és köröshegyi Vajkay Ákos, nyugalmazott megyei levéltáros s felesége,
                  született kecfalvi Bozsó Antónia, nézett a vonat után, mely kifelé lihegett, és a
                  szemhatár alján nemsokára füstös, fekete ponttá zsugorodott.</p>
				<p>Maguk elé meredtek azoknak az embereknek szomorú és buta mozdulatával, kiket
                  valamilyen hirtelen veszteség ért. Legalább ahhoz a helyhez ragaszkodtak, hol
                  utoljára látták. Nem bírtak elmenni.</p>
				<p>Aki elutazik, az tovatűnik, az megsemmisül, az nincs is. Csak annyira él, mint az
                  emlék, mely visszaréved képzeletünkben. Tudjuk, hogy van valahol, de nem látjuk
                  őt, akár azokat, kik meghaltak. Pacsirta pedig eddig nem hagyta el őket hosszabb
                  ideig, legfölebb egy napra, egyszer, amikor elutazott Ceglédre, vagy fél napra, a
                  tarligeti kirándulások alkalmával, és akkor is alig várták. Milyen nehéz volt
                  elképzelni, hogy most nem jön haza velük.</p>
				<p>Ilyenféle gondolatok gyötörhették a két öreget. Lehorgasztották fejüket a pálya
                  kavicsait bámulva, nem kevésbé búsan, mint egy váratlanul, gyorsan behantolt
                  sírdombot.</p>
				<p>Máris érezték a magányt. Kínosan, egyre növekedve ott lebegett köröttük a
                  csöndben, melyet a vonat hagyott maga után.</p>
				<p>Vékonyka vasúti tiszt közeledett, piros szalaggal, szárnyas kerékkel a karján, ki
                  a vonat indulásánál a sínek között állott, és most határozatlan lépésekkel az
                  iroda irányába ment.</p>
				<p>Arca sápadt volt, de szűk homlokán, a sapkaellenző alatt, éretten virítottak a
                  meggyszín, nyári pattanások. Mellén lötyögött az egyenruha.</p>
				<p>Szippantgatta a levegőt, mert állandóan nátha gyötörte, s bal orrlyuka ilyen
                  verőfényes időben is bedugult. Sóhajtott, hogy szuszogását kissé megszépítse.
                  Köhögött is, bár egyáltalán nem kellett köhögnie.</p>
				<p>Azonnal észrevették őt. Cifra Géza volt.</p>
				<p>Az asszony figyelmeztette urát, Ákos is látta, már előbb, csak nem akart szólni.
                  Tanakodtak, mitévők legyenek.</p>
				<p>Elfordították fejüket. Nem akartak vele találkozni.</p>
				<p>Cifra Gézát kilenc év óta ismerték.</p>
				<p>Annak idején, hogy ide helyezték, a tiszt látogatást tett házukban, és Vajkayék
                  lekötelező szeretettel fogadták őt, mint mindenkit, többször meghívták ozsonnára,
                  néhányszor vacsorára is. Cifra Géza elfogadta meghívásukat, csupa félszegségből,
                  mert ő nem tudott nemet mondani senkinek. Dicsérte az ozsonnát, vacsorát, a
                  katolikus nőegyleti bálban Pacsirtával táncolta a második négyest, a tarligeti
                  tavon nagyobb társasággal csónakázni vitte, foglalkozott is vele, már ahogy ő
                  tudott nőkkel foglalkozni. De aztán minden ok és alap nélkül arról kezdtek
                  beszélni a városban, hogy Pacsirtát elveszi. Erre egyszerre elmaradt tőlük.</p>
				<p>Más társaságba került. Pár díjnokkal, obskurus hivatalnokkal szokott összejönni,
                  kik az ő társadalmi helyzetén is alul állottak, de silány szellemi világuk
                  közelebb esett az övéhez, jobban illettek hozzá, mint bárki más. Ennélfogva
                  szégyellte barátait, mint feleségét az, aki rangján alul nősült. Nem is
                  mutatkozott velük. Titokban találkoztak az egyiknek vagy a másiknak lakásán, s itt
                  kiröhögtek mindent, lebecsültek mindenkit, főképp egymást. Annyira irigykedtek egy
                  borostyánszopókáért, egy új ezüst cigarettatárcáért, annyira gyűlölködtek arra, ki
                  közöttük valami kis pénzhez jutott, vagy örökségre tett szert, hogy a kicsöppentek
                  azonnal szövetséget kötöttek a szerencsés pajtás ellen, természetesen még mindig a
                  barátság keretén belül, és képesek lettek volna neki halálosan ártani, névtelen
                  levélben följelenteni, kitörni a nyakát.</p>
				<p>Cifra Géza nem volt ennyire irigy, ennyire rosszlelkű, és ezért olykor undorodott
                  is tőlük. De mégsem tudott kiszakadni innen, mert cimboráihoz, kiket a
                  kicsinyesség és gonoszság tartott össze a szenvedély erős kapcsával, sivár
                  műveletlensége kötötte, és szerette hülye diáktréfáikat, disznó vicceiket.</p>
				<p>Lassanként el is hidegedett a közte meg a Vajkayék között való barátság. Csak épp
                  köszöntötték egymást, pár szót váltottak, mikor így, alkalomszerűen
                  találkoztak.</p>
				<p>Pacsirta nem emlegette Cifra Gézát. Hiszen sokan voltak ilyenek. Szülei azonban
                  Cifra Gézát nem felejtették el, neki, épp őneki nem tudtak sohasem megbocsátani, ő
                  a begyükben volt. Mi volt a hibája, mi volt a bűne? Semmi, bizonyára semmi. Soha
                  egy ujjal sem nyúlt leányukhoz, nem hitegette, nem csalogatta, célzást nem tett
                  semmire, akárcsak a többi férfi.</p>
				<p>Mindössze annyi történt, hogy kilenc évvel ezelőtt, ismeretségük első évében, egy
                  márciusi estén, illedelemből hozzácsatlakozott a Magyar Király előtt, s a jó
                  időről meg a rossz időről beszélgetve, a Baross kávéházig kísérte, és Pacsirta, a
                  szülei boldog meglepetésére, pár perc késedelemmel érkezett haza a vacsorához,
                  melyet rendszerint nyolc óra tájban szoktak elkölteni.</p>
				<p>Vajkayék ezt nem tudták elfelejteni. Évek múlva is erre a titokzatos esti sétára
                  gondoltak, és Cifra Gézát családi legendával övezték, mely egyre nőtt bennük,
                  anélkül, hogy valami is táplálná. Hol lenézték, hol vádolták, hol pipogya
                  fráternek, hol minden emberi érzésből kivetkezett, becstelen élvhajhásznak
                  tartották ezt a vékonydongájú, gyatra, de nem egészen rosszindulatú fiatalembert,
                  ki közöttük különben csak az “Ő” volt. Nevét sohasem ejtették ki.</p>
				<p>Kétségtelen az, hogy Vajkayéknak egy időben roppant tetszett. Legmerészebb
                  álmaikban sem szemelhettek ki leányuknak alkalmasabb kérőt. Csak ilyen jóravaló,
                  megbízható, “házias” fiatalemberekről ábrándoztak, kik vasalatlan posztónadrágot
                  viselnek, nyomott homlokukat kínosan ráncolják, kissé izzadnak és elpirulnak,
                  mikor beszélnek.</p>
				<p>Géza közéjük tartozott.</p>
				<p>Mindig zavarban volt. Mihelyt értelmesebb emberekkel került össze, rosszul érezte
                  magát, gyötrelem tükröződött arcán. Kín volt ránézni. Félt mindentől. Félt attól,
                  hogy korán jön vagy későn megy, félt, hogy megsértik őt vagy megsért mást, félt,
                  hogy sokat beszél vagy keveset beszél, attól is félt, hogy sokat eszik vagy
                  keveset eszik, és vendégségben rendszerint kétszer visszautasított valamit, míg
                  harmadszori kínálásra vett belőle, félrebillent fejjel, mentekező mosollyal. Most
                  sem tudta, mit tegyen.</p>
				<p>Arról fogalma sem lehetett, mit jelentett ő ennek a két szegény öreg embernek.
                  Csak azt érezte, hogy kissé hidegebbek iránta, mint annak előtte, de ezt
                  természetesnek kellett tartania. Odamenjen-e tehát vagy ne menjen?</p>
				<p>Legjobban szeretett volna eltűnni, észre sem venni őket. El is határozta. Akkor
                  azonban eszébe jutott, milyen illetlenség, botrány, hálátlanság lenne, megijedt
                  szándékától, és mint rendesen történni szokott, ellenkezőjét művelte annak, amit
                  föltett.</p>
				<p>Odament.</p>
				<p>Ákos, ki még mindig ott állt feleségével, csak akkor rezzent össze, mikor Cifra
                  Géza kesztyűs kezét sapkája ellenzőjéhez emelve üdvözölte őt.</p>
				<p>- Elutazott? - kérdezte.</p>
				<p>- El - szólt az apa rekedten.</p>
				<p>Itt elakadt a beszélgetés. Ez az a pont, melytől Cifra Géza mindig rettegett.</p>
				<p>- Tulajdonképpen - kezdte, anélkül, hogy folytatná.</p>
				<p>Ilyen szókkal töltötte ki a társalgás hézagait, de nem sok eredménnyel.
                  Mosolygott, elkomorodott. Meleg-hideg borzongatta. Nagyokat nyelt. Arra gondolt,
                  most már elég ideig volt itt, majd rögtön arra, hogy kevés ideig volt itt, és nem
                  lehet még elmennie. Ádámcsutkája le-föl mozgott gugás nyakán.</p>
				<p>Zavarában megnézte zsebóráját.</p>
				<p>- Kettő negyvenhét - mondta vasutas nyelven -, öt húszkor ott lesz.</p>
				<p>Apa nem felelt. De anya mosolygott rá, szívesen, marasztalóan, mint egykor,
                  régen.</p>
				<p>- Nem késik a vonat? - kérdezte tőle.</p>
				<p>- Nem - felelt Cifra Géza.</p>
				<p>Erre úgy képzelte, hogy most már igazán mehet. Tisztelegni akart, aztán mégis
                  inkább megemelte sapkáját, civilmódra.</p>
				<p>A két öreg kifelé indult.</p>
				<p>Hosszú délután volt előttük, és minthogy nem tudták, mit csináljanak, hazafelé
                  tartottak. Még siettek is, mintha bizony várná otthon őket valami.</p>
				<p>Ákos öt éve elhagyta a megyét, betegségére való tekintettel nyugalomba vonult.
                  Napjai múltak, hónapokká, évekké olvadtak, észre sem vette, ötvenkilenc éves lett.
                  Sokkal öregebbnek látszott. Legalább hatvanötnek.</p>
				<p>Mielőtt nyugdíjaztatta magát, a Petőfi utcában megvette földszintes házát
                  megkuporgatott garasaiból, meg abból a vagyonroncsból, mely anyai nagyatyjáról,
                  Körcsy Gedeonról maradt rá. Egyebe nem volt se égen, se földön, csak ez a házikó.
                  Itt szokott járkálni hátratett kézzel, belefáradva a semmittevés unalmába. Várta,
                  hogy felesége és leánya fölkeljen, aztán hogy lefeküdjön, hogy megterítsék az
                  asztalt, aztán hogy leszedjék az asztalt. Tett-vett nyugtalanul, szemében
                  aggodalmas fénnyel.</p>
				<p>Társaságba évek óta nem járt. Nem ivott, nem dohányzott. Gál doktor, a háziorvosa,
                  meg a pesti tanár, mikor fönn járt, az érelmeszesedése miatt eltiltották a
                  szesztől is, meg - ami jobban fájt - az ő kedves szivarjaitól.</p>
				<p>Egyetlen szenvedélye, mely a múltból megmaradt, az volt, hogy beült az udvarra
                  néző kicsiny, mindig nyirkos szobájába, s elővette Nagy Iván valamelyik kötetét a
                  magyar nemesi családokról, vagy Csergheő Géza élvezetes, becses művecskéjét a
                  címerek fejlődéséről, és lapozgatta. Értett a heraldikához,
                  a címertanhoz, a diplomatikához, a levéltanhoz és a sfragistikához, a pecséttanhoz is. Nézegette, silabizálta a
                  latin nyelvű adományozó leveleket - litterae armales -,
                  melyeket valamelyik régi király íratott, s nem akadhatott kezébe oly nyilcédula,
                  oly perbehívó executionale vagy káptalani vallató fassio, melyről ne tudott volna azonnal fölvilágosítást
                  adni. Egy szempillantás, és látta, hogy sarjadznak szét a különböző nemzetségek,
                  mit jelent a címer mezőnyén egy víz-irányos szelemen, egy kiterjesztett szárnyú
                  sas vagy egy arany golyó. Élvezte is hivatását minden érzékével. Micsoda öröm volt
                  megpillantania a nagyítón egy egérrágást, egy molyfúrást vagy egy zegzugos
                  szújáratot, és közben leszívni, mélyen, a penész savanykás illatát. Itt élt, a
                  múltban. És amint mások a jövendőmondóhoz járulnak, úgy zarándokoltak őhozzá
                  sokáig messze megyékből előkelő urak, kik múltjukat óhajtották megismerni.</p>
				<p>Fiatal korában kenyérkeresetből űzte “a törvényes származás kimutatásá”-t, a filiatiot, a déductiot, de később sem
                  tudta abbahagyni, hogy már szüksége sem volt rá. Úgy merült bele egy donatio regiába, mint valami izgalmas sakkrejtvénybe, és
                  kereste a nagyszülőket, szépszülőket, dédszülőket, aztán a legérdekesebbet, az
                  Őst, a Vagyonszerzőt, a primus acquirenst, ki leleményével
                  egész nemzedék szerencséjét alapította meg, vitézi tetteivel dicsőséget sugárzott
                  minden ivadékára. Feje asztalnokoktól, csillagkeresztes hölgyektől, máltai
                  lovagoktól zsibongott. Nagy tisztelettel beszélt azokról, kik udvarképesek.</p>
				<p>Ha nem akadt munkája, ismerőseit szedegette elő. Cifra Géza törvényes származását
                  is ki akarta mutatni. Egy ideig szépen haladt a genealógiai
                     tabella, át is rándult vele együtt a szomszéd megye levéltárába, hogy
                  újabb adatokat gyűjtsön, de a munka egyszerre megakadt. Cifra Géza apai dédapjáról
                  már sem ő, sem az okmányok nem adtak pontos fölvilágosítást. Így családfája,
                  melyet Ákos rajzolni kezdett, abbamaradt, lombosodó ágai elhervadtak, mintha
                  pusztító vihar dúlta volna föl. Valahányszor kezébe került ez a rajz a többi
                  iratai között, gúnyos mosoly suhant át arcán. Cifra Géza nem is volt nemes ember,
                  csak afféle közönséges jöttment.</p>
				<p>Mi mindent tudott azonban mesélni az ő őseiről, kiket jobban ismert az élőknél: a
                  Vajkay Ádámokról, Sámuelekről, kik fölvidéki sasfészkeikben laktak, leányokat
                  raboltak, a nőkről, a Klárákról, Katalinokról, Erzsébetekről, kik Mária Terézia
                  púderes báljain szerepeltek, vagy felesége családjáról, a hatalmas Bozsókról,
                  birtokaikról, melyeken a tizennyolcadik század közepéig főúri gazdagságban éltek,
                  egy-egy szóról, melyet a régi atyafiak elejtettek valahol századok mélyén, és
                  arról az arany liliomról is, mely címerük vörös mezőnyében nyiladozott. Olyan régi
                  vér lüktetett bennük, hogy nemesi levéllel nem is rendelkeztek, mert nemességüket
                  donációs birtokkal kapták, címerüket is ősi usus jogán
                  használták. Dolgozószobája falán berámázva függött ez a címer, s családfája is,
                  melyet évtizedes, fárasztó munkával II. Endréig vezetett vissza, és tulajdon
                  kezével pingált ki halvány vízfestékkel. Szerény állására, kis jövedelmére való
                  tekintettel nem kérelmezhette a császári és királyi kamarásságát, noha sokszorosan
                  jogot tarthatott rá. De ez nem bántotta soha. Nem lévén hiú ember, őt csak az elv
                  érdekelte, az növelte titkos önérzetét, a kivitel már nem.</p>
				<p>Munkájával ötvenéves korában elkészült. Minden Vajkay és Bozsó származását
                  földerítette, akár éltek, akár haltak. Mit tehetett most? Böngészgetett régi
                  pergamentekben, papírokban, hártyákban, üldögélt dolgozószobája nyikorgó
                  kerevetén, melyet törökmintás szőnyeg borított, megfakulva ebben a régiségtári
                  levegőben. Ült itten, s a jövőre gondolt.</p>
				<p>De a jövőből csak annyi látszott bizonyosnak, hogy nemsokára meghal. Erről az öreg
                  emberek kíméletlen közönyével, döbbenetes tárgyilagosságával beszélt, ami
                  Pacsirtát meg a feleségét is gyakran megríkatta.</p>
				<p>Régen megboldogult szülei kriptájára sírkövet állított, sötétbarna márványból,
                  rávésetve arany betűkkel: A Vajkay-család sírboltja. A sírt
                  rendben tartatta, pázsitját öntöztette, négy puszpángot ültetett rá, és
                  olajfestékkel festette be azt a padot is, melyen a temetői látogatások idején
                  merengeni szokott.</p>
				<p>Közölte, hogy apja és anyja között óhajt majdan pihenni. Rendelkezett, hogy a
                  tisztaszobában ravatalozzák föl, a folyosót vonják be feketével, de csak két
                  pappal temessék. Testamentumát lepecsételt borítékban íróasztala alsó fiókjába
                  zárta, és figyelmeztette feleségét, hol találja majd meg akkor. A halálra való
                  készülődés utolsó éveit jobbára lefoglalta.</p>
				<p>Különösebb izgalmat csak akkor érzett, mikor a temetkezési egylet egy-egy tagja
                  meghalt. Ekkor kezében a halotti könyvecskével - így mondta mindig: könyvecske - a városba ment, elsőnek sietvén az egyletbe,
                  hogy befizesse illetékét, és hazajövet még egyszer föllapozta a füzetet, nézte,
                  bevezették-e a díjtételt, s kezével, melyen kéken puffadtak a kemény, meszes erek,
                  sárga, reszkető ujjával mutatta családjának, hogy minden rendben van.</p>
				<p>Most, hogy az aszfalton lépkedett, nem volt már nála a fehércsíkos gyapjútakaró
                  meg a kulacs, de úgy ment, mintha terhet viselne, nagyobbakat, mint előbb.
                  Felesége is gyámoltalanul járt a fal mellett, mintegy oltalmat keresve.</p>
				<p>Kisdiákok cirkáltak az utcákon, hazatérve a szeptember elseji könyvvásárról.
                  Eladták kigumizott könyveiket, újakat vettek helyettük, és nevetgélve a tanárokról
                  beszélgettek, főképp a két legszigorúbbról, Málvádyról, a számtan és fizika
                  professzoráról, meg a részeges Szunyoghról. Még nem volt lecke. Ma kezdődtek az
                  iskolák.</p>
				<p>Fél óráig tartott, míg hazavánszorogtak a Petőfi utcába, melynél már elfogyott az
                  aszfalt, és két oldalt gazzal fölvert, nyílt árok futott.</p>
				<p>Derék szomszédjuk, Veres Mihály, künn ült az utcán, árral, dikiccsel kezében.
                  Veres Mihály foltozó varga volt, küszködő, őszbe csavarodott kisiparos, ki
                  egészségtelen, sötétes műhelyében, melybe három téglalépcsőn kellett lemenni,
                  reggeltől estig dolgozott, kedvetlenül és lassan. Áporodott csirizszag szállt ki
                  innen, mely Vajkayék lakásába is beszüremkedett. A varga számtalan neveletlen
                  gyermeke a nagy, piszkos udvaron hancúrozott, disznóólak, üres kocsiszínek
                  között.</p>
				<p>Szemben emelkedett a Vajkay-ház.</p>
				<p>Ez a takaros, fehérre meszelt porta most is csöndben aludt. Az öt, utcára néző
                  ablak be volt csukva, függönyeik leengedve, krémcsipkéik az ablakpárnára lógtak,
                  melyeket ebben a hőségben sem vettek ki az ablakok közül.</p>
				<p>Ákos előkereste zsebéből a mindig nála levő kulcskötegeket, kinyitotta a fekete
                  rácsos kaput, bementek.</p>
				<p>A szobaajtót bezárta maga mögött, és minthogy belül két rézszögön télen-nyáron
                  vastag falszőnyeg függött a léghuzam ellen, azt most is gondosan
                  odaakasztotta.</p>
				<p>Kongó lakás fogadta őket. Csak ekkor kezdtek beszélni.</p>
				<p>- Hogy bírjuk ki? - szólt az asszony, könnyezve, a szűk folyosón.</p>
				<p>- Majd kibírjuk - mondta apa.</p>
				<p>- Péntek, szombat, vasárnap - számolta a nő az ujjain, mintha rózsafüzért
                  morzsolva imádkozna -, aztán hétfő, kedd, szerda, csütörtök - és megállt sóhajtva
                  -, péntek, egy hét. Egész hét, apa. Mit csinálunk nélküle?</p>
				<p>Ákos nem válaszolt. Ő kevesebbet beszélt, többet érzett, többet gondolkozott.</p>
				<p>De minthogy az asszony még mindig könnyezett, megjegyezte:</p>
				<p>- Na, ne sírj. Ma péntek van. Aki pénteken sír, az vasárnap nevet. Mi is majd
                  nevetünk, anya - mondta minden meggyőződés nélkül, és bement az ebédlőbe.</p>
				<p>Itt az asztal a délutáni fényes napsütésben állt, zsíros tányéraival, poharaival,
                  az ebédtől maradt morzsáival, melyeket Pacsirta máskor a kis morzsakefével azonnal
                  letisztogatott. De azért most is milyen gondos volt, milyen figyelmes. A
                  tisztaszobában, mielőtt elment, rendbeállította a székeket, a hálóban előre
                  megvetette az ágyakat, apa ágyát meg anya ágyát, az éjjeli szekrényre kikészítette
                  a két pohár vizet, s az üvegburás arany óra mellé, az almáriumra odatette a
                  mécsest, a gyufát is, hogy majd meggyújthassák.</p>
				<p>Anya a leányszobában rakosgatott. Ákos tanácstalanul benyitott ide is.</p>
				<p>A leány szobája valaha tiszta, fehér kápolnához hasonlított.</p>
				<p>Festései azonban idővel megkoptak, selyem párnái bepiszkolódtak, megszürkültek.
                  Üres szépítőszeres tégelyek álltak a szekrényekben, imakönyvek, melyekből
                  szentképek csipkés szélei látszottak, német fölírással, bársonyba kötött, cirádás
                  emlékalbumok, báli legyezők, telefirkálva nevekkel, táncrendek, illatzacskók,
                  hamis fürtök, melyek spárgán függtek.</p>
				<p>Pacsirta tükre az ajtó mellett, a legsötétebb sarokban lógott, északnak
                  fordítva.</p>
				<p>Csönd lebegett mindenen.</p>
				<p>- Milyen üres itt minden - sóhajtott az anya, és mutatta kezével.</p>
				<p>Ákos nem tudott mit mondani, s minthogy a hosszú házasság alatt elvesztette
                  kezdeményező erejét, ismételte:</p>
				<p>- Milyen üres.</p>
				<p>Átmentek megint az ebédlőbe.</p>
				<p>Itt az üvegszekrényben csillogtak a velencei emlékek, a balatoni emlékek, a karlsbadi
                  poharak, melyeket egy életen át fölhalmoztak, és öntudatlan kegyelettel
                  őriztek. Villogtak az apró-cseprő tárgyak is, melyek már egészen haszontalan,
                  alkalmatlan, olcsó portékák: a bazári ibrikek, a csöpp porcelán kutyusok, az
                  ezüstözött kancsócskák és aranyozott angyalkák, a vidéki élet e rémes bálványai,
                  melyek a támlás dívány felső állványára, oszlopos rekeszektől elválasztva,
                  mindennap külön-külön darabonként letörölgetve kerültek, és összerezzentek,
                  valahányszor leültek, mellükre pottyantak, valahányszor lefeküdtek. A képek is
                  mily fájóan meredtek rájuk. Dobozy, a magyar hős, ki a törökök elől menekülve,
                  hitvesét tartotta csupasz mellén, az első magyar minisztérium és Batthyány, kopasz
                  fejével, ki térdre ereszkedett, és karjait kitárva várta az osztrák zsandárok
                  gyilkos golyóját.</p>
				<p>- Menjünk ki talán a kertbe - indítványozta az asszony.</p>
				<p>- Menjünk ki.</p>
				<p>Kimentek a kertbe. Sárga, tikkasztó hőség fogadta őket. Kényes, fehér cicák
                  sétáltak a smaragd gyöpön. A kútnál edény állt, benne poharak, és az üveg a vízben
                  szivárványlott. Egy napraforgó hajlott szárán a lángoló nyugat felé emelte
                  napimádó arcát. Vadgesztenyefák, ákácok, ecetfák meredeztek. Hátul, a falnál az
                  alkörmös mutogatta sötét, érett bogyóit.</p>
				<p>Leültek a padra, melyen Pacsirta horgolni szokott, egymás mellé.</p>
				<p>- Szegényke - szólt anya -, legalább kipiheni magát. Aztán - és nem szólt
                  többet.</p>
				<p>- Micsoda?</p>
				<p>- Hátha akad valaki.</p>
				<p>- Ki valaki?</p>
				<p>- Valaki - mondta az anya félénken -, valami szerencséje - tette hozzá bátran, az
                  asszonyok megható szemérmetlenségével.</p>
				<p>Az apa ingerülten elfordult. Szégyellte, hogy hallotta azt, amit annyiszor hiába
                  hallott, azt, amire folyton gondolt, azt, ami sok keserves csalódást, arcpirító
                  fölsülést okozott neki. Durvának tartotta felesége megjegyzését. Vállat vont. Majd
                  alig hallhatóan mondta:</p>
				<p>- Ugyan.</p>
				<p>Zsebóráját nézegette.</p>
				<p>- Mit is mondott? - kérdezte.</p>
				<p>- Kicsoda?</p>
				<p>- Ő - szólt az öregúr, és felesége megértette, hogy Cifra Gézáról van szó.</p>
				<p>- Öt húszkor.</p>
				<p>- Fél hat - felelt az apa -, most érkezett meg.</p>
				<p>Ez a gondolat kissé megnyugtatta mindkettőjüket. Fölkeltek a padról, végighaladtak
                  az orgonabokrok közt, melyek alatt kőtörpe állt őrt. Pacsirtával együtt ebben az
                  időben indultak sétálni, néptelen mellékutcákon a kálváriáig és vissza. Most nem
                  mentek el.</p>
				<p>Többször körüljárták a kertet, egymás mellett, egyre gyorsabb ütemben. Ákos azt
                  remélte, hogy a lovak a pusztán nem ragadták el és Tigris nem harapta meg a
                  leányt. Anya utána bandukolt, megosztotta és eloszlatta aggodalmait. Úgy látszott,
                  hogy ez a hét, melyet egyedül kell tölteniök, rosszul kezdődik, nagyon rosszul:
                  végtelennek, kilátástalannak rémlett.</p>
				<p>Pacsirta megígérte, hogy mihelyt megérkezik, hazasürgönyöz. A sürgönyt megírták
                  otthon, csak föl kellett adnia. Mindössze ennyi volt:</p>
				<p>
                  Szerencsésen megérkeztem.
               </p>
				<p>Lassan bealkonyodott. Darabig várták a sürgönyhordót, künn a kertben, de mert itt
                  nem találták helyüket, bementek, abban a hitben, hogy akkor mindjárt
                  megérkezik.</p>
				<p>Múltak az órák, mégsem jött.</p>
				<p>Ákos bezárta az ajtókat. Mint minden este, megnézte, hogy a bútorok, a szekrények
                  ruhái mögött nem áll-e valaki, majd kilenc tájban, mikor rendesen le szokott
                  feküdni, a hálószobába tért feleségével, és itt az ágyra heveredett ruhástul.</p>
				<p>Elcsigázva a fáradtságtól, azonnal elnyomta az álom.</p>
				<p>Álmában ismét a Széchenyi utcán ment feleségével meg Pacsirtával az állomás
                  felé.</p>
				<p>De most letértek a rendes útról, és egy kevésbé ismerős utcába csaptak, aztán az
                  alagúton át, mindenféle kerülőkkel, valami fatelepre jutottak.</p>
				<p>Itt egyszerre észrevette, hogy leánya hiányzik. Feleségére pillantott, és ez egy
                  tekintettel erősítette meg borzasztó sejtelmét. Az asszony tekintete pedig nemcsak
                  azt jelezte, hogy eltűnt a leány, hanem azt is, hogy elrabolták, azok, kik már
                  sokszor, azok a rejtélyes fickók, kik félig vaspáncélos, középkori lovagokhoz, félig fekete álarcos bohócokhoz hasonlítottak.</p>
				<p>Ákos futni kezdett előre, a fatelep felé, majd megijedve a magánytól, visszafelé
                  szaladt. Pillanatra úgy rémlett, hogy látta is őt. Egy palánk mellől, mely az ő
                  kerítésükre emlékeztetett, Pacsirta esdekelve emelte rá ferde szemét, mint csöndes
                  őrült, és kezét feléje nyújtva kérte, hogy segítsen rajta, úgy látszik, be volt
                  oda zárva. Ákos épp nyújtani akarta feléje kezét, de erre eltűnt.</p>
				<p>Később hiába kereste, nem találta sehol. Kapukon zörgetett, kocsmákban
                  érdeklődött, betért egy gyanús házba is, valami külvárosi bordélyházba, hol ronda
                  dajnák kinevették, és majd megverték. Végre egy műhelyfélébe ért, melybe több
                  lépcsőn kellett lemenni, a föld alá.</p>
				<p>Itt zöld kötényben gubbasztott egy munkás, de nem Veres úr, hanem holmi gonosz,
                  sunyi ember, ki hivatalos sapkát viselt, bádog számmal, láthatóan mindent tudott már, és rá sem nézett Ákosra,
                  csak a cinkosok közönyével mutatott egy függönyös üvegajtóra. Ákos berontott ide,
                  és a homályos benyílóban valóban meglelte leányát: Pacsirta a földön hevert,
                  rettenetesen megcsonkítva, kopaszra nyírva, késszúrásokkal mezítelen mellén,
                  holtan.</p>
				<p>Az asszony csöndesen tett-vett a szobában, hogy föl ne keltse alvó férjét.
                  Hallotta szaggatott lélegzését, mely a kiabálást előzi meg, nézte nyugtalanul
                  forgó fejét a kispárnán. Ákos első álma gyakran lidérces volt, melyből
                  szívdobogva, állati ordítással riadt.</p>
				<p>Odament, föléje hajolt, ujjával megérintette ura homlokát.</p>
				<p>Ákos fölült az ágyban. Egy korty vizet ivott.</p>
				<p>Szemét tágra meresztette.</p>
				<p>Még mindig látta az álom-alakokat, kikkel már sokszor találkozott. De most is
                  csodálkozott, hogy az, ki mindene, és oly csöndesen élt szegény, álmában ily
                  drámai szörnyűségek középpontja.</p>
				<p>Pacsirtát ilyen álmai után mégjobban szerette.</p>
				<p>Felesége a sürgönyről beszélt.</p>
				<p>- Még nem jött meg? - kérdezte Ákos.</p>
				<p>- Még nem.</p>
				<p>Erre berregett a konyha csengője. Az asszony fölugrott, szaladt ajtót nyitni.</p>
				<p>- Itt van - kiáltotta, és visszajött. - Szerencsésen
                     megérkeztem - olvasta.</p>
				<p>Ákos kezébe vette, s nézte boldogan, hihetetlenül: - Szerencsésen megérkeztem - olvasta ő is.</p>
				<p>Megnyugodva, mosolyogva előbbi izgalmukon, levetkőztek, eloltották a lámpát, mind
                  a ketten elszenderedtek.</p>
				<p>Ideje is volt, mert már elmúlt éjfél.</p>
			</div>
			<div type="chapter">
				<head>NEGYEDIK FEJEZET</head>
				<head>(melyben fölvonulnak Sárszeg nevezetesebb alakjai a Magyar Király éttermében,
                  köztük Környey Bálint is)</head>
				<p>Szombaton a tanyák népe a város felé özönlött, mert ezen a napon volt a
                  hetivásár.</p>
				<p>Még sötét hajnalban érkeztek az asszonyok. Zötyögtek a kövezetlen utakon
                  kocsijukkal, a szemét valóságos uszályát húzva maguk után. Először megitatták rívó
                  csecsemőjüket, kik kalarábés-kötegek között mozogtak, valahol a kasban. Kikotorták
                  a csizmaszárból a tejesüveget, melynek szopókáján már rajban feketültek a legyek,
                  éhes magzatjaik szájába nyomták, azok pedig mohón kortyintgatták a meleg,
                  megsavanyodott tejet.</p>
				<p>Később besétáltak a kékbeli parasztok is. Odaálltak a Széchenyi térre a
                  szakállszárítóra, s kurta pipával agyarukon kaszinóztak. Marhavészről meg adóról
                  beszélgettek. Mellettük a kisiparosok külön csoportban azon panaszkodtak, hogy
                  nincs pénz, sehonnan sem lehet szerezni, az urak csak a biztosat szeretik, a
                  takarékba rakják, az Agrár Bankba, ötös kamatra.</p>
				<p>Zsibongott a piac a ragadó hőségben, minden színben, minden lármával. Kofák
                  zsákjában vörösen virított a paprika, mint a szemben levő festékesbolt ajtajában a
                  cinóberfesték. Káposzták teregették ki világoszöld selyemfodraikat, szőlők fürtje
                  lilult, tök fehéredett, túlérett dinnyék sárgultak Lőrincnap után, kolerás,
                  émelyítő szaggal, s távolabb, a Petőfi utca felé, a mészárosok során, féldisznók
                  lógtak vaskampókról a nyershús barbár pompájával, és tornaingben bajnokmellű
                  székállólegények csontokat törtek bárddal. Alább, hol a gerencsérek tanyáztak, a
                  Bólyai utca felé, az edénypiac csörömpölt. Baromfiak csipegtek, cselédek
                  nyelveltek, úriasszonyok sopánkodtak a drágaság miatt. Föléjük pedig szürke
                  ezüstfátyolt vont a por, Sárszeg gyilkos pora, mely megtizedelte az itteni
                  gyermekeket, s a felnőtteket korai halállal sújtotta.</p>
				<p>Ijas Miklós, a Sárszegi Közlöny alig huszonnégy éves
                  segédszerkesztője, a Széchenyi kávéház egyik tükörablaka mögül szemlélte ezt a
                  képet. Duplagallért viselt, divatos angol ruhát, vékony, lila nyakkendőt.</p>
				<p>Fél tízkor ébredt, tüstént átjött ide, hogy elolvassa a pesti lapokat, s noha még
                  nem reggelizett, rumos feketét rendelt, egymás után gyújtott cigarettáira. Szája
                  vonaglott az undortól.</p>
				<p>Mindennap ezt látta. A tükörablakon túl mintegy akváriumban úsztak előtte a
                  sárszegi élet egyéb nevezetességei is.</p>
				<p>Először Galló ügyész ment a törvényszékre, barna aktatáskájával kezében,
                  hajadonfőtt, ráncolva magas homlokát, s nyájas arckifejezéssel szigorú vádbeszédén
                  gondolkozott, melyet egy sváb rablógyilkos ellen fog tartani. Városi urak haladtak
                  lassan, elefántcsont fogantyús sétabottal. Priboczay már kiállt a Mária
                  gyógytárba, és tollkésével szokott napi körömtisztogatását végezte. Füzes Feri az
                  Úri Kaszinó felé sietett.</p>
				<p>Füzes Ferinek a kaszinó társalgójában találkoznia kellett az ellenfél segédeivel,
                  hogy jegyzőkönyvet vegyenek föl, és a hetek óta húzódó, kényes ügyét a
                  párbajkódex szabályai szerint jobbra vagy balra eldöntsék. Provokálás,
                  megverekedés, becsületbíróság, nehéz lovassági kard, bandázs, öt lépés avansz,
                  végkimerülés viharzott koponyájában. Hegyes orrú lakkcipője csikorgott az
                  aszfalton.</p>
				<p>Ő volt az összes lyukas becsületek sárszegi kifoltozója, igazi gavallér, igazi
                  gentleman, igazi úrifiú. Eau de Cologne-szagot árasztott. Mosolyogva ugrándozott,
                  mert szájáról sohasem tűnt el az az édes, semmit sem jelentő, idétlen mosoly,
                  melyet úgy viselt, mint nyáron divatos szalmakalapját, télen kamásliját.</p>
				<p>Megyei kocsik repültek. Hajdúk ültek a bakon, kékfehér zsinóros díszruhában, s
                  kalpagjuk szalagja libegett. Aztán föltűnt a Széchenyi utca járdáján egy hatalmas
                  termetű, sárga bajuszos úr is, Környey Bálint.</p>
				<p>Környey Bálint foglalkozására nézve tűzoltó-főparancsnok volt, de tulajdonképp a
                  sárszegi társadalom hatalmas faktora, mindenkinek barátja, ismerőse, ki mindig,
                  mindenütt jelen volt. Híres ivó, a Párducok című
                  asztaltársaság elnöke, híres sportember, ki kettétöri az ezüstforintost, a
                  diákversenyre díjat tűz ki, azonkívül híres szervező, ki a tarligeti tavon minden
                  nyáron “velence éj”-t rendez rakétákkal, kivilágítással. Még most is ott
                  rongyolódtak a falon azok a kis plakátok, melyek a júliusi “velencei éj”-t
                  jelentették be a n. é. közönségnek.</p>
				<p>Botját fölemelve köszöntötte a szerkesztőt. Ijas hanyagul viszonyozta ezt, mert
                  itt csak azt tudták róla, hogy szerkesztő, de nem tudták, hogy micsoda költő.</p>
				<p>Tizenegy óra után a Petőfi utcában még minden csöndes volt. Veres úr ezt észre is
                  vette egészségtelen, sötétes műhelyéből. Vajkayék azelőtt minden áldott nap már
                  hétkor fölkeltek, Pacsirta kinyitotta az ablakokat, és szellőztetett,
                  takarított.</p>
				<p>Most kissé elaludtak az öregek. Még mindig égett az éjjeli mécs az üvegharangos
                  ütőóra mellett.</p>
				<p>Csak akkor nyitották föl szemüket, mikor a féltizenkettőt is elverte. Meglepődtek,
                  hogy egyedül vannak. Pár pillanatig hallgatóztak, de a szomszédos leányszobából
                  semmi nesz sem hallatszott. Szívüket megcsikarta a tegnapi kínzó szorongás, s újra
                  át kellett élniök, amit már átéltek.</p>
				<p>Ezzel együtt azonban más is jelentkezett, ami nem kevésbé volt kínzó: gyomruk
                  korogni kezdett, hatalmasan, követelve a maga jogát, elnémítva minden más
                  panasz-szót.</p>
				<p>Fektükben még kitömte az álom, levegőétkeivel, színes fátylaival. Mikor azonban
                  felöltözködtek, érezték, hogy üres, és tenyerüket fájdalmasan rászorították.</p>
				<p>- Nagyon éhes vagyok - mondta apa.</p>
				<p>- Én is - mondta anya.</p>
				<p>És mosolyogtak ezen a gyarlóságon.</p>
				<p>De nem csoda, hogy megéheztek. Tegnap elfelejtettek vacsorázni, aztán az ebédet is
                  csak hűbelebalázs nyelték le. Márpedig az ilyen étel sohasem táplál.</p>
				<p>- Hamar a teát.</p>
				<p>- Igen, a teát.</p>
				<p>Anya kiment a konyhába teát főzni.</p>
				<p>Vajkayék nem tartottak cselédet. Mióta hat évvel ezelőtt elment Örzse, Pacsirta
                  dajkája, egy megyei hajdú leánya, ki húszéves korától fogva náluk szolgált,
                  fölvettek egy-egy leányt, de azok csak pár hétig maradtak. Pacsirta szigorú volt
                  hozzájuk, csukott mindent, főképp a cukrot, sokat követelt tőlük, és mind idő
                  előtt megszöktek. Új cselédet nem akartak házukba venni, takarékoskodniok is
                  kellett, nézni minden krajcárra, aztán a mai lányok már loptak, pletykáltak. A
                  cseléd fölöslegesnek is mutatkozott. Pacsirta meg az édesanyja mindent elvégzett,
                  sokkal jobban. Szenvedélyesen tisztogattak, a szakácskodásba pedig egyenesen
                  beleszerettek. Folyton sütöttek, főztek.</p>
				<p>Anya és apa megitták a teát. Éhüket azonban nem verte el, csak kimosta gyomrukat,
                  növelte az űrt. Nyomban az ebédre gondoltak.</p>
				<p>Már hetekkel ezelőtt elhatározták Pacsirtával együtt, hogy erre a pár napra -
                  hiszen csak egy hét az egész - nem főznek otthon. Pacsirta, ki a konyhát vezette,
                  a Magyar Királyt ajánlotta, Sárszeg legnagyobb vendéglőjét, mint ahol még
                  legtűrhetőbb a koszt.</p>
				<p>Mindhármuknak lesújtó véleménye volt a vendéglőkről, s bár alig fordultak meg itt,
                  órákig tudtak beszélni fitymáló, sajnálkozó arccal, micsoda moslékszerű levest,
                  mócsingos, rágós húst, kotyvasztott tésztákat adnak szegény agglegényeknek, a
                  családtalan fiatalembereknek, kik nem ismerik a jó “házit”, és micsoda förtelmes
                  tisztátalanságok fordulnak elő ilyen konyhában. Ó, az ottani levesek, az ottani
                  húsok és az ottani tészták. Cifra Gézának is gyakran kifejtették ezt.</p>
				<p>Most erőszakot kellett tenniök, hogy legyőzzék undorukat, melyet maguk
                  növesztettek nagyra, mesterségesen. Útközben vigasztalgatták egymást. Szemüket
                  összehúzták, orrukat elfintorították, mikor beléptek a Magyar Király óriási,
                  tejüveggel fedett, nappal is négy ívlámpával világított, barátságos, tiszta
                  éttermébe.</p>
				<p>Ákos leült egy asztalhoz, feleségével.</p>
				<p>Patyolatfehér abrosz terült eléje, középütt csokor virág állt, mellette sótartó,
                  frissen púpozott sóval, paprikával, borstartó, mustáros üveg, ecet, olaj, oldalt
                  ezüstszárú üvegtálon almák, őszibarackok, fonott kosárkákban frissen sütött,
                  ropogós császárzsemlyék, sóskiflik, mákkal hintett cipócskák. Épp akkor lépett be
                  két fehérsipkás cukrászfiú is, hosszú deszkán rengeteg krémeslepényt hozva,
                  melynek dús, tojásos tölteléke csudásan aranylott a cukorral vastagon szórt,
                  barnapirosra sült, omlatagnak látszó vajastészta kérge alatt. Csak futó pillantást
                  vetett oda az öreg, bizonyos halvány megvetéssel, aztán fölvette az étlapot.
                  Feleségének adta.</p>
				<p>- Rendelj valamit. Én meg se nézem.</p>
				<p>- Mit akarsz?</p>
				<p>- Mindegy - szólt Ákos. - Egészen mindegy. Akármit.</p>
				<p>Körülnézett a teremben. Nem volt itt kellemetlen, semmi esetre sem olyan
                  kellemetlen, mint ahogy gondolta.</p>
				<p>Majdnem minden asztalnál ültek már. Nem ismerte őket, és a vendégek sem tudták
                  róluk, kicsodák. Hiszen olyan elvonultan éltek, hogy idegeneknek számítottak,
                  maguk is úgy érezték, hogy egy új város éttermébe csöppentek.</p>
				<p>Szemben velük azonban ismerős ült: Weisz és társa, egyedül. Weisz úr magában járt
                  mindig, a társa nélkül, kit csak kevesen ismertek. De azért csak így hívta őt
                  mindenki Sárszegen: Weisz és társa.</p>
				<p>
                  Weisz és társa tehát föltekintett az előtte levő
                  ezüstcsajka lanyha páráiból, melyek csíptetőjét köddel vonták be, s köszöntötte
                  Ákost. Csak futóan, mert teste-lelke az evéssel volt elfoglalva. Meregette a
                  gulyáslevest, a kockára vagdalt piros gulyáshúst, kirakta az M. K. monogramos
                  porcelántányérra, s a tojásdad burgonyát kanalával morzsolgatta össze. Jóízűen,
                  gyorsan evett. A levet, a remek zsíros levet villájára tűzött zsemlyedarabkákkal
                  mártogatta ki.</p>
				<p>A pincér tányérukba öntötte a barna húslevest, melynek forró fölszínén zsírba
                  sütött, könnyű borsógömböcskék libegtek, palacsintatésztából. Utána rizses csirkét
                  rendeltek, melyet otthon is gyakran készítettek, majd máglyarakást. Ákos elég jó
                  étvággyal, elég gyorsan elfogyasztott mindent.</p>
				<p>- Milyen volt? - kérdezte felesége, ki madárétkű lévén, csak villahegyről evett, s
                  ilyen dologban nem érezte magát illetékesnek.</p>
				<p>- Meglehetős - szólt az öreg -, egészen - kezdte magát, lelkes hangon, de
                  meggondolta -, egészen meglehetős - igazította ki magát.</p>
				<p>Fizettek, de még üldögéltek kicsit, komoran, elfogódottan.</p>
				<p>Kanalak, villák, kések zengettek mindenütt, ezüst trillával. Az emberek teljes
                  meggyőződéssel táplálkoztak, tudva, hogy igen fontos dolgot visznek véghez.
                  Magányos urak önzően ettek, a családok pedig kedélyesen eltelepülve, asztalkendőt
                  kötve kisfiúk, kislányok nyakába.</p>
				<p>Ákos többször feleségéhez hajolt.</p>
				<p>- Ki ez?</p>
				<p>- Nem ismerem.</p>
				<p>- És ez?</p>
				<p>- Ezt sem ismerem.</p>
				<p>Mellettük honvédtisztek tanyáztak, kik nemrég érkeztek vissza a bileki
                  helyőrségből.</p>
				<p>A délceg fiúk sóskiflit ropogtattak egészséges, fehér fogaik alatt, és
                  fogpiszkálóra tűzve ajókagyűrűket emeltek ki bádogdobozok olajos mélyéből. Ákos
                  búsan szemlélte őket. De amint nevetni kezdtek, lesütötte szemét. Bántotta a
                  fiatalemberek tekintete, kik bizonyára vidám lányos házakhoz járnak, kaucióra
                  számítanak, más, egészen más világban élnek, mint ők. Hogy leplezze zavarát,
                  melyet a sok ráirányuló tekintet okozott, kezébe vette az étlapot, és nézegette,
                  csupa unalomból.</p>
				<p>Távol a sarokban, hol I. Ferenc József király arcképe lógott, magyar tábornoki
                  egyenruhájában, a pálma mellé nagyobb társaság ült le, mely minden délben itt
                  villásreggelizett, s a pincérek kitüntető figyelemmel sürögtek-forogtak körötte.
                  Csonthúst, paprikás virslit ettek, és egymás után hajtogatták fel a korsó söröket.
                  Vajkayék csak Gál doktort ismerték itt, a háziorvosukat, egy rövidlátó, társadalmi
                  életet élő urat, ki folyton vendéglőkben, kávéházakban, színházban tanyázott, és
                  rejtély, hogy mikor gyógyított, meg Priboczayt, a kedves, csöndes patikust, ki
                  mint alelnök foglalt helyet az asztalnál. Bólongatott szelíd fejével, melyen a
                  gyér, szőke haj már tíz év óta elvesztette színét, de sehogy sem akart megőszülni,
                  csak halvány lilaszínűvé vált, mintha festené.</p>
				<p>De itt volt a város színe-java is.</p>
				<p>Fehér tata, az Agrár Bank sárszegi fiókjának igazgatója, Galló ügyész, ki már
                  megtartotta szigorú vádbeszédét a rablógyilkos sváb ellen, és még sokan, igen
                  sokan.</p>
				<p>Füzes Feri elintézte a párbajt, balra, súlyos feltételekkel. Nem szólt erről
                  senkinek, mint gentleman és úrifiú, csak Gál doktort, a társadalmi orvost vonta
                  félre a hosszú asztal sarkába, és ott még jobban mosolyogva, mint rendesen
                  szokott, közölte vele, hogy holnap reggel megverekszenek az urak a városerdőben, a
                  már ismert helyen, hozza magával orvosi műszereit. Végkimerülés, természetesen,
                  végkimerülés.</p>
				<p>Ötpercenként nyílt az ajtó. Az újonnan érkezőket majdnem mind ez a társaság nyelte
                  el.</p>
				<p>Egy óra után, hogy vége volt az iskolának, a tanárok állítottak be, Málvády, a
                  számtan és fizika szigorú professzora s Szunyogh, a latin nyelv tanára.</p>
				<p>Gál doktor nyomban maga mellé ültette Szunyoghot. Anélkül, hogy valamit szólna,
                  Szunyogh csuklóját a nagyujja és hüvelykujja közé fogta, bal kezével kivette
                  aranyóráját, figyelmesen olvasni kezdte a tanár pulzusát.</p>
				<p>Cudar állapotban volt már szegény Szunyogh. Két évvel ezelőtt a delirium tremens
                  kétségtelen tünetei mutatkoztak rajta, és családja bedugta egy szanatóriumba. Itt
                  kissé magához tért, de mihelyt kijött, visszaesett régi betegségébe.</p>
				<p>Valaha csodálatos tehetség volt, de Sárszegen ivásnak adta magát, szenvedélyes
                  alkoholista lett, diákjai azt rebesgették, hogy zsebében tartotta a
                  pálinkásbutykost, és előadás alatt is ki-kiszaladt a folyosóra, hogy húzzon belőle
                  egyet. Különben már hónapok óta nem tudott aludni sem, fázott, vastag felöltőt
                  viselt nyáron is, és cipőjét vattával bélelte, hogy lábai ne dideregjenek. Kövér
                  arca, dupla tokája téglavörösen izzott. Gyermekkék szemét könnyen borították. Már
                  most délelőtt részeg volt.</p>
				<p>Csuklója, jéghideg csuklója, reszketett az orvos meleg kezében. Vastag
                  felöltőjében, föltűrt gallérral ült az étteremben, s félénken, mint ahogy a
                  diákjai tekintettek rá, az orvosra nézett.</p>
				<p>Gál doktor lenyomta órája fedelét, mely a rugón halkan, aranyzajjal kattant, és
                  ránézett Szunyoghra. Mint mindennap, most is lelkére igyekezett beszélni. Dicsérte
                  az élet megannyi szépségét, eszébe idézte feleségét, eladó leányát, becsvágyát is,
                  a Philologiai Közlönyben megjelent értekezéseit, s azt sem
                  titkolta, milyen szörnyű sors vár rá rövidesen, ha nem szakít eddigi életmódjával.
                  Szunyogh hallgatta, pislogott szőke szempilláival. Vastag törzse ide-oda ingott,
                  lesoványodott lábai reszkettek. Aztán megfogadva tanácsát, csak három deci
                  asztalit rendelt.</p>
				<p>Vajkayék már indulóban voltak, mikor belépett Környey Bálint, két úrral.</p>
				<p>Az egyik Szolyvay volt, a közkedvelt komikus, a másik kürtőkalapban, nagyon
                  elegánsan, mintha skatulyából ugrott volna ki, egy magas színész, a sárszegi
                  leányok, asszonyok bálványa, Zányi Imre, a hősszerelmes.</p>
				<p>Eddig is otthonosan viselkedett az asztaltársaság, de a lárma, kacagás csak most
                  hágott tetőpontra. Környeyt öblös hahota fogadta, ami az elnököt meg is illeti. Ő
                  pedig megállott előttük, mintegy szemlét tartva a párducokon.</p>
				<p>- Szervusztok, urak.</p>
				<p>A Párducok című asztaltársaság vagy húsz évvel ezelőtt
                  alakult Sárszegen, azzal a nem megvetendő céllal, hogy a szeszfogyasztást
                  népszerűsítse és a férfibarátságot ápolja. A párducoknak inniok kellett
                  napszámban, lelkiismeretesen, akár bírták, akár nem. Ákos is közéjük tartozott,
                  mindjárt az asztaltársaság megalakulásakor, de aztán hirtelen megöregedett,
                  “elsavanyodott”, ahogy mondták, és nem nézett többé feléjük. Mások kidőltek,
                  meghaltak idült szeszmérgezésben, májzsugorodásban, mely a sárszegi férfiéletek
                  rendes befejezője. Ezeknek sírját évenként megkoszorúzza az asztaltársaság, mikor
                  Környey beszél, az ifjak, párduc-kölykek és az öregek könnyeznek, kik deresedő
                  fejjel is állják a sarat, s még mindig párducok.</p>
				<p>Környey Bálint letelepedett közéjük. Mindenkihez volt egy nyájas szava. Ahogy
                  azonban szájához akarta emelni a söröskorsót, észrevette Ákost, kedves, ifjúkori
                  pajtását, régi cimboráját. Elmosolyodott, majd hanyatt dőlt a meglepetéstől. No de
                  ilyent. Kezét lengetve intett neki, és vidéki szokás szerint átkiáltott
                  asztalához:</p>
				<p>- Szervusz, öreg.</p>
				<p>- Szervusz, szervusz.</p>
				<p>Már nem sok kapcsolat volt közöttük, csak annyi, hogy Környey, mikor vadászott a
                  birtokán, pár foglyot, pár vadkacsát küldött neki.</p>
				<p>De most, hogy meglátták egymást, örültek.</p>
				<p>Az asztaltársaság az üdvözlésre halkította hangját. Odahajolt szeretett elnökéhez,
                  ki magyarázott valamit, nyilván elmesélte, kiket köszöntött. A párducok néhány
                  pillanatig tisztelettel, nem minden szomorúság nélkül tekintettek Vajkayék
                  magányos asztala felé. Környey Bálint fölkelt.</p>
				<p>- Isten hozott, Ákoskám - mondta, mielőtt asztalukhoz ért volna, majd kezet
                  csókolt az asszonynak, és kezelt Ákossal is.</p>
				<p>- Ezt föl kell írni a kéménybe, fekete krétával - és nevetett. - Hogy kerülsz te
                  ide?</p>
				<p>- Ebédeltünk - szólt Ákos, de aztán csak ötölt-hatolt.</p>
				<p>- Öreg párduc - szakította félbe Környey, és megfenyegette ujjával -, egészen
                  hűtlen lettél hozzánk. Mért nem nézel föl egyszer a kaszinóba?</p>
				<p>- Kérlek alássan, én már nem iszom, nem dohányzom, nem kártyázom. Aztán, kérlek
                  alássan - gondolkozott -, megvénültem.</p>
				<p>A két barát bólintott. Mutatták egymásnak fejükön a barátpilist, mennyire
                  megkopaszodtak.</p>
				<p>Eldiskuráltak erről-arról, régi emberekről, híres mulatozásokról. Környeyt azonban
                  nemsokára hívták az asztalhoz. Bocsánatot kért. Vajkayéknak is menniök
                  kellett.</p>
				<p>Kiballagtak az utcára.</p>
				<p>Éjszaka valahol eshetett, enyhült a rekkenő meleg, puha, kedves fény öntött el
                  mindent. Ákos kihúzta magát, tüdejébe szívta a levegőt. Melegség ömlött el
                  tagjaiban, kezdődött az emésztés: az ételek jótékony, erőnevelő anyagukat most
                  küldték szét a véráramba.</p>
				<p>Az érdeklődés, mely a vendéglőben megnyilatkozott irántuk, követte őket itten is.
                  Utánuk fordultak. Nem mintha valami feltűnő lett volna rajtuk, de itt az utcán még
                  nem szokták meg őket, mint azokat az öreg díványokat, melyek rendesen benn állnak
                  a szobában, és furcsák, mikor évenként egyszer-kétszer kiállítják a szabad
                  levegőre, hogy szellőződjenek.</p>
				<p>Nem iparkodtak. Lassacskán, módosan sétáltak, lépegettek a söpört aszfalton,
                  melyet keramit-téglák kereteztek, fogadták a sétálók üdvözlését, kik a hőség
                  múltán mintha nyájasabban köszöntenék őket. Átadták magukat a délután
                  hangulatának.</p>
				<p>Harangoztak. Bim-bam, Sárszegen folyton harangoztak. Reggeli misére, vecsernyére,
                  temetésre, nagyon sok temetésre. A Széchenyi utcán három koporsós-üzlet is volt
                  egymás mellett és két sírköves-bolt. Aki először járt itt, s hallotta ezt a
                  fülsiketítő harangozást, és látta ezeket a koporsós- meg sírköves-boltokat, azt
                  hihette, hogy az emberek nem is élnek itt, csak meghalnak. A kereskedők pedig benn
                  ültek boltjukban, a koporsók, sírkövek mellett, minden kereskedő vakbuzgó hitével,
                  hogy az embereknek épp az ő árujuk kell, s ebből a boldogító rögeszméből
                  meggazdagodtak, fölnevelték gyermekeiket, úrian eltartották családjaikat. Ákos
                  benézett ilyen üzletbe. Egymás mellett álltak az érckoporsók, minden méretben, a
                  gyermekkoporsók is, de a boltos szivarozott, a boltosné újságot olvasott, az
                  angóramacska pedig a fakoporsóban mosdott. Nem volt ez csúnya.</p>
				<p>A Mária gyógytár üvegkorsóin rézsút bukott el a napsugár, s aranybetűs cégére
                  Priboczay nevével, valamint védőszentje, a kígyót tipró Mária és mellette a pogány
                  Aesculapius testvérien világított. Minden ragyogott.</p>
				<p>Ragyogott minden szörnyűség. Még az orvosi műszerkereskedés kirakata is
                  tündöklött. Csillogtak az ezüstös csipeszek, a gumikesztyűk, az összecsukható
                  műtőágyak, s a bonctani bábu lékelt koponyáját, kék-vörös üvegszemét, véres szívét
                  tárta föl, késelt hasát tette közszemlére, csavargó beleivel, barna májával, zöld
                  epezacskójával. Sohasem merték ezt megnézni. De most megnézték. Borzasztó volt, de
                  érdekes volt.</p>
				<p>Aztán a többi kirakat, minden kirakat, hogy csábított, mennyi ígéretet, mennyi
                  üzenetet küldött feléjük. Tessék, kérem, az élet kínálta holmiit, tessék
                  vásárolni. Vadonatúj áruk, melyeket még nem használtak, a régiek, kopottak
                  helyett, selyempénztárcák, ízléses halmokban bársonyok és ruhaszövetek, zsebkendők
                  és sétapálcák, illatszeres üvegek, átkötve selyemszalaggal, pipák és szopókák,
                  ropogós szivarok és aranyhüvelyes cigaretták.</p>
				<p>
                  Weisz és társa előtt megálltak. Egy disznóbőr bőröndöt
                  csudáltak, melynek patent angol zára volt, nem olyan, mint az ő keshedt
                  vászonbőröndjüknek, meg egy krokodilbőrtárcát. Ettől az asszony nem is tudott
                  megválni. Jaj be remek, jaj be kedves. Ákosnak kellett figyelmeztetni, hogy már
                  menjenek tovább.</p>
				<p>Vajna úr kirakatában viszont irkák, tolltartók között könyvek sorakoztak,
                  melyeknek címlapját már kiszívta a kánikulai nap. Az öregurat ezek a pesti
                  irodalmi újdonságok a nemesi oklevelek avatag stílusa után valósággal
                  meghökkentették. Vad verseskönyvek meredtek rá, melyek akkor divatoztak, vigyorgó
                  ördögarcokkal, meztelen férfiakkal, őrjöngő nőkkel, kik hajukat kibontották,
                  szemüket elmeresztették.</p>
				<p>Ákos többször elolvasta a kiagyalt, álmodern címeket is: “Halálfutás - Életéjben”, “Aspasiám: - akarlak!”
                  Az asszony elmosolyodott, meglökte urát. De az nem nevetett, csak vállat vont.
                  Tudomásul vette, hogy ilyen is van, s bár furcsállta, nem tagadta, hogy
                  érdekelte.</p>
				<p>Otthon házicipőt vettek, kifújták magukat, pihentek. Sok minden történt.</p>
				<p>Még sütött a nap. Kinyitották az ablakokat, a lakást átjárta a lanyha légáram,
                  melyen arany por-oszlopok libegtek. Szemben velük Veres úr rongyos, szutykos
                  porontya, Gyurka ácsorgott. Száraz kenyeret majszolt, melyen a vastag, cukros
                  napfény végigcsorrant, mintha mézet pergettek volna rá, s a fiú nyalogatta.
                  Távolról behallatszott egy cigánybanda hangja. Hallgatták, ketten együtt.</p>
				<p>- Muzsikálnak - mondta anya.</p>
				<p>- Igen, valaki mulat.</p>
				<p>- Hallod? “Nincs cserepes tanyám...”</p>
				<p>Ákos, mikor esteledett, a levéltartóból behozta a pesti újságot.</p>
				<p>Egy hírlapot járatott, melyet még apja rendelt meg, és előfizetése családi
                  hagyománnyá vált, mert annak idején a magyar nemesi családok érdekeit istápolta.
                  Azóta az újság minden vízben megfürdött, megváltoztatta irányát, rá sem lehetett
                  már ismerni. Ellenkezőjét hirdette annak, mint amivel valaha indult és győzött. Az
                  öreg azonban ezt nem vette észre.</p>
				<p>Régi méltánylással beszélt róla, és mikor fölbontotta címszalagját, áhítat ült
                  arcára, templomi komolysággal merült egy-egy cikkébe, s ha véletlenül épp az ő
                  társadalmi osztályát szapulta, és ellene meg az atyjafiai ellen küzdött, azt
                  hitte, hogy nem egészen érti, amit olvas, még mindig bólingatott, s szórakozottan
                  - nem akarva ellentmondani - továbblapozott. Kicsit elfásult a cikkek iránt. Nem
                  olvasta többé, csak a vegyest, a házassági és halálozási rovatot. Aztán ezt is
                  abbahagyta. Hetekig föl sem nyitotta a számokat. Ott hevertek asztalán, töretlen
                  címszalaggal.</p>
				<p>Ma, minthogy későn kelt, és a sok járás-kelés ellenére még mindig nem álmosodott
                  el, böngészgette az újságot.</p>
				<p>Csakhogy nem jól látott. Vajkayék villanycsillárjai mind magasan lógtak, közel a
                  mennyezethez. Ezenkívül a négy körte közül hármat kicsavartak, hogy
                  takarékoskodjanak. Másra sokkal több pénzt költöttek, de ehhez a takarékossági
                  elvhez ragaszkodtak. Így állandóan félhomályban botorkáltak.</p>
				<p>- Nem látok - mondta Ákos.</p>
				<p>- Talán csavard be a körtéket.</p>
				<p>Ákos fölállt az asztalra, megigazította a villanyt. Négy lámpa gyulladt ki. Meleg,
                  egyenletes fény ömölt az ebédlőre.</p>
				<p>- Milyen barátságos - kiáltott az asszony.</p>
				<p>- Igen, így lehet olvasni.</p>
				<p>Az öreg föltette pápaszemét, és olvasni kezdett feleségének. A “Dreyfus-pör
                  második tárgyalása. A rennes-i katonai törvényszék előtt.” Az a francia kapitány,
                  kiről annyit beszéltek. Kiszolgáltatta a titkos aktákat a németeknek.
                  Hazaárulással vádolják, és most felel bűnéért a bírái előtt. Halálbüntetésről
                  írnak.</p>
				<p>Ez nem érdekelte az asszonyt.</p>
				<p>- “Vilmos császár Elzász-Lotharingiában.”</p>
				<p>- A német császár?</p>
				<p>- Igen, odautazik, és ki fogja jelenteni, hogy ez a tartomány mindörökké német
                  volt, és az is marad.</p>
				<p>- Elzász-Lotharingia?</p>
				<p>- Az, anya, amelyiket 1871-ben visszafoglaltak a franciáktól. Hej, akkor még
                  fiatalok voltunk. Én negyvenéves.</p>
				<p>Ákos elmosolyodott. Az asszony is. Kezét gyengéden az öregúr kezére tette.</p>
				<p>- Csak nem lesz megint háború - sóhajtott az asszony.</p>
				<p>- A franciák meg a németek - magyarázta Ákos - most sem nagyon szeretik egymást,
                  de úgy látszik, hogy mégiscsak kibékülnek.</p>
				<p>Külföldi hírek szálltak köröttük, villamos pezsgéssel telítették a szoba
                  levegőjét, melyben éltek, és belekapcsolták őket az egész világ izzó, keserű, de
                  nem dicstelen, nem érdektelen küzdelmébe. Nem sokat értettek belőlük, de mégis úgy
                  érezték, hogy nincsenek egészen egyedül. Milliók és milliók éppúgy küszködtek,
                  mint ők. És ezek a harcok most itt adtak találkozót egymásnak.</p>
				<p>- “Strike” - olvasta Ákos. - Ez angol szó. Úgy kell kiejteni, hogy sztrájk. A
                  munkások nem akarnak dolgozni.</p>
				<p>- Miért?</p>
				<p>- Mert nem akarnak.</p>
				<p>- És miért nem kényszerítik őket?</p>
				<p>Ákos vállat vont.</p>
				<p>- Anya - szólt óvatosan, megigazítva orra nyergén a szemüveget. - Brazíliában
                  ötezer munkás sztrájkol. “A munkaadók mereven elzárkóztak a munkások követelései
                  elől.”</p>
				<p>- Szegények - mondta anya, és maga sem tudta, kiket sajnál, a munkásokat-e vagy a
                  munkaadókat?</p>
				<p>Különben, mint minden hónapban, felfedezték a tüdővész biztos gyógymódját, ami
                  bizonyítéka annak, hogy mégiscsak haladunk.</p>
				<p>- Tyűha - mondta Ákos. - Minálunk is. “Lelketlen izgatók járnak a nép között”. “A
                  parasztoknak száz lánc földet ígérnek a miniszterelnök nevében.” Azt írják, hogy
                  “kommunizmus”. Föl akarják osztani a földeket.</p>
				<p>- Kik?</p>
				<p>- A lelketlen izgatók.</p>
				<p>Anya sopánkodott és bólingatott:</p>
				<p>- A lelketlen izgatók.</p>
				<p>A politikából elég volt. Inkább a végzetes szerencsétlenségek érdekelték őket.</p>
				<p>- “Ohio államban - olvasta apja - az összekötő vasúti hídról lezuhant egy vonat.
                  Harminc súlyos sebesült és két halott.”</p>
				<p>- Irtóztató - jegyezte meg az anya, ki egyszerre fölrezzent, s majdnem sírt.</p>
				<p>- És mi van szegény sebesültekkel? - kérdezte.</p>
				<p>Keresték mind a ketten, de nem találták.</p>
				<p>- Arról ma nem ír az újság - mondta apa.</p>
				<p>Mindenesetre benne éltek az eszmék, érdekek, emberi közösség áramában, és ez
                  fölfrissítette őket, eloszlatta azt a fulladt tompaságot, mely beleévődött
                  testükbe, ruhájukba, minden bútorukba.</p>
				<p>Maguk elé bámultak.</p>
				<p>- Hogy vagy, anya? - kérdezte Ákos.</p>
				<p>- Hát - szólt az asszony - megvagyok, apa. És te?</p>
				<p>- Én is.</p>
				<p>Ákos odament hozzá, szelíden megcsókolta homlokát.</p>
				<p>Amikor a mécsest meg kellett gyújtani, nem találták a gyufát. Ott állt mindig az
                  almáriumon, az üvegburás óra mellett. De most nem volt a helyén.</p>
				<p>Az asszony tűvé tette a házat. Végül a konyhában lelte meg. Reggel kivitte a
                  teafőzéskor, és ottfelejtette. Behozta, átadta urának.</p>
				<p>Ekkor összenéztek. És eszükbe jutott valami.</p>
				<p>De nem szóltak semmit.</p>
			</div>
			<div type="chapter">
				<head>ÖTÖDIK FEJEZET</head>
				<head>(melyben kisvajkai és köröshegyi Vajkay Ákos bográcsgulyást, borjúszegyet,
                  vaníliás metéltet eszik, és rágyújt egy szivarra)</head>
				<p>Sárszeg kis pont a térképen. Semmi nevezetessége sincs, csak egy zenedéje meg egy
                  rossz közkönyvtára van, az emberek alig ismerik, megvetően emlegetik, de vasárnap
                  délelőtt a Szent István templom előtt, a derült kék égben, láthatatlanul és
                  irgalmasan, igazságosan és rettenetesen ott lebeg az Isten, ki mindenütt
                  jelenlevő, és mindenütt ugyanaz, Sárszegen éppúgy, mint Budapesten, Párizsban és
                  New Yorkban.</p>
				<p>Délelőtt fél tizenkettőkor van a csöndesmise.</p>
				<p>Erre az előkelő osztály jár, megyei urak, jobb hivatalnokok, gazdag polgárok, kik
                  megkülönböztetik magukat a többi, közrendű halandótól. Velük jönnek feleségeik,
                  eladó lányaik. Fiatalemberek kísérik őket, az udvarlók, kik hátul, a pillérek
                  mögött állapodnak meg a szenteltvíz-tartónál. A leányok anyjuk mellett ülnek,
                  be-bepillantanak imakönyvükbe, fejüket a padra hajtják, és fölsóhajtanak,
                  valahányszor csöngetnek. Apró zsebkendőkkel törlik szemüket, mintha sírnának. Éles
                  illatszerek nyilallnak a levegőn, egymással feleselve. Az illatok valóságos
                  hangversenye ez. Ezért “szagos misé”-nek is nevezik. Nemcsak a lélek
                  fölemelkedése, hanem társadalmi esemény is.</p>
				<p>Feltűnést keltett, hogy Vajkayék ezúttal hiányoztak. Rendes helyük a jobb második
                  pad szélén üresen maradt.</p>
				<p>Ákos udvarra néző, nyirkos dolgozószobájában hevert, kerevete törökmintás
                  szőnyegén. A kerevet kényelmetlen volt, keskeny, kurta, mint náluk minden bútor.
                  Ösztövér teste sem fért el rajta, lábát nem tudta kinyújtani, csak úgy, hogy
                  támlájára tette. De ezt már megszokta, nem is gondolkozott rajta.</p>
				<p>Noha nem fázott, betakarta magát vastag, meleg teveszőr takarójával. Nézte a
                  mennyezet figuráit, majd elunva ezt, könyvespolcához nyúlt, melyet fektében is
                  elért, kiemelve onnan a Főrangú Családok és a Gothai Almanach közül Nagy Iván
                  tizenegyedik kötetét, Magyarország családairól. Szórakozottan lapozgatta.</p>
				<p>Semmi különöset sem lelt benne, hiszen ismerte már minden adatát, minden betűjét.
                  A könyv hamar kihullott kezéből, és így gondolkozott:</p>
				<p>- Vaníliás metélt: Vajon mi az a vaníliás metélt? Sohasem ettem ilyesmit, és nem
                  is láttam egész életemben. Fogalmam sincs, hogy milyen. A vanília idegen, izgató
                  illatát nagyon kedvelem, fölöttébb kellemetes lehet, ha az orrot csiklandja a
                  szaga, és hízeleg az ínynek is. De vajon rajta van-e a gyengéden sárgálló tésztán
                  a fekete, afrikai fűszer, avagy nélküle szolgálják fel a vendéglőben? Csak futóan
                  láttam nevét, egy pillanatra, a túrósgombóc, gyümölcshabkosár és mogyorótorta
                  között. Mintha álmodtam volna. Mégsem lehet elfelejteni.</p>
				<p>Összeráncolta homlokát, szigorúan elhessegetve ezeket a bohó, hozzá méltatlan
                  gondolatokat.</p>
				<p>- Pacsirta jól főz, az kétségtelen. Legalább mindenki azt állítja. Természetes,
                  hogy jól főz. Nem is jól, hanem csudálatosan. Szakácsművészetét nem győzik eléggé
                  dicsérni. Régente, mikor társaságok jártak ide, valósággal ünnepelték. Cifra Géza
                  is, a gazfickó, igen, ő is. Igaz, hogy az ételek készítésében egyéni. Sohasem
                  használ paprikát, borsot, semmiféle fűszert, és a zsírt is vékonyan adja.
                  Takarékoskodik, és helyesen teszi, mert kis vagyonkánk folyton fogy, a
                  hozományához pedig nem lehet, nem szabad hozzányúlni. Nem is engedném. Én nem
                  engedném. Aztán egészségtelen is a nehéz konyha, csak a franciás koszt, az való
                  nekünk.</p>
				<p>Most fölült. Szaglászott a levegőben. Különös, orrában még mindig ott lengett az
                  étterem szaga, kiverhetetlenül, makacsul, tolakodva, a bűzös illat, az illatos
                  bűz, az a kegyetlen aroma, melyben a zsíron pirított hagyma párája érzik,
                  elvegyülve a sóskiflik köményszagával és a sör kedves, keserű komlóleheletével.
                  Visszafeküdt párnájára.</p>
				<p>- Borjúdió. Ez is rejtély. Az ember a dió gerezdjére gondol, mely édes, olajos, de
                  nem az, hanem hús, olvatag, puha, leveses hús, mely azonnal elomlik a szájban. Nem
                  érdektelen. Jó előételek után, melyet az étlap említ. Olajvaj halból vagy orosz
                  ízelítő. Hahaha, de furcsa, Boszorkányos, ostoba nevek. Habart tojás csirkemájjal,
                  csuka fehérborban vagy velő barnavajban. Hagyjuk ezeket a szamárságokat.</p>
				<p>Megigazította párnáját, hogy kényelmesebben feküdjön.</p>
				<p>- Pacsirta gyenge gyomrú, szegényke. Ha kövér is, nem bírja a súlyos ételeket,
                  gyakran hány. Mindnyájunk érdeke, hogy ésszerűen étkezzünk. Annál remekebben
                  sikerülnek azonban a tápláló becsináltak, a rizses húsok, főképp a rizses húsok.
                  Á, a rizses húsok. Meg a halovány, pápistaszínű piskóták. Meg a darásmetéltek. Szó
                  sincs róla, hogy azért valamikor is éhen maradtunk volna. Dehogy. Hja, hogyha
                  ilyesmiket lehetne kapni a vendéglőben. Ismerjük el, ott sem rossz, de az otthoni,
                  á, a jó otthoni mégiscsak más.</p>
				<p>Ákos most elfáradt, és megadva magát mindennek, ami jön, lehunyta szemét.</p>
				<p>- Például mit ettünk tegnap? Erőlevest, rizses csirkét, máglyarakást. Pontosan
                  emlékszem rá. Semmi többet, semmi jobbat. Weisz és társa
                  azonban mást evett. Ő bográcsgulyást evett, azt bizony, nagyszerű, zsíros,
                  vérvörös gulyást, szegedi paprikával, és a burgonyáról, mely még párolgott, a lé
                  csöpögött. Mennyire szerettem fiatalkoromban, míg élt szegény mama, a
                  bográcsgulyást, a borjú-, valamint a marhapörköltet, és mióta nem ettem, annak
                  csak a jó Isten a megmondhatója. Sohasem mertem rendelni, talán reá való
                  tekintettel, még akkor sem, amikor vendéglőbe mentünk.</p>
				<p>Könny gyülemlett szemébe, elérzékenyült.</p>
				<p>- Bűn-e ez? Azt mondják, az ördög incselkedik a pusztában böjtölő remetével. Hát
                  ha bűn, annál édesebb. Bánom is én. A bográcsgulyást nem lehet letagadni sem
                  égről, sem földről. Az van a valóságban, van az asztalon, van Weisz és társa előtt, van az étlapon, a göbölyrostélyos és ürügerinc
                  között, mindjárt a szűzsült és párolt fartő szomszédságában. Aztán a többi mind,
                  az is van, a sertésoldalas, erdélyi fatányéros, rántott bárány, nem beszélve az
                  angol, francia, olasz nyelvű ételekről, a beefsteakről, a
                     tournedosról, a fritto mistoról,
                  mely az idegen nyelv zamatát leheli, aztán sajtokról, a kövérekről és soványakról,
                  a pálpusztairól, pusztadőriről és trappistáról, s a borokról is, a csopakiról, az
                  egri bikavérről, a mádi édesről, ezerjóról, ringatóról s a leánykáról, mely karcsú
                  üvegben kerül elénk. Leányka. Kedves Leányka. Édes, édes Leánykám...</p>
				<p>Nyílt az ajtó.</p>
				<p>Az asszony jött a takarításból. Rendetlenül folyt a háztartás, már elmúlt egy óra,
                  és csak most lett készen. Nem volt benne gyakorlata.</p>
				<p>Halkan lépett be. Azt hitte, hogy ura elszenderedett. De Ákos a zajra ijedten
                  nyitotta föl szemét.</p>
				<p>- Aludtál? - kérdezte tőle az asszony.</p>
				<p>- Nem.</p>
				<p>- Azt hittem, aludtál.</p>
				<p>- Nem.</p>
				<p>- Milyen sápadt vagy.</p>
				<p>- Dehogy.</p>
				<p>- Valami bajod van?</p>
				<p>Ákos fölkelt a kerevetről, titkos bűntudattal, mint a gyermek, kit valami csínyen
                  kapnak rajta, az ágyban. Nem mert feleségére tekinteni, szégyenkezett.</p>
				<p>- Éhes vagy - mondta az asszony -, az a bajod. Éhes vagy, lelkem, hiszen tegnap
                  este óta megint nem ettél. Menjünk a vendéglőbe. Későn van. Nem kapunk helyet.</p>
				<p>Siettek is. Oly gyorsan elértek a Magyar Király elé, hogy csodálkoztak rajta. Az
                  étteremben nagy zenebona volt, tányérok csörömpöltek, borfiúk vágtattak, pincérek
                  száguldtak, maga a főpincér is ide-oda röppent a frakkja fecskeszárnyán. Számolt a
                  papírcigarettadoboz hátán, visszaadott, markával kivetve az ezüstpénzeket,
                  fölvette a panaszokat, konyhába loholt, megint előbukkant, nyugtatta a vendégeket,
                  és emellett a vasárnapi lázban csupa figyelem, hidegség, nyugalom volt.</p>
				<p>Vajkayék asztalukhoz mentek, melyet tegnap lefoglaltak. De ott egy három tagból
                  álló kedélyes társaság ebédelt. Ni, még csak ez kellett. A többinél is ültek.
                  Várakoztak kicsit.</p>
				<p>De az emberek vasárnap, a pihenés kellemes érzetében akkurátusabban esznek, mint
                  egyébkor. Még fogukat is hosszan piszkálgatják, kenyérgalacsinokat gyúrnak,
                  melyekkel szívesen eljátszanak.</p>
				<p>A főpincér pár gyors szóval bocsánatot kért, s elszállt ismét, a frakkja
                  fecskeszárnyán.</p>
				<p>Az asszony azt tanácsolta, nézzenek át a másik vendéglőbe, a Barossba. Ákos
                  duzzogva álldogált, mert roppant éhes volt, s étvágyát az ételek látása növelte.
                  Most már azért sem akart eltávozni.</p>
				<p>Egyszerre két kar integetett feléje. Környey Bálint, a pálma mellett, a
                  patkóasztalnál, egész hatalmas nagyságában fölállt, odahívta őket:</p>
				<p>- Parancsoljatok ide.</p>
				<p>- De nem zavarunk benneteket?</p>
				<p>- Tessék ide, tessék oda, mi már végeztünk, méltóztassék.</p>
				<p>A párducok már megebédeltek, asztaluk tele volt morzsával, csak füstöltek,
                  iddogáltak. Jöttükre mindenki fölállt, hogy illendően fogadják az új vendégeket,
                  még Szunyogh is, ki állandó ittassága és nyolcvankilenc kilója miatt nehezen
                  mozgott vékonyodó lábain. Bemutatkoztak.</p>
				<p>Átvették a házigazdák szerepét, és kedvesek, figyelmesek voltak. Pincéreket
                  csöngettek oda, azok lesöpörték nyomban az asztalt, tányérokat, új poharakat
                  hoztak, étlapot nyomtak a két újonnan érkezett kezébe.</p>
				<p>Ákos a főparancsnok és Szolyvay, a komikus között foglalt helyet, az asztal
                  végén.</p>
				<p>Felesége az asztalfőre került Priboczay, a lilahajú patikárus mellé, kinél
                  gyomorcsöppeket szokott venni, meg púdert, Pacsirtának. Másik asztalszomszédja az
                  a magas, elegáns úr volt, a kürtőkalapos, ki már tegnap föltűnt neki, de nem
                  tudta, kicsoda, és a futó bemutatkozásnál sem hallotta nevét.</p>
				<p>Ez az úr szertartásosan kezet csókolt, ahogy tisztes matrónának szokás, s finom,
                  nem tolakodó figyelmével elárasztotta. Egyik ételt ajánlotta, másikról lebeszélte,
                  mert ő ismerte a vendéglői konyhát, mindennap itt étkezett.</p>
				<p>Arca nyílt volt, bizalomkeltő. Most borotválkozhatott. Állán még látszott a
                  rizspor, és bőréből a borbélyműhely nem kellemetlen illatszere párolgott.</p>
				<p>Egyszerre odajött ehhez az úrhoz a főpincér, fülébe súgott valamit, az étterem
                  egyik sarkába vonta. A főpincér itt átadott neki egy levelet, melyre azonnal
                  választ vár egy hordár. Orosz Olga írta, a primadonna, kivel nyáron még együtt
                  laktak, s arra kérte, hogy mielőtt végképp elválnak, még egyszer látni akarja,
                  jöjjön el okvetlenül. Most magázta őt. Zányi Imre zsebre dugta a levelet, intett,
                  hogy nincs válasz. Megszokta ő már az ilyen komédiákat.</p>
				<p>Távollétét felhasználta Vajkayné, és megkérdezte a patikárust, tulajdonképp ki is
                  ül mellette. Mikor hallotta, hogy ő Zányi Imre, a hősszerelmes, elcsodálkozott.
                  Azt hitte eleinte - mondotta Priboczaynak -, hogy valami fiatal pap, de divatos
                  zsakettje, könnyed, világfias modora mindjárt egyebet sejtetett. Hát csakugyan ő
                  az. Még sohasem látta játszani, de már hallott felőle.</p>
				<p>A színész visszajött. Ismét figyelt az asszonyra, kérdezett és hallgatott,
                  összeszorítva vékony, szép ajkait. Majd beszélt, előadott, záporos
                  folyamatossággal, melyet francia társalgási darabokból tanult, kezét kissé
                  modorosan homloka elé emelve, azzal a mozdulattal, melyet a színpadon is
                  előszeretettel alkalmazott. Az asszony el volt ragadtatva. Csak leánykorában
                  találkozott efféle tapintatos, kellemes fiatalemberekkel, azóta nem. Milyen friss,
                  mennyire tudja az illemet, milyen bohém és mégis tisztességtudó. Ki is fejezte
                  örömét, hogy végre személyesen megismerte. Erre a színész fölkelt, meghajolt, alig
                  színpadiasan, és ő tartotta szerencséjének, hogy ilyen “igazán előkelő
                  úricsaláddal” megismerkedett.</p>
				<p>Lenn az urak politizáltak. Exlexről, delegációról, Széll Kálmánról beszéltek.</p>
				<p>- Á - szólt Környey -, nagy koncepciójú államférfi. Óriási koponya.</p>
				<p>Priboczay, ki régi negyvennyolcas volt, tüzeskedett.</p>
				<p>- Azért talán, mert elment a bécsi Albrecht-szobor leleplezésére? Ő, a magyar
                  miniszterelnök. Szégyen, gyalázat.</p>
				<p>- Ez taktika volt - felelt Környey.</p>
				<p>- Taktika - bólongott keserűen Priboczay. - Hát az is taktika, hogy Pesten a
                  Hentzi-szoborhoz a mi fiainkat, a mi honvédjeinket vezényelték ki? Bánffy ilyent
                  nem tett volna, soha. Ez közönséges mameluk.</p>
				<p>- Államérdek - szólt Füzes Feri.</p>
				<p>Priboczay most már dühös lett.</p>
				<p>- Jog, törvény, igazság? - bosszantotta a kormánypárti ifjoncot. - Svarcgelb
                  zsoldos, bécsi lakáj.</p>
				<p>Füzes Feri mégsem tűrhette, hogy egy hatalmon levő magyar miniszterelnökről így
                  beszéljenek. Ami sok, az aztán sok. Ő, ki minden hivatalos tekintélyt babonásan
                  tisztelt, megkockáztatta:</p>
				<p>- És a ti híres Kossuth Ferencetek? Talán az tálcán hozza majd az önálló
                  vámterületet meg a magyar vezényszót?</p>
				<p>- Azt ne bántsd. Ő a mi Kossuth apánk fia. Ehhez te nem értesz, kisöcsém.</p>
				<p>Füzes Feri elpirult. Mérgesen jegyezte meg, bizonyos peckes fölénnyel:</p>
				<p>- Én tisztelem Kossuth Lajost és politikáját. De Kossuth Lajosnak is, mint
                  mindenkinek a világon, megvan a maga fényoldala és a maga árnyoldala.</p>
				<p>És szétnézett.</p>
				<p>De erre mindenki elkacagta magát, még Környey is, még a legvénebb mamelukok is
                  nevettek, kik szintén tudták Füzes Feriről, hogy ez az igazi úrifiú nem volt ott,
                  ahol az észt osztogatták.</p>
				<p>Füzes Feri pillanatra zavarba jött, majd azon gondolkozott, sérthet-e ez a hahota
                  egy gentlemant, és kereste, kit provokáljon. De megbékítették, és ő tovább
                  mosolygott.</p>
				<p>Ákos nem vett részt a vitában. Bánta is ő Széll Kálmánt meg Kossuth Ferencet.
                  Nagyobb gondok, mélyebb kérdések foglalkoztatták.</p>
				<p>Magába süppedve ült, délelőtti álmai kóvályogtak fejében, arcán a rossz
                  lelkiismeret árnya sötétedett. Feleségére tekintett, ki az asztalfőn már javában
                  evett.</p>
				<p>Erre mintha elhatározna valamit, összeráncolta homlokát, föltette vastag
                  szemüvegét, belemerült az étlap szakszerű tanulmányozásába.</p>
				<p>Nem látta jól, mert a hektográftinta sok helyütt elmosódott. Ezért a felső
                  mellényzsebében levő nagyítót is elővette, melyen a litterae
                     armales-t szokta betűzgetni és a szemüveg lencséjét megkétszerezve, azon
                  vizsgálta.</p>
				<p>Az ételek nemesi családfáján kereste azt, amiről már két napja szakadatlanul
                  álmodott oly odaadó szenvedéllyel és ügybuzgalommal, mint valami tizenhatodik
                  századbeli Vajkayt és Bozsót, kinek származása még nincs egészen tisztázva. Végre
                  ráakadt: ezúttal a töltött bélszín és sertéskaraj között szerényen, de
                  sokatmondóan, állt a bográcsgulyás neve. Rábökött ujjával, és a pincér máris eléje
                  tette.</p>
				<p>- Remek szaga van - szólt Füzes Feri.</p>
				<p>Ákost ez a megjegyzés bántotta. Mi köze hozzá, hogy “remek szaga van”. Erről majd
                  ő maga győződik meg. És csakugyan, sápadt, porcogós, majdnem halotti orrát az
                  ezüst csészébe nyújtotta, a piros lé felé, lefoglalva magának ezt az élvezetet is,
                  egészen tüdejére szippantva a bográcsgulyás illatos páráját. Füzes Ferinek igaza
                  volt, a szaga remek, de az íze, barátaim, az íze még remekebb.</p>
				<p>Mohón elfogyasztotta, kimártogatta a tányért zsemlyedarabokkal, akár Weisz és társa, a díszműkereskedő.</p>
				<p>- Ilonka - kiabáltak -, Ilonka, zsemlyéket, sóskifliket.</p>
				<p>Ilonka jött, a vendéglős tizenöt éves lánya, ki a kiürült fonott kosárkákat szokta
                  megtölteni süteményekkel. Reménytelen művészi álmaival ténfergett itt apja
                  éttermében. Színésznő akart lenni a sárszegi Kisfaludy Színházban, de erről a
                  titkos vágyáról még senkinek sem beszélt, csak Zányi Imrét nézte mindig, némán,
                  boldogtalanul, és utána sóhajtva ment a másik asztalhoz. Sápadt volt, mint egy
                  vizeszsemlye.</p>
				<p>- Nem iszol valamit? - kérdezte Környey.</p>
				<p>- Nem, kérlek alássan - mondta -, én már tizenöt év óta nem iszom semmit.</p>
				<p>Szunyogh fölfigyelt.</p>
				<p>- De ez jó borkorcsolya - kapacitálta a főparancsnok. - Megkívánja. No öreg, egy
                  pohárral.</p>
				<p>- Talán egy kis sört - mondta Vajkay, és Gálra tekintett, kérdően, a háziorvosára.
                  - Abban kevesebb a szesztartalom. Egy pohár sört - szólt oda a borfiúnak, és
                  utánakiabált: - a legkisebb pohárral, fiacskám.</p>
				<p>Ivott pár kortyot, mértékletesen. A fehér sörhab szürke bajszára tapadt, ezt
                  beszívta szájába, és lenyalta.</p>
				<p>Utána borjúszegyet rendelt, vaníliásmetéltet, mely szerencsére még nem fogyott el,
                  és kitűnő volt, majd sajtot, ementálit, és megevett - nyomatékul - két almát
                  is.</p>
				<p>- Nem árt meg, apa? - szólt oda mosolygó szemrehányással egyszer a felesége, kit
                  szórakoztatott a gyógyszerész meg a színész.</p>
				<p>- Dehogy árt meg - feleltek a többiek, köztük Gál háziorvos is.</p>
				<p>- Még egy pohár sört - indítványozták.</p>
				<p>- Nem, köszönöm, elég volt - tiltakozott Ákos -, lucullusi lakoma - tette hozzá
                  nevetve, és érezte, hogy sovány hasa egészen megtelt.</p>
				<p>Vérré vált benne, mint barátban a lencse.</p>
				<p>Környey Bálint belső zsebéből előkereste szivartárcáját, melyen kívül
                  vadászkutyafej volt művészi utánzatban, letolta a bőrleffentyűt, mely a két oldalt
                  fölsorakozó szivarokat elválasztotta, és szó nélkül eléje tette, megkínálta.</p>
				<p>Ákos kivett egy sötét, remek Tisza-szivart, egész természetesen leszakította
                  szalagját, és meg sem várva, hogy a komikus átnyújtsa tollkését, leharapta a
                  végét. Szájába dugta. Szolyvay tűzzel szolgált.</p>
				<p>Felesége látta ezt, kissé elámult, de Gál doktor sem tiltakozott, így ő sem
                  rontotta kedvét, tovább beszélgetett a maga társaságával.</p>
				<p>Az öreg csecsemő-mohósággal cuclizta szivarját, szopta nyáltól csillogó végét, ezt
                  a zamatos, keserű csecset. A füst körülhízelegte dohánytól szűz szájpadlását,
                  ismerős illattal csiklandta orrát, bódította agyát, zsongította öreg, renyhe
                  vérét, régen eltűnt ízeket ébresztve benne. Bánta is most, mit fecsegnek körötte
                  közjogról, bécsi ármányokról, Dreyfusról, Laboriról, hátradőlt székében, és
                  emésztett. Később egyet-mást ő is bátorkodott megjegyezni. Leginkább a bölcs
                  Szunyoghgal társalgott, ki rengeteg, immár elsüllyedt tudása mélyéről, a bor- és
                  pálinkatenger fenekéről búvárként kincseket emelt föl, és a királyi
                  adományozó-levelek középkori latinságáról néhány becses, szakszerű felvilágosítást
                  adott, mely Ákost érdekelte. Beburkolva a füst fellegébe, meleg hangulatban
                  gubbasztott a társaság. Az étterem már majdnem kiürült, csak ők nem gondoltak
                  hazamenésre.</p>
				<p>Fél négy volt, mikor megjelent egy ötven év körüli ember, ki piszkos, kék, puha
                  inget viselt, dohányszín, kopott felöltőt, és látszólag nem is tartozhatott ehhez
                  az úri társasághoz.</p>
				<p>- Legalázatosabb szolgája - köszönt siránkozó hangon, mint egy kéregető, és
                  meghajolt, mint egy cigány.</p>
				<p>A többiek tegezték, hellyel kínálták.</p>
				<p>Arácsy volt, a színigazgató. Esernyőt tartott kezében, melyet ilyen derűs napokon
                  is magával hordott, talán, hogy még szánalmasabbnak lássék, talán, hogy azt a
                  vándorbotot jelképezze, melyet a nemzet napszámosai, az aktorok cipelnek
                  bolyongásukban az országutakon. Folyton panaszkodott bajról, nyomorúságról, és
                  hangja, mellyel valaha színpadi hősök keservét ordította, nyöszörgött. De azért
                  volt egy házacskája, s a városon túl egy szőlőcskéje. Meg az Agrár Bankban vagy
                  kétszázezer forintocskája.</p>
				<p>Napi teendői közé tartozott az is, hogy ebéd után benézett fél órára a Magyar
                  Királyba, és városi urakkal barátkozott. Ákost, az új ismerőst, azonnal kezelni
                  kezdte.</p>
				<p>Mosolyogva - a legalázatosabb, legbarátibb mosollyal - csodálkozását fejezte ki,
                  hogy még nem volt szerencséje a színházban láthatni.</p>
				<p>- Mi, kérem, csöndesen éldegélünk - mondta Ákos, és a levegőbe nézett - szerény
                  otthonunkban.</p>
				<p>- De remélem, most megtisztel bennünket - szólt a színigazgató, és letett az
                  asztalra egy rózsaszín jegyet.</p>
				<p>Földszinti páholyjegy volt.</p>
				<p>- Nem tudom - szólt Ákos, és feleségére tekintett.</p>
				<p>Az asztaltársaság elhallgatott. Férj, feleség tanácskozott.</p>
				<p>- Ó - mondta az asszony elpirulva. - Nem szoktunk mi színházba járni - és furcsán
                  vonogatta vállát.</p>
				<p>Zányi Imre megszólalt:</p>
				<p>- Legyen szerencsénk, nagyságos asszonyom.</p>
				<p>- Mikorra szól? - kérdezte Vajkayné.</p>
				<p>- Holnap estére - sietett megjegyezni a hősszerelmes. - Mit is játszunk?</p>
				<p>- A Gésák megy - szólt a komikus, ki Vun-Csit alakította, és nagyon sok tapsot
                  kapott ebben a szerepben.</p>
				<p>- Remek dolog - mondotta Környey. - Nagyszerű a zenéje. Ti még nem láttátok?</p>
				<p>- Nem.</p>
				<p>- Sokkal jobb, mint a Kékasszony és az az új divatos operett. A Szulamit.</p>
				<p>- A zsidó operett? - kérdezte fitymálón Füzes Feri.</p>
				<p>- Az - mondta Környey, fejével gyökintve. - Én is ott leszek.</p>
				<p>- Csak nem kapok kosarat? - pillogott a színház igazgatója az asszony felé, két
                  tenyerét feléje fordítva, humorosan játszott ripacsrémülettel.</p>
				<p>- Hát menjünk el, apa.</p>
				<p>- Az asszonyok parancsolnak - jegyezte meg Ákos általános derültség közepette,
                  mert ez a kedélyeskedés rosszul állt neki, merőben idegen volt természetétől.
                  Bohókás mozdulattal zsebre dugta a jegyet.</p>
				<p>- Isten neki, elmegyünk. Nagyon köszönjük.</p>
				<p>Az utcán nem beszéltek arról, ami ma történt. Sem az ebédről, sem a sörről, sem a
                  szivarról. Minden érdeklődésüket lefoglalta a holnap esti színházi előadás.</p>
				<p>Egy sarkon, hol a falon, fakeretben, rozsdás drót alatt be volt rámázva a színlap,
                  megállapodtak.</p>
				<p>Figyelemmel olvasták:</p>
				<p>A GÉSÁK, </p>
				<p>vagy egy japán teaház története.</p>
				<p>ÉNEKES JÁTÉK HÁROM FELVONÁSBAN</p>
				<p>
                  Írta: Owen Hall. Zenéjét szerzette: Sidney Jones.
               </p>
				<p>
                  Fordították: Fáy Béla és Makai Emil.
               </p>
				<p>Kezdete este fél 8-kor, vége 10 után. </p>
				<p> Zányi nem játszott, amit sajnáltak. Csak Szolyvay.</p>
				<p>A többi színészt nem ismerték.</p>
			</div>
			<div type="chapter">
				<head>HATODIK FEJEZET</head>
				<head>(melyben Vajkayék a Gésák sárszegi előadását nézik végig)</head>
				<p>Hétfőn délután beszélgettek.</p>
				<p>- Neked azonban meg kell nyiratkoznod, apa.</p>
				<p>- Miért?</p>
				<p>- Így nem jöhetsz színházba. Nézd, milyen borzas vagy. Oldalt is, hátul is.</p>
				<p>Ákosnak csak felül ritkult a haja, de körös-körül annál sűrűbben burjánzottak a
                  deres tincsek. Tavasszal vágatta utoljára haját, azóta torzonborz lett,
                  elhanyagolt. Kabátja hajtókáján korpa fehérlett.</p>
				<p>- Jöjj velem a városba - mondta az asszony. - Úgyis be kell mennem Weisz és
                  társához. Kézitáskát veszek. Nincs mibe tennem a látcsövet.</p>
				<p>Elkísérte feleségét a díszműkereskedésbe. Weisz úr személyesen szolgálta ki
                  őket.</p>
				<p>Elébük rakta pompás áruit, melyek nemrég érkeztek Angliából. Nézegették a
                  bőröndöket, csodálták, milyen könnyen zárulnak. Nekik is szükségük lenne
                  ilyesmire, de most csak arról a krokodilbőr táskáról van szó, mely a kirakatban
                  van.</p>
				<p>Weisz úr intett a vézna, szomorú alaknak, ki a bolt mélyében üzleti könyvek közé
                  temetve üldögélt, lepkelánggal világított üvegkalitkájában. Az kijött, a kirakatba
                  osont, hozta a táskát, létrára mászott, új táskákat emelt le, és panaszos
                  orrhangon megjegyzett valamit. Ő volt a Társ, az elkallódott, a félreismert,
                  mellőzött Tehetség, kinek nevét sem tudta senki és savanyú arcára a gyomorbaj volt
                  írva. Bizonyára nem evett oly kitűnő bográcsgulyásokat, mint Weisz úr.</p>
				<p>A bőrtáskára sokáig alkudtak. Drága volt, kilenc pengő forint, és csak nyolc
                  forint ötven krajcárért kapták meg. De azért megérte. Nyomban hazavitte az
                  asszony.</p>
				<p>Ákos bement a Gombkötő utcába, a fodrászhoz.</p>
				<p>A borbély sokáig dolgozott rajta. Kendőt kötött eléje, langyos habbal szappanozta.
                  Mellén a fehér partellivel kisfiúnak tetszett, ki valami fantasztikus cukrászdai
                  uzsonnán tejszínhabbal maszatolta be orrát-száját.</p>
				<p>Majd, hogy annak rendje és módja szerint leborotválta a segéd, hajának esett neki,
                  alul szépen kikerekítette géppel, füle mellett pengével nyisszantotta a
                  sarjúhajakat, oldalt ollóval nyeste, gereblyézte, fésülte. Füléből óvatosan
                  kivágta az ősz szőrpamacsokat. Bajuszát a most érkezett finom tiszaújlaki pedrővel
                  kente, melynek hat krajcár doboza, és az a tulajdonsága, hogy összefogja a
                  legmakrancosabb magyar bajszokat is. Végül, miután a hajhulladéktól
                  megtisztogatta, a puha nyakkefével lekefélte tarkóját, s bekötötte fejét.</p>
				<p>Mikor leoldta róla a kendőt, Ákos a márványlapra tette a Kakas
                     Mártont, melyből egy íródeáktól sok dévaj élcet olvasott, és betekintett a
                  tükörbe. Kissé elkomolyodott.</p>
				<p>Alig ismert magára.</p>
				<p>Új ember ült a forgatható borbélyszék bársonypárnáján. Haja, noha lenyírták,
                  többnek látszott, bajusza villásan kunkorodott, úgy, ahogy sohasem viselte,
                  ezenkívül a tiszaújlaki pedrőtől feketébb lett, olyan fényes és merev, mintha
                  öntött vasból kalapálták volna ki. Álla azonban sima, bársonytapintatú, üde. Egész
                  mivoltában fiatalabb volt, az tagadhatatlan. Négy-öt évvel fiatalabb volt, de más
                  volt, és ez nyugtalanította.</p>
				<p>Vizsgálgatta magát kis, savós szemével, bizalmatlanul. Általában valami idegen
                  kifejezés ült rajta, melyet nem tudott megszokni.</p>
				<p>A borbély észrevette ezt.</p>
				<p>- Jó lesz? - kérdezte.</p>
				<p>- Jó - mondta Ákos elégedetlenül, mintha azt mondaná, hogy nem jó.</p>
				<p>Fizetett, kezébe vette sétabotját, még egyszer a tükörbe nézett. És most látta,
                  hogy arca is piros volt, kövérebb. Határozottan pirosabb, kövérebb.</p>
				<p>Felesége meg volt vele elégedve.</p>
				<p>Ő is fésülködött, és a tükörasztalkán épp meggyújtotta a borszeszlámpát, melyre
                  rátette a sütővasat. Homlokán az apró hajat elöl-hátul kisütötte, nem hiúságból,
                  csak illedelemből, mert ez már így illik. Arcát púderezte. Csakhogy a
                  szarvasbőrrel nehezen tudta elkenni a rizsport, már gyengén látott, és bőrén
                  itt-ott kisebb-nagyobb lisztes foltocskák maradtak. Kezére, mely a kézimunkától
                  kicserepesedett, pár csöpp glicerint öntött. Aztán kikereste egyetlen szép
                  ruháját.</p>
				<p>A ruhaszekrény hátsó fogasán lógott ez, lepedővel borítva, s évenként csak
                  egyszer-kétszer vette fel, rendszerint Úrnapján, húsvétkor, vagy ilyen kivételes
                  alkalmakkor. Ennek tulajdonítható, hogy bár régen csináltatta, még vadonatújnak
                  hatott.</p>
				<p>Lila selyemruha volt, fekete csipke-áthuzattal, nyakán fehér csipkezsabóval, ujjai
                  buggyosak, sonkaujjak, a szoknya földig érő. Ehhez járult egy fekete cérna
                  félkesztyű. Násfát akasztott mellére, fülébe gyémánt függőt, a családi ékszert,
                  melyet anyjától örökölt. Az új krokodilbőr tárcába beledugta a gyöngyházlátcsőt
                  meg a lorgnonját, melyet Pacsirtának ajándékozott, de ketten együtt
                  használták.</p>
				<p>Ákos körülményesebben készülődött. Nála ez mindig nehezen ment. Felesége
                  kikészítette ruháit, de ő nem találta ezt-azt, bosszankodott. Gallérját nem tudta
                  összeszorítani, kemény ingmellén egymás után tört el két gomb, a nyakkendő sem
                  került elő. Szalonkabátját eleinte bőnek érezte, majd szűknek, és
                  visszavágyakozott az egérszürkébe. De mikor teljesen felöltözködött, s asszony
                  mellé állt, tetszett magának, ezüstlakodalma jutott eszébe, ahogy a fényképészhez
                  mentek. Friss volt, finom, úri. Csak a tiszteletlen kifejezés bántotta, melyet még
                  a borbély tükrében vett észre. Hiába mosakodott, kefélkedett, az csak nem tűnt el
                  róla. Bajusza egyre ágaskodott. Ha lenyomta, azonnal visszaugrott.</p>
				<p>A Kisfaludy Színház a város egyik legnagyobb épületében volt, melynek egyik felét
                  a Széchenyi fogadó és a Széchenyi kávéház, fönn a bálterem foglalta el, másik
                  felét pedig a színház, melynek egyik bejárata a kis mellékutcába nyílt.</p>
				<p>Vajkayék itt surrantak be az előcsarnokba, hogy feltűnést ne keltsenek, onnan
                  pedig a földszint kettes páholyba. A nyitogató kitárta előttük az ajtót, színlapot
                  nyomva kezükbe.</p>
				<p>Az asszony előre ült. Maga elé terítette a színlapot, mely nem volt nagyobb egy
                  női zsebkendőnél, és olvasgatta. Ákos egyelőre a háttérben maradt, a zenészeket
                  figyelte, kik közvetlen alatta a pincébe süllyesztett zenekarban kottáikat
                  lapozgatták, hangszereiket próbálgatták. Egy fuvolás fehér homlokára rásütött a
                  lámpa. A hegedűsök németül beszélgettek. Egy trombitás pedig, ki a temetési
                  menetben szokott működni, valami cseh, kinek gutaütéses-piros arca és pirinyó orra
                  volt, épp nyakába emelintette tekervényes trombitáját, mintha küszködött volna
                  vele, mint valami fojtogató arany polippal.</p>
				<p>Bár a közönség még gyéren mutatkozott, füllesztő levegő borította a nézőteret.
                  Vasárnap két előadást is tartottak, délután és este, s ezeknek elviharzott emléke,
                  forró párázata ráfeküdt a mellekre. A páholyok sötét sarkaiban ott hevertek az
                  elhajigált jegyek, a cukorkák papírjai, narancshéjak. Nem szellőztettek és nem
                  söpörtek. Aztán a sárszegi színházban, szégyenszemre - a helyi sajtó sürgető
                  cikkeinek ellenére - még mindig nem vezették be a villanyvilágítást,
                  petróleumlámpással világítottak, és azokat valahányszor meggyújtották, nehéz
                  füstöt bocsátottak, valami bús szagot, melyet ők “színházszag”-nak neveztek.</p>
				<p>Pacsirta ezért nem járt színházba. Mihelyt megérezte ezt a szagot, és arcába
                  csapott ez a hőség, és látta előtte-alatta ezt az ismeretlen, nyugtalan tömeget,
                  fejfájást kapott, a tengeri betegséghez hasonló rosszullét, émelygés fogta el. Egy
                  ízben három egymás melletti zártszéket váltottak. Az első felvonás közepén azonban
                  haza kellett menniök. Azóta nem jártak színházba. Leányuk azt mondta, hogy inkább
                  otthon marad, és kézimunkázik.</p>
				<p>Lassan kivirágzott a nézőtér.</p>
				<p>Szemben velük, az első emeleti páholyban Priboczayék ültek, az anya, egy
                  jóindulatú, szőke teremtés és az apa, a példás családapa, Priboczay, négy
                  leányával, kik egyformán voltak fésülve, középütt elválasztott hajjal, egyforma
                  rózsaszín ruhát hordtak. Mint négy rózsaszál, a nyílás különböző korszakában.</p>
				<p>Mellettük Doba törvényszéki bíró a feleségével, egy sovány, kacér, fekete
                  asszonnyal, aki élt-halt a színházért, főképp a színészekért, és mindig elhozta
                  ide urát is, ki idő előtt kopaszodó fejét búsan, unottan hajtotta kezére.</p>
				<p>A bíró nagyon szomorú volt, és okkal. Lépten-nyomon csalta a felesége, nyíltan,
                  ügyvédbojtárokkal, színészekkel, nagyobb hetedik, nyolcadik osztályos
                  gimnazistákkal is, s azt beszélték, hogy szeretőinek külön kapukulcsot is
                  csináltatott, és azok bejártak hozzá, mikor nem volt otthon az ura. Doba pedig nem
                  tudott semmit, de semmit, legalább nem mutatta. Hivatalában kitűnően teljesítette
                  magasztos kötelességét, páratlanul osztva az igazságot másoknak, de aztán
                  feleségével meg a felesége barátaival beült a Széchenyibe, virzsiniára gyújtott,
                  és hallgatott. Most is hallgatott.</p>
				<p>A kaszinópáholyból Füzes Feri és Galló könyökölt ki egy csomó tanácsnokkal, városi
                  úrral, kik egyúttal a színügyi bizottság tagjai. Ezek most egyszerre fölkeltek.
                  Belépett Gyalokay, Széll Kálmán új főispánja.</p>
				<p>Gyalokay valóban “agilis” embernek látszott, amint a Sárszegi
                     Közlöny többször megírta róla, fürge, kénesőeleven mozdulatokkal,
                  torzonborz bajusszal, mely kuszáltan fölfelé borzolódott, és oly tömörnek rémlett,
                  mintha a főispán úr bajuszkeféjét is benn felejtette volna, csupa szelességből és
                  agilitásból, két bajuszkefét a bajusz két szárában. Folyton izgett-mozgott,
                  hajlongott, integetett, nem tudott ültő helyében maradni, mihelyt leült, azonnal
                  fölpattant, mintha parázzsá válna alatta a szék, mindig ugrált. Holmi nyugtalan,
                  virgonc rágcsálóhoz hasonlított, leginkább egy vidrához.</p>
				<p>Alighogy kezelt az urakkal, Vajkayék felé köszönt, mire Ákos is előbújt a
                  félhomályból, és a főispán úr páholya felé fordulva meghajtotta magát. A közönség
                  váltakozván a főispánt és Vajkayt látcsövezte. Szerencsére nem sokáig tartott.
                  Kopogott a karmester, rázendítettek a nyitányra.</p>
				<p>Sokan ismerték már a Gésák kedves dallamát. Akadtak olyanok is, például a
                  Priboczay-lányok, kik már többször végignézték az előadást, és a dalokat kívülről
                  tudták, zongorázták mind a négyen. Ákosnak azonban merőben új volt minden. Nemcsak
                  a közönség, hanem a kivilágított rivalda, a kortina is az álarccal, melynek tátott
                  szájából írótoll fityegett ki.</p>
				<p>Amint a függöny felgördült, elállt szeme-szája. Előrehajolt, hogy minden figyelmét
                  központosítsa. A keleti regék tündérvilága elevenült meg előtte. Sárga, piros,
                  zöld, lila cikázott, színek, melyek összekeveredtek mozgásokkal, hangokkal,
                  szavakkal, új, ismeretlen érzésekkel, régi, ismert ábrándokkal.</p>
				<p>A színpad kápráztató volt.</p>
				<p>A japán teaház homlokzatát látta, lampionok lengettek az indigókék ég hátterében,
                  és a csöpp teaházi lányok, a gésák karban énekeltek.</p>
				<p>Egy-egy szófoszlány megütötte fülét.</p>
				<p>
                  Boldog Japán, Még egy ilyen ország Nincs igazán. Csak a
                     mennyország. Finom teát Csak mi kínálunk. Venni tehát Tessék minálunk.
               </p>
				<p>- Japán - súgta oda feleségének.</p>
				<p>- Igen, Japán, Japán.</p>
				<p>Japán, Sárszegen.</p>
				<p>Ők az előadást nem tudták pontosan követni. Az, ami a nézőtéren és színpadon
                  történt, a különböző térbeli és időbeli események összezagyválódtak előttük valami
                  cifra gombolyaggá, melynek pászmáit és szálait nem mindjárt sikerült
                  kigubancolniok. Az asszony a színlapot betűzte egy ideig, a kardalosnők neveit
                  olvasta, Virág Márta, Joó Anny, Feledy Teréz, Labancz Lenke nevét.</p>
				<p>Most a színfalak mögött dalolt valaki, szintén a kar dallamát, s mindenki figyelt
                  a láthatatlan énekesnőre, ki egyszerre zajosan kilebbent, a nézőtér tapsolt, és a
                  zenekarból óriási virágkosarat nyújtottak föl, melyet a karban elhelyezkedő első
                  gésa hajlongva a színpadra emelt, aztán félretett. Orosz Olga volt, a primadonna:
                  a híres, a gonosz az érdekes, kiről annyi mindent beszéltek.</p>
				<p>Ákos elkérte feleségétől a látcsövet, szeméhez igazította. A nagyítóüveg két kerek
                  kristálykörébe csakhamar belibbent a primadonna.</p>
				<p>Mimózát alakította, az első teaházi énekesnőt, kinek, akár csak a többinek,
                  foglalkozása a szerelem, mely japáni fölfogás szerint nem megbecstelenítő,
                  kenyérkeresete az, hogy áruba bocsátja testét. Bő, virágos kimonót hordott,
                  fehérselyem cipellőt. Mimózafrizurát, és kétoldalt, kecsesen, krizantémet tűzött
                  belé. Mandula szeme a szemöldök fekete íve alatt tétován rémlett feléje.</p>
				<p>A rivalda lámpái visszás fényükkel úgy világították meg ezt a szemet, hogy nem
                  lehetett eldönteni még látcső segítségével sem, vajon fekete-e vagy kék-e? Néha
                  valóban feketének látszott, néha kéknek, legtöbbször pedig - a kettő között -
                  ibolyafényben ragyogott. Mintha kissé kancsi is lett volna. De ez jól állott
                  neki.</p>
				<p>Aztán tekintete is érdekes volt. Mindenkinek egyszerre a szemébe nézett,
                  mindenkivel, ki a nézőtéren volt, egyszerre foglalkozott, mindenkit igyekezett
                  megbűvölni valami felületes, tartalmatlan kedvességgel. Hangját túlzás lenne
                  szépnek nevezni. Tompa volt, halk, fátyolos. Amint a prózára tért át, és csevegni
                  kezdett, minden mondata után kacagott, kissé rekedten. Azt mondták, sokat
                  cigarettázik és pezsgőzik, attól olyan rekedt.</p>
				<p>Ákost maga a cselekmény nem érdekelte, mert kevésre becsülte azokat a koholt
                  históriákat, melyeket emberek találtak ki, és mint heraldikus, a címertan tudósa,
                  ragaszkodott a történelmi igazsághoz. A regényt, színdarabot nem tartotta “komoly”
                  dolognak. Nem is olvasott semmiféle munkát, hol a képzelet otthagyta bűvös nyomát.
                  Fiatalabb korában belekezdett egyikbe-másikba, de untatta. A társaságokban olykor,
                  ha könyvről esett szó, megjegyezte, hogy “csak annyit olvas, amennyit hivatali
                  kötelessége megenged”, de hivatali kötelessége semmit sem engedett meg, ennélfogva
                  semmit sem olvasott.</p>
				<p>Egy ízben áttanulmányozta Smithnek a jellemről szóló művét. Ezt dicsérte, sokáig
                  ajánlgatta ismerőseinek. Elvben általában azokat az épületes, elmemozdító
                  könyveket kedvelte, melyek erkölcsi igazságokat tüntetnek föl, kölcsönhatást a
                  magukban érthetetlen, zavaros tények közt, oly tanulságot például, hogy “a munka
                  megnyeri jutalmát”, a “rossz előbb-utóbb elveszi méltó büntetését”, és abba a
                  kellemes káprázatba ringatnak bennünket, hogy senki sem szenved érdemtelenül,
                  senki sem hal meg ok nélkül gyomorrákban. De hol van itt az összefüggés?</p>
				<p>Reginald Fairfax, az angol sorhajóhadnagy, kit egy nyúlánk, sudár színész
                  alakított, megcsókolta Mimózát.</p>
				<p>A nő nem tiltakozott. Kivetkőzve nemes nőiességéből, maga ajánlotta föl a csókot
                  az európai ismeretlennek, maga tanította meg arra, micsoda a szerelem
                  művészete.</p>
				<p>Mimóza nem is engedte el a fiút, szemérmetlenül ölelte. Ez a perszóna semmit sem
                  szégyellt. Hosszan pihent egymáson a két száj, ette egymást, habzsolva a
                  gyönyörűséget, tépdesve a kéjt, melynek nem akart vége szakadni. Egyre izzóbbá,
                  parázslóbbá vált az ölelkezés, úgyhogy a sárszegi polgárok - nők és férfiak
                  egyaránt - lélegzetüket visszafojtva lesték, mi következik ezután, rájuk csavarták
                  a látcsövet, és mintegy tanulva tőlük, akár az iskolában levő diákok, arra
                  gondoltak, hogy hasonló körülmények között majd ők is így fognak cselekedni.</p>
				<p>Ákoshoz oly közel hozta a képet a látcső, hogy pillanatra visszahökkent.</p>
				<p>Rosszallóan letette látcsövét, elkomorult, majd feleségére tekintett, mintha
                  kérdezné, mit szól ehhez az ildomtalansághoz.</p>
				<p>Az asszony semmit sem szólt. Őneki már régen megvolt lesújtó véleménye a
                  színészekről. Gyakran beszélt Pifkó Etelről, egy régi sárszegi színésznőről, ki
                  áldott állapotban megmérgezte magát, és sírja ott állt a sárszegi temetőkön kívül,
                  mert el sem temették a szentelt földben, nem részesült az Egyház utolsó
                  áldásában.</p>
				<p>Vun-Csi mindkettőjüket földerítette. Az “Ezer gyönyörűséghez” címzett teaház
                  tulajdonosa, a copfos kínai jobbra-balra futkározott. Kifogyhatatlan volt
                  ötletekben.</p>
				<p>- Tudod-e, ki ez? - kérdezte Ákos.</p>
				<p>- Kicsoda?</p>
				<p>- Szolyvay.</p>
				<p>- Az lehetetlen.</p>
				<p>- Nézd meg a színlapot. Ő Vun-Csi.</p>
				<p>- Érdekes. Én meg sem ismertem volna. Milyen jó a maszkja.</p>
				<p>- És a hangja, kérlek. A hangja. Egészen elferdíti.</p>
				<p>Szolyvay pöszén beszélt, mekegett, harákolt. Minden mókája után egymásra néztek
                  Vajkayék. Egyik mosoly a másikat gyullasztotta.</p>
				<p>Amikor pedig Immari márki megjelent piros napernyője alatt, azzal fenyegetvén
                  Vun-Csit, hogy ellicitálja teaházát, a kínai ijedtében hasra vágódott. Rengett a
                  színház a kacagástól. Ákos és felesége nevettek.</p>
				<p>Annyira nevettek, hogy meg sem hallották páholyuk ajtaján a kopogást. Környey
                  nyitott be, az első felvonás vége felé.</p>
				<p>- No - érdeklődött -, hogy mulattok?</p>
				<p>- Kitűnően - felelte az asszony.</p>
				<p>- Kedves bolondság - enyhítette a véleményt Ákos -, mindenesetre mulatságos.</p>
				<p>- Várjatok, most jön a java.</p>
				<p>Környey, mint színházi törzsvendég, csak a közönséget látcsövezte.</p>
				<p>- Láttátok? - kérdezte.</p>
				<p>Egy másodemeleti páholy felé mutatott, hol Zányi Imre ült szalmasárga hajú, kétes
                  hölgyike társaságában.</p>
				<p>- Minden este itt ül - mutatott Zányi felé a főparancsnok. - De csak akkor, ha Ő
                  játszik. A nagy Ő. Orosz Olga. Halálosan szerelmes belé. Már két éve.</p>
				<p>Ákos most látcsövét hol Zányira, hol Orosz Olgára szögezte. Nem tudott betelni
                  velük.</p>
				<p>Környey a felvonás után Vajkaynét városi pletykákkal szórakoztatta, Ákos pedig
                  komoly szalonkabátjában, fésülten, kipödört bajuszával föltűnt a
                  kaszinó-páholyban, a városi urak között. Tisztelkedett a főispánnál, ki nagyon
                  kedvesen fogadta, ismét fölugrott és ismét leült sohasem nyugvó könnyű kis
                  testével, s nyomban meghívta másnap ebédre, melyen jelen lesz a budapesti
                  kormánybiztos is. Aztán a tiszta választásokról beszélgettek, oly közvetlenül és
                  magvasan, hogy észre sem vették, megkezdődött a második felvonás. Ezt Ákos innen
                  nézte végig.</p>
				<p>Ijas Miklós a felvonás közepén érkezett, miután elvégezte szerkesztőségi munkáját.
                  Leült a Sárszegi Közlöny állandó helyére. Szokása szerint
                  oda se nézett a színpadra. Az előző zártszék támlájára könyökölt olyan
                  mozdulattal, mely azt jelentette: Mucsa.</p>
				<p>Sohasem volt megelégedve az előadással, de azért mindegyikre eljött. Különösen
                  Szolyvayt bírálta keményen, kiről utóbb is megírta, hogy: “a kakasülőnek játszik,
                  s a Vun-Csi alakítása egyenesen fölháborító, minden ember- és lélekismeret nélkül
                  való vidéki komédiázás, melyet a budapesti közönség visszautasítana”.</p>
				<p>Ezt a bírálatot, mely nem kis föltűnést keltett, sokan szigorúnak, sokan
                  igazságtalannak tartották, maga Szolyvay is, ki egy-két napig gondolkozott rajta,
                  de azután folytatta bakugrásait, melyek ellenállhatatlan kacajt fakasztottak. A
                  szerkesztő fölbiggyesztette ajkait, úgy bosszankodott.</p>
				<p>Csak akkor mozdult ki ebből a helyzetéből, mikor Molly alakítója lépett a
                  színpadra, Lator Margit, a szubrett. Őt vérbeli színésznőnek tartotta, cikkeiben
                  dicsérte friss ötletességét, hangterjedelmét pedig Orosz Olgáé fölé helyezte, Küry
                  Klárához hasonlította őt, és több ízben kifejtette, hogy egyik budapesti színpadon
                  lenne méltó helye. Állítólag versei a Sárszegi Közlönyben
                  mind hozzá szóltak.</p>
				<p>Környey a második felvonás végeztével átment a kaszinópáholyba, magával vitte
                  Ákost, elszívni lenn az udvarban egy cigarettát.</p>
				<p>Zegzugos boltíveken át botorkáltak, míg a fogadó első emeletére értek, a vörös
                  márvány lépcsőre, melynek széles fokain egykor Ákos feleségével, leányával a
                  bálterembe ment. Még mindig két ciprus között állt a nagytükör, mely előtt a nők
                  hajukat igazították. De a bálterem ajtaja be volt zárva. Barátságtalan félhomály
                  lengett a folyosón. A szobalány, egy dundi-kövér nő fehér harisnyában, magassarkú
                  lakkcipőben, kezében vörösréz-gyertyatartóval ide-oda ringott, és a lépcső
                  karfájára támaszkodva olykor félreérthetetlen jeleket adott a fiatalembereknek.
                  Szemérmetlen élet folyt erre, annyi szent.</p>
				<p>Sietve lépkedtek le a lépcsőkön, áthaladtak a kisajtón, és egy udvarra értek, a
                  színház udvarára. Itt rágyújtottak.</p>
				<p>Acetilénlámpa világította meg a díszletek vászonhátát, rikító fénnyel. A
                  lampionokat, melyek a színpadon szerepeltek, kopott suhancok szedték le, és
                  bevitték egy raktárba.</p>
				<p>Középütt, a nagy platánfa alatt, Szolyvay ült valami vendéglői asztalon kínai
                  ruhájában, és fehér fröccsöt ivott.</p>
				<p>- Remek vagy - gratulált neki Környey.</p>
				<p>- Remek - szólt Ákos -, remek, remek - és kacagott.</p>
				<p>Folyton szorongatta kezét, folyton nézte őt és folyton kacagott. Micsoda ördöngős
                  egy fickó ez a Szolyvay. Szolyvay és mégsem az. Copfja most is himbálózott tar
                  fejéről, a vastag festéken izzadságcsöppek gyöngyöztek át. Ákos nem tudta
                  visszatartani nevetését.</p>
				<p>Szolyvay pedig komoly dolgokról beszélt a csoportnak, mely körülvette, Orosz Olga
                  és Zányi Imre esetéről, illetve a régi szerelem legújabb fejleményéről.</p>
				<p>Gál doktor volt itt, mint színházi orvos, több bizottsági tag, aztán egyéb
                  bennfentesek, a művészek barátai, Fehér tata is, az Agrár Bank igazgatója. Ő most
                  más híján egy névtelen gésát ölelgetett, kinek szemhéján kék árnyék
                  sötétedett.</p>
				<p>- Rémes botrány volt - folytatta a komikus a már megkezdett elbeszélést. - Tegnap
                  este a Bíboros harmadik fölvonását fél órával később kezdtük. A közönség már nem
                  tudta, mi történt. Hát az az őrült Zányi a második felvonás után úgy, ahogy volt,
                  bíbor talárban, aranylánccal kiment a városba. Orosz Olgához rohant a lakására, a
                  Bólyai utcába. Egyszerre rájött a féltékenység. Ott beverte az ablakot, iszonyú
                  patáliát csinált, és véres kézzel jött vissza. A Széchenyiből látták is, amint a
                  bíborosi ruháját fölfogva visszafelé szaladt. Nagy muri volt. Egy havi gázsijába
                  kerül.</p>
				<p>A társaság ámult, firtatta a részleteket.</p>
				<p>- Olga most már tudni sem akar róla - tette hozzá Szolyvay. - Férjhez megy. Azt
                  mondják, Kárász Dani el is veszi.</p>
				<p>Kárász Dani, a földbirtokos, az ezerholdas Kárász István fia elvesz egy
                  színésznőt. Ez izgatta őket. Vallatni akarták, de a komikus eldobta cigarettáját,
                  mert meglátta Ijas Miklóst, ki Lator Margit öltözőjéből közeledett a csoport felé.
                  Ők a kritika óta nem beszéltek egymással. Szolyvay egy mandarin méltóságával
                  vonult vissza.</p>
				<p>Környey Ijasba karolt. Bemutatta Ákosnak.</p>
				<p>- Ti nem ismeritek egymást? - kérdezte. - Vajkay Ákos, Ijas szerkesztő.</p>
				<p>Ijas elbiggyesztette száját. Nem szerette, ha szerkesztőzik.</p>
				<p>Meghajolt, leemelte kalapját Ákos előtt.</p>
				<p>- Szervusz - köszöntötte Ákos.</p>
				<p>- Szervusz - mondta Ijas.</p>
				<p>Együtt mentek a cukrászdáig, bámulva egymást, de egy szót sem beszélve. Ott
                  elváltak.</p>
				<p>Ákos vett egy aranyzsinórral átkötött csokoládésdobozt, fölvitte feleségének a
                  páholyba.</p>
				<p>Attól, amit látott, kóválygott a feje. Nem mindent fogott föl egészen, nem mindent
                  értett. Zavartan nézett maga elé, s örült, mikor ismét felgördült a függöny, és
                  belemerülhetett a játék csinált, de mégis egyszerűbb, áttekinthetőbb
                  látványába.</p>
				<p>A Gésák japáni nyoszolyólányoknak öltözve énekkel, tánccal ünnepelték Immári márki
                  lakodalmát a krizantém ünnepén. Az is, kit Fehér tata ölelgetett. A kis nőcskék, a
                  taknyosok, szőkék, barnák, soványak, kövérek, mind a gyönyör felé tartották
                  csőrüket.</p>
				<p>Köztük pedig elsők közt az első, Orosz Olga. Sikere percről percre növekedett. A
                  cselekmény a színpadon csak körötte forgott. Mindenki róla beszélt, mindenki
                  rátekintett. Valóban, micsoda gyönyörű dög volt, micsoda cudar, istentelen kis
                  macska. Már nem is fiatal. Túl a harmincon, talán már harmincöt is elmúlt. Húsa
                  azonban porhanyó, kéjesen-fáradt, mintha a sok idegen ágy, a sok idegen kar
                  megpuhította volna, az arca lágy, mint a banán omló bele, a melle pedig mint két
                  apró szőlőfürt. Valami romlatag báj lakozott benne, a korai hervadás és halál
                  költészete. Úgy szívta a levegőt, mintha sütné a száját, a kis forró
                  szajha-száját, mintha édességet nyalogatna, pezsgőt szürcsölne.</p>
				<p>Alig énekelt, csak trillázott, rikácsolt, hanyagul, összevissza. De a nézők éppúgy
                  bámulták őt, mint a szereplők. Odaadták volna neki mindenüket.</p>
				<p>Van-e igazság? Erre a buja, bibliai paráznára, erre a förtelmes perszónára
                  kénköves eső kellene, és virág hull rá. Mindenki ismeri erkölcstelen életét,
                  piszkos ügyeit, megvásárolható voltát. Tudják hogy a társadalom szemete, ki arra
                  sem érdemes, hogy beletöröljék a lábukat. Mit törődnek azonban ezzel?
                  Körülrajongják, minden az övé, ő a nagy nő, több, mint a szelídség és jóság,
                  szeretik őt, ki semmi szeretetre, semmi tiszteletre sem érdemes, minden szépet,
                  minden fennköltet kigúnyol. Nincs igazság, nincs igazság.</p>
				<p>Ákos látcsövét szemére szorítva azon gondolkodott, mit tenne, ha egyszer
                  találkoznék vele. Úgy érezte, hogy elfordítaná fejét, végigmérné tekintetével,
                  vagy egyszerűen köpne előtte.</p>
				<p>Ezektől a sötét gondolatokról ismét Vun-Csi térítette el, ki betáncolt a
                  színpadra, és ezúttal igazán remekelt. Bús, hosszú copfjával legyezve magát híres
                  kupléját énekelte:</p>
				<p>
                  Csúf, csúf, csakugyan, A kínai tincs. Node volt s van-e nép Hol
                     ilyesmi nincs? Van-e föld, hol a copf Nem ismeretes. Hip-hop csúnya copf Hess,
                     hess, hess!
               </p>
				<p>Hatása olyan nagy volt, hogy az előadást percekre föl kellett függeszteni, mert a
                  taps nem akart megszűnni.</p>
				<p>Tapsolt mindenki, a páholyok, a zártszékek, a kakasülő, tapsolt kihajolva
                  páholyából, magáról megfeledkezve Ákos is, ki beleolvadt a tetszés mindent
                  elragadó mámorába, és páholy-könyöklőjén verte ki a dal ütemét. Nem bánta már, ha
                  látcsövezik. A tömeg láza tovasodorta őt is, feleségét is. Úgy nevettek, hogy
                  potyogtak szemükből a könnyek.</p>
				<p>- Csúf, csúf, csakugyan - kuncogott az asszony.</p>
				<p>- Hess, hess - visszhangozta Ákos, tréfásan feléje mutogatva, böködte a
                  levegőt.</p>
				<p>Ez azonban még nem volt minden. Utána az időszerű strófák következtek, melyeket a
                  helyi és politikai viszonyokra alkalmaztak ügyesen. Sárszeg is csúf volt, csúf,
                  csúf csakugyan, mert csupa sár, nincs csatornája, a színháznak nincs
                  villanyvilágítása. Tomboltak.</p>
				<p>Maga a főispán is elértette a tréfát, jó példával járván elöl, kegyesen össze
                  méltóztatott verni tenyerét, megmutatta, hogy méltányolja a közállapotainkról
                  szóló szigorú, de igazságos kritikát.</p>
				<p>Csak akkor ugrott föl - ekkor azonban olyan gyorsan, mint egy automata -, mikor a
                  Hentzi-szoborról meg a sárga-fekete zászlóról is megállapították, hogy csúf.
                  Hátrább húzódott, a páholya mélyébe. Másképp azonban nem tehetett. Végre ő a
                  magyar kormány tekintélyét képviselte.</p>
				<p>Ebben a forró hangulatban végződött az előadás. Ákos meglepődve látta, hogy a
                  kortina utolszor is legördül, és a közönség a ruhatár felé tódul.</p>
				<p>Pár pillanatig ült a helyén, a színlapot nézte, dörzsölgette kezét. Elővette
                  szalonkabátja felső zsebéből négyszögletűre hajtogatott zsebkendőjét, megtörölte
                  hevült arcát. Az asszony a páholyszékeken kézitáskáját keresgélte.</p>
				<p>Már nem volt tolongás, mikor kiértek a színház előcsarnokába.</p>
				<p>Arácsy, ki a pénztár előtt állott, kenetesen üdvözölte Ákost, kezet szorított
                  vele. Ő elragadtatását fejezte ki, megígérve, hogy máskor is eljönnek. De nyílt
                  az ajtó, és odasurrant a színházigazgatóhoz a primadonna.</p>
				<p>Le se festette magát, könnyű selyemköpenykét vett, valahová sietett.</p>
				<p>Az öreg határozatlanul nézett rá.</p>
				<p>Arácsy bemutatta őt.</p>
				<p>Most meghajolt a primadonna felé, alig egy árnyalatnyival kevésbé udvariasan, mint
                  az előadás kezdete előtt a főispán felé.</p>
				<p>És minthogy a nő kezét nyújtotta, elfogadta.</p>
				<p>- Gratulálok - rebegte -, nagyszerű volt.</p>
				<p>- Ó, dehogy - szerénykedett a primadonna.</p>
				<p>- De igen, igen. Én nem szoktam bókolni, kedves kisasszony. Nagyszerű volt.</p>
				<p>- Valóban? - kérdezte Orosz Olga, és rekedten kacagott.</p>
				<p>Bódító illatszer röpködött körötte, az új, divatos parfüm: a Heliotrop.</p>
				<p>A párás, kellemes kacsó nem engedte el az öreg kezet. Csak pár pillanat múlva.</p>
				<p>Ákos aztán odament feleségéhez, ki a színház kapujában várta.</p>
				<p>- Egészen úgy nevet - jegyezte meg az asszony -, mint a színpadon.</p>
				<p>- Igen, nagyon természetesen játszik.</p>
				<p>Ballagtak a még mindig meleg éjszakában. A Széchenyi téren az asszony
                  megszólalt.</p>
				<p>- Azt mondják, Zányit szereti.</p>
				<p>- Nem - felelt Ákos -, Kárász Danit szereti. Feleségül is megy hozzá.</p>
				<p>Ebben a pillanatban nyitott födelű landaui hintó robogott előttük, remek, zabon
                  hízott két pejjel. Benne ült szorosan egymás mellett Orosz Olga és Kárász
                  Dani.</p>
				<p>A két öreg bámult a hintó után.</p>
			</div>
			<div type="chapter">
				<head>HETEDIK FEJEZET</head>
				<head>(melyben egy zöld, vidéki költő beszélget az öregekkel)</head>
				<p>Kedden délben a Magyar Király éttermében asztaluk, melyet a főpincér fönntartott
                  számukra, üresen maradt.</p>
				<p>Ákos a főispánnal evett. Felesége fölhasználta az alkalmat, és elment régi
                  barátnéjához ebédelni, Záhoczkynéhoz, egy ezredes özvegyéhez, a Katolikus Nőegylet
                  elnöknőjéhez, kinél különben minden kedden összejönnek az úriasszonyok, és ozsonna
                  alkalmával - haboskávé, befőtt, kis cukrászsütemények mellett - megbeszélik a
                  folyó ügyeket.</p>
				<p>Utóbb buzgón működtek a jótékonyság terén. Lelencházat tartottak fönn,
                  Mária-egyletet az úrilányoknak, Márta-otthont a cselédeknek, ahonnan megbízható
                  alkalmazottat lehetett kapni, azonkívül kiterjedt figyelmük a városban elharapódzó
                  nyomorúságra is. Ingyen ebédet, ruhát adtak néhány szegénynek, valláskülönbség
                  nélkül. Áldoztak, ki mennyit tudott. Hálával gondolt rájuk mindenki.</p>
				<p>Idejött érte az ura hat felé. Ákos elmesélte, mi történt a főispánnál.</p>
				<p>Vagy negyvenen lehettek, mondta, köztük a budapesti kormánybiztos is, egy
                  lekötelező modorú úriember, s nagyon jól mulattak. Kis findzsában kapták a
                  húslevest, nem tányérban, mint otthon és a Magyar Királyban. Kétféle hal volt,
                  vesepecsenye mártással, sonkás pogácsával, több tészta, melyből már enni sem
                  tudott. De fél pohárka francia pezsgőt azért megivott.</p>
				<p>Felesége viszont elmesélte az ozsonnát. Főképp a foszlós kalácsot dicsérte.</p>
				<p>A Széchenyi tér sarkán találkoztak Ijas Miklóssal.</p>
				<p>Sárszegen mindenki találkozott mindenkivel, naponta többször, akár akart, akár
                  nem, mert a város úgy épült, hogy a téren okvetlenül át kellett mennie
                  mindenkinek, bárhová is igyekezett. Az emberek alig köszöntötték egymást, csak
                  intettek a szemükkel. Nem okozott bennük nagyobb izgalmat ilyen találkozás, mintha
                  egy család tagjai látják egymást a közös lakásban.</p>
				<p>Csak az volt a kérdés, mikor találkoznak. Mindenkinek megvolt a maga órája.</p>
				<p>Mályvády például mindig fél nyolckor haladt át a téren diákjaival, kikhez éppoly
                  barátian nyájas volt az iskolán kívül, amilyen szigorú az iskolában. Diákjai
                  kartontesteket vittek utána, korongokat, vasrudakat a fizikai kísérletekhez,
                  olykor házinyulat, verebet is, melyet a tanár úr üvegbúra alá tett, és
                  kiszivattyúzva belőle a levegőt, megölt. Szunyogh nyolc után jelent meg, és
                  hallván a gimnázium kis harangját, mely az előadás kezdetét jelezte, sokszor
                  szaladt is föltűrt gallérú felöltőjében, mivel félt az igazgatótól, és nem mert
                  elkésni. Kilenckor Gál doktor jelent meg. Tízkor Priboczay végezte már ismert
                  körömtisztogatási műveletét a patika előtt. Tizenegy órakor Környey tűnt föl,
                  többnyire könnyű gigjén, melyet maga hajtott, s egy erős tűzoltó-paripa, egy
                  vasderes, villámgyorsan röpített. Tizenkettőkor a színészek korzóztak. Déltől
                  kezdve estéig pedig a párducok tették elevenné a várost, kik vagy a Magyar Király
                  éttermében, vagy a Széchenyi kávéházban tanyáztak.</p>
				<p>Ijas este nyolc felé indult sétájára, hogy szabadult a szerkesztőségből.
                  Mellék-utcákon szokott bandukolni egyetlen barátjával, Freund Ferenccel, egy
                  pirosarcú, mosolygó, éles eszű zsidó fiúval, ki megértette, buzdította, és maga is
                  írogatott. De legtöbbször egyedül sétált, mint most is.</p>
				<p>Miklós váratlan föltűnése a tegnapi futó színházi bemutatkozás ellenére is sokat
                  foglalkoztatta Vajkay Ákost. Valaha térdeire ültette, barackokat nyomott fejére.
                  De ez régen volt. Nem említette neki, és ő bizonyára nem is emlékezett rá.</p>
				<p>Vajkayék egykor sokat jártak az Ijas-házba, az ő tiszta, vendégszerető otthonukba,
                  a tarligeti villájukba, míg egy sötét véletlen el nem söpörte a híres, gyönyörű
                  családot.</p>
				<p>Ijas Jánost, Miklós atyját, ki a megyei előkelőséghez tartozott, egy este két
                  detektív tarligeti villájából a rendőrségre vitte, és ott letartóztatták.</p>
				<p>Az eset rejtélyes volt. Hiszen a neve maga is zálogul szolgálhatott becsületéért,
                  tudták, hogy jómódú, s ha sokat is költött, és néha kártyázott is, talpig
                  becsületes embernek ismerték. Azt beszélték, hogy tévedésről van szó, titkos
                  rosszakarói jelentették fel, és semmi bizonyíték nincs ellene. Egy birtokát adta
                  el közvetítők útján, kik az első vevőtől elfogadták a vételárt, százötvenezer
                  forintot, de aztán másik, jobb vevő jelentkezett, azzal kötötték meg az üzletet,
                  és az első vevő, ki elesett a birtoktól, bosszúból följelentette őt, arra
                  hivatkozva, hogy pénzét nem kapta vissza, s a vételt már a telekkönyvbe is
                  bevezették.</p>
				<p>A részletek a nyilvánosság előtt meglehetősen homályosak maradtak, de a vizsgálati
                  fogságot mégis elrendelték ellene, semmi óvadék ellenében nem helyezték
                  szabadlábra. Hogy megtartották-e a tárgyalást vagy sem, arra nem emlékeztek. Tény
                  azonban az, hogy az öreg Ijas János csak másfél év múlva szabadult börtönéből,
                  testben-lélekben megtörve külföldre utazott, ott is halt meg. Felesége már fogsága
                  idején belehalt izgalmába.</p>
				<p>Akkoriban az újságok is írtak erről egyet-mást. Különösen, mikor az apa
                  tragédiáját követte a legnagyobb fiúnak, Jenőnek a tragédiája. Az Sárszegen
                  szolgált, mint honvédhadnagy. A keringő hírek alapján ellene is elrendelték a
                  becsületügyi eljárást, hogy a történtek után méltó-e a tiszti kardbojt viselésére.
                  Ő azonban nem várta meg a végét. Egy reggel kisétált tarligeti birtokukra, és ott,
                  a nagy diófa alatt szolgálati pisztolyával agyonlőtte magát. Utolsó levelében,
                  melyet atillájára tűzött egy gombostűvel, azt írta, hogy ez a legkevesebb, mivel
                  tartozik apja becsületének.</p>
				<p>Közben birtokaikat, villájukat eladták, fölélték, családjuk szétzüllött.</p>
				<p>Csak a tizenöt éves Miklós élt még, kit rokonai magukhoz vettek, a pusztán
                  neveltettek. Itt lovagolt, tornászott, sokat evett és aludt. Később a kolozsvári
                  egyetemre iratkozott be jogásznak, de vizsgáit nem tette le, hanem megtanult
                  angolul, és mikor a botrányról már keveset beszéltek, Sárszegen bukkant föl
                  mindenki meglepetésére, mint újságíró.</p>
				<p>Miklós félszeg helyzete folytán nemigen érintkezett emberekkel, Füzes Feri is
                  kikezdte, propagandát csinált ellene, a kaszinóba sem engedte fölvenni tagnak.
                  Ezért délelőtt a kávéházban újságokba temetkezett, délután otthon, hónapos
                  szobájában írt. Különc hírében állott, ki lelkes híve volt a legújabb művészi
                  iránynak, a “szecesszió”-nak. Most is azért kószált így, mert verset hordozott
                  fejében. Abban a reményben indult el, hogy majd útközben kialakul, de hiába
                  bolyongott, a szavak salakosan forrongtak, kopottak, unalmasak, semmitmondók
                  maradtak.</p>
				<p>Hajadonfőtt mendegélt, angol ruhájában, vékony lila nyakkendőjével, kezében puha
                  kalapjával. Dús, gesztenyebarna haja meredek homlokára omlott, végtelen
                  fiatalságot lehelve.</p>
				<p>Vajkayékat meglátva föltekintett. Odasietett Ákoshoz, kit már tegnap
                  rokonszenvesnek érzett félénk, hallgatag határozatlanságával. Kezet fogott
                  vele.</p>
				<p>- Szervusz, kedves Ákos bátyám.</p>
				<p>Ákos melegen szorongatta kezét, mintha mindenki nevében bocsánatot kérne azért,
                  ami történt.</p>
				<p>- Szervusz, kedves Miklós öcsém.</p>
				<p>Ijas határozatlanul állt, majd megkérdezte tőle:</p>
				<p>- Hová?</p>
				<p>- Hazafelé.</p>
				<p>És mert nem tudta Miklós, hogy mit csináljon, és mert a versén való kotlást is
                  unta már, hozzájuk csatlakozott.</p>
				<p>- Ha megengeditek.</p>
				<p>Ákos meghajolt, az asszony zavartan nézett rá. Minden fiatalember zavarba
                  hozta.</p>
				<p>Haladtak a langyos estében, melyben a sárszegi házak mozdulatlanul álltak,
                  bizonyos álpátosszal, mintha még várnának valamire.</p>
				<p>- Sok dolgod van a szerkesztőségben? - kérdezte Ákos, hogy mondjon valamit.</p>
				<p>- Elég.</p>
				<p>- Képzelem. Mindennap újságot írni. Cikkeket. Ilyen nehéz időben. Mikor minden
                  tótágast áll. A Dreyfus-pör, a sztrájkok.</p>
				<p>- Brazíliában ötezer munkás sztrájkol - szólt félénken anya.</p>
				<p>- Hol? - kérdezte Miklós.</p>
				<p>- Brazíliában - magyarázta Ákos, igen határozottan - múltkor olvastuk egy fővárosi
                  hírlapban.</p>
				<p>- Lehet - mondta Ijas. - Igen. Emlékszem ilyesmire - mormogta szórakozottan.</p>
				<p>Majd felsóhajtott.</p>
				<p>- Én most máson dolgozom.</p>
				<p>A verseire gondolt, melyek a Sárszegi Közlöny vasárnapi
                  számaiban jelentek meg, a nyilvánosság teljes kizárásával, és ajkát
                  eredetieskedve elrántotta, mint mindenkor, mikor ki-nem-elégített irodalmi
                  becsvágyára célzott, s elismerést keresett magának.</p>
				<p>De célzását nem értették el. Ákos nem olvasta verseit. Az anya lehet, hogy
                  olvasta, ő azonban sohasem nézte meg az író nevét. Ezt nem tartotta fontosnak.</p>
				<p>A hosszú, néptelen Petőfi utca sarkára értek, mely elhagyottan nyújtózott el a
                  csöndben. Miklós megállt.</p>
				<p>- Micsoda unalmas fészek - szólt. - Nem értem, hogy élhetnek itt emberek.
                  Budapestre szeretnék kerülni. Múlt héten Budapesten jártam. Ó, Budapest.</p>
				<p>Erre nem kapott választ. Úgy tetszett azonban, hogy jóindulatúan hallgatják, és
                  bizalomra gerjedt e két öregember iránt, vágy fogta el, hogy kitárja nekik a
                  szívét.</p>
				<p>- Mióta az apám meghalt - mondta -, nem jártam Budapesten.</p>
				<p>Az apját emlegette. Őt, kiről soha senkinek sem beszélt, azt, amit szégyenkezve,
                  óvatosan rejtegetett. Ez közelebb hozta Vajkayékat, kik egyszerre mondták:</p>
				<p>- Szegény, szegény.</p>
				<p>- Te ismerted őt - szólt Miklós, Ákosra tekintve.</p>
				<p>- Ismertem. És szerettem. És becsültem. Kedves, jó barátom volt.</p>
				<p>Lassabban mentek. Ákos összeráncolta homlokát. Mennyit szenvednek a gyermekek a
                  szülők miatt, és a szülők a gyermekek miatt.</p>
				<p>Az asszony beszélt:</p>
				<p>- A családjaink összejártak. Ők mihozzánk, mi őhozzájuk. Maga, Miklós, még kicsi
                  volt akkor, hat-hétéves. Katonásdit játszottak a Jenővel. Mi a verandán ültünk.
                  Annál a nagy, hosszú asztalnál.</p>
				<p>Ákos megszólalt:</p>
				<p>- Áldott, jó ember volt.</p>
				<p>- Én már alig emlékszem az arcára - mondta Ijas szomorúan.</p>
				<p>Egy gázlámpa alá értek mind a hárman. Ákos megállt. Ijasra nézett.</p>
				<p>- Akkora vagy, mint ő. Ilyen magas volt. Hasonlítasz rá. De az apád valamivel
                  erősebb volt.</p>
				<p>- Később összeesett. Ilyen vékony lett. Sokat szenvedett. Mindnyájan sokat
                  szenvedtünk. Az anyám folyton sírt. A bátyám. Azt tudod. És én.</p>
				<p>- Te még gyerek voltál.</p>
				<p>- Igen. Akkor még nem is egészen értettem. De később. Az nehéz volt, kedves Ákos
                  bátyám, nagyon nehéz. Jogásznak adtak. A megyénél még talán lehetett volna helyem.
                  De az emberek. Hamburgba mentem, gyalog. Amerikába akartam szökni. Oda, ahová a
                  sikkasztók, a csalók.</p>
				<p>Elnevette magát. Ákost sértette a nevetés. Lehetséges-e, hogy valaki ilyen nyíltan
                  beszél arról, ami benne van, ilyen hetvenkedve vall arról, ami fáj belül? Vagy
                  talán már nem is fáj. Hiszen nevet.</p>
				<p>- De nem mentem Amerikába - folytatta Miklós. - Itt maradtam, azért is itt
                  maradtam. Írni kezdtem. Hidd el, most messzebb vagyok mindenkitől, mint ha
                  Amerikában lennék.</p>
				<p>Hogyhogy? Ákos ezt nem értette. Nagyzoló, gyerekes kérkedésnek tartotta. De
                  rátekintett, és ezen a fiatal arcon észrevett valamit. Emlékeztetett kicsit
                  Vun-Csi arcára, mely sárgára volt mázolva, vastag festékkel, és álarcot viselt.
                  Mintha álarc lenne Miklós arcán is. Csakhogy keményebb álarc, kővé vált
                  fájdalomból.</p>
				<p>- Nekem - mondta Ijas - most már mindegy, mit beszél itt Füzes Feri, a sárszegiek,
                  meg mindenki.</p>
				<p>Úgy látszott, hogy nem hazudik, mert keményen mondta, acélosan lépdelt.</p>
				<p>Mindenesetre különös figurák ezek a bohémek. Henyélnek és azt mondják, hogy
                  dolgoznak, boldogtalanok és azt mondják, hogy boldogok. Több a bajuk, mint
                  másoknak, de bírják, jobban állják, mint mások, mintha éltetné őket a
                  szenvedés.</p>
				<p>Zányit sem viselte meg nagyon, hogy elhagyta Orosz Olga. A főispán ebédjén
                  könnyedén mulattatta a hölgyeket, gesztikulálva kezével, melyet vékony
                  angoltapasszal ragasztott be. Ma este ismét kifesti magát, és tovább játszik.
                  Szolyvaynak sokszor annyi pénze sincs, hogy megvacsorázzék, Fehér tatától kér
                  kölcsön, mégis önérzetes. Ez a szegény, szerencsétlen gyerek pedig, kinek
                  panaszkodnia kellene, dicsekszik, az életről beszél, őneki, ki már annyit élt,
                  tanácsokat ad, oktatja, semmi ellenvetést nem tűrve.</p>
				<p>Ezek mind hozzáférhetetlenek. Mintha mindnyájan szigeten lennének, távol az
                  emberektől, távol az emberi törvényektől. Ha volna oda út. A szigethez, ehhez a
                  biztonsághoz, a festékhez. De nincs oda út. Nem lehet elkomédiázni az életet, nem
                  lehet felöltöztetni. Vannak, akiknek csak a fájdalom marad, a kegyetlen, alaktalan
                  fájdalom, mely semmire sem jó, semmire sem használható, csak arra, hogy fájjon,
                  ebbe aztán beleássák magukat, mindig mélyebben hatolnak bánatukba, mely csak az
                  övék, a végeérhetetlen tárnába, a sötét bányába, mely végül összeomlik fölöttük,
                  és akkor ott maradnak, nincs mentség.</p>
				<p>Ákos nem tudott figyelni fiatal barátjára, ki már mindenféle zavaros dolgokat
                  fecsegett a szenvedés örökkévaló, dicső voltáról, részletesen beszélt verseiről,
                  azokról, melyeket eddig írt, és azokról, melyeket ezután ír majd. Folyton ezt
                  ismételte:</p>
				<p>- Dolgozni kell, dolgozni kell.</p>
				<p>Ő pedig elkapta a szót.</p>
				<p>- Dolgozni kell, fiam. A munka. Csak a munka. Nincs szebb, mint a munka.</p>
				<p>Ijas elhallgatott. Látta, hogy két malomban őrölnek, nem értik őt. De hálából,
                  hogy eddig figyeltek rá, az asszony mellé ment, vele kezdett foglalkozni.</p>
				<p>- Pacsirta még nem jött meg? - kérdezte.</p>
				<p>Vajkayné összerezzent. Furcsa volt, váratlan egyszerre ez a kérdés. Öt nap óta,
                  hogy nincs itt, először említette valaki. Mégpedig a becéző nevén.</p>
				<p>- Nem - mondta -, péntekre várjuk.</p>
				<p>- Képzelem, mennyire hiányzik.</p>
				<p>- Végtelenül - mondta az asszony. - De... itthon agyondolgozta magát. Kiküldtük a
                  pusztára, pihenni.</p>
				<p>- Pihenni - szólt apa, ki gépiesen ismételte az utolsó szót, melyet hallott, mint
                  rendesen, mikor idegeskedett, és hangjával akarta elnémítani gondolatait.</p>
				<p>Ijas ezt észrevette. Az öregúr arcába tekintett, mint előbb Ákos az ő arcába, és
                  most annyira megszánta őt, hogy szíve összefacsarodott. A fájdalom micsoda mély,
                  ásatag rétegeit bolygatta meg pár szava.</p>
				<p>Miklós nem hagyta abba munkáját, tovább érdeklődött, tovább kutatott.</p>
				<p>Az asszony örült a figyelemnek, noha nem egészen tudta, mi lehet az oka.
                  Odafordult a fiatalemberhez.</p>
				<p>- Maguk nem ismerik egymást, Miklós?</p>
				<p>- Nem, még nem volt szerencsém. Azaz, párszor láttam. A Mária-egyletben, egy
                  gyűlésen. Nagyon buzgó.</p>
				<p>- Ó, nagyon szorgalmas.</p>
				<p>- És önökkel. Mikor sétálnak, erre kifelé. Mindig középütt megy.</p>
				<p>- Igen, igen.</p>
				<p>- Milyen egyszerű és jóindulatú.</p>
				<p>- Áldott lélek - mondta az asszony, szemét az égre emelve.</p>
				<p>- Kedves és finom teremtés lehet. Különb, mint az itteni lányok.</p>
				<p>- Ha ezt hallaná Pacsirta - sóhajtott anya -, mennyire örülne. És mennyire örülne,
                  ha személyesen megismerné magát. Ő is szereti a szép verseket. Van egy könyve -
                  ugye, apa? - abba beleírja a szép verseket.</p>
				<p>Ákos botjával a falakat kopogtatta, hogy zajt csináljon, mert belül hangokat
                  hallott, erősebbeket, mint a beszélőkéi. Azokat óhajtotta elhallgattatni.</p>
				<p>Ijas tovább beszélt. És részletekbe bocsátkozva kikérdezte az asszonyt Pacsirta
                  szokásairól, erről-arról, néha olyan pontos kérdéseket téve, mint Gál doktor,
                  mikor beteghez hívják. Majd képet rajzolt róla, mely talált.</p>
				<p>Pacsirtával, mióta élt, kevesen foglalkoztak ennyit, ily melegséggel, ily
                  jóságosan.</p>
				<p>Nem mondta azt, hogy szép, azt sem, hogy nem csúnya. Nem hazudott. De a kettő közt
                  mozogva megkerülte a veszedelmes pontot, más irányba csapott, fölfelé, utat nyitva
                  a megbékélésnek, és az asszony lelkében, ki mohón hallgatta őt, homályos reménység
                  éledezett, olyan sejtelem, hogy nem is merte magának bevallani.</p>
				<p>- Igazán, jöjjön el egyszer, ha lesz ideje, Miklós - szólt. - Látogasson meg
                  bennünket.</p>
				<p>- Bátor leszek - mondta Ijas.</p>
				<p>A Vajkay-ház elé értek. Elkísérte őket egy fiatalember. Ez sem igen történt meg
                  velük. Csak épp most.</p>
				<p>Ákos kezet fogott vele:</p>
				<p>- Köszönjük, Miklós öcsém - szólt, és sietett befelé.</p>
				<p>Becsapódott mögöttük a vaskapu.</p>
				<p>Miklós a rácson át a kertbe nézett. Csönd volt itt és magány.</p>
				<p>Az üveggömböket figyelte, a pázsiton a kőtörpét, mely őrködni látszott. Egy
                  napraforgó lecsüggesztette fejét a sötétedő éjszakában, mintegy vakon, keresve a
                  földön a napot, melyet bámulni szokott, a napot, melyet most nem talált sehol.</p>
				<p>Belülről, a lakásból motozást hallott, az öregek nyugodni tértek. Miklós biztosan
                  látta maga előtt a nyomorult szobákat is, melyek sarkaiban söpretlen szemét
                  gyanánt hever a szenvedés, életek piszka, évek során át fölhalmozott fájdalom.
                  Lehunyta szemét, és magába szívta a kert keserű illatát. Ilyenkor “dolgozott”.</p>
				<p>Sokáig álldogált a kapu előtt, oly türelemmel, mint egy szerelmes, ki valakit vár.
                  De nem várt ő senkit. Nem volt ő szerelmes sem, nem volt ő földi szerelmes, hanem
                  isteni szerelmes volt, ki megért valakit, magába ölel egy életet, meztelenre
                  vetkőztetve hústól, testtől, és átérzi, mintha az övé volna. Ebből a legnagyobb
                  fájdalomból születik majd a legnagyobb öröm, hogy minket is megértenek egyszer, és
                  a többi idegen emberek is úgy fogadják szavunkat, életünket, mintha az övék
                  volna.</p>
				<p>Az, amit hallott apjáról, fogékonnyá tette mások szenvedésére is. Eddig azt hitte,
                  hogy semmi köze sincs azokhoz, kik körötte élnek, Környeyhez, a részeges
                  Szunyoghoz, Szolyvayhoz, a rossz ripacshoz, Dobához, ki folyton hallgat, meg
                  szegény Pacsirtához. Igaz, első látásra érdektelenek mind, torzak és görbék,
                  lelkük befelé kunkorodik. Nincs tragédiájuk, mert itt el sem kezdődhetnek a
                  tragédiák. De milyen mélyek, mennyire atyafiai mind. Milyen hasonlatosak hozzá. Ha
                  egyszer elkiáltja ezt, nagyot kiált. Csak hozzájuk van köze.</p>
				<p>Ezt a tanulságot vitte magával. Keményebben, biztosabban lépdelt, hogy befelé
                  indult a Petőfi utcán. Az a vers, melyet fejében hordozott, rossz volt, nem is
                  törődött vele. Majd másról ír, talán ezekről és arról, amit hallott, a verandáról,
                  a hosszú-hosszú asztalról, melynél valamikor együtt ültek, és ma már nem
                  ülnek.</p>
				<p>A Széchenyi téren szaladni kezdett, sietett a Gombkötő utcába, mert itt lakott a
                  fodrász mellett Kladek, a Sárszegi Közlöny felelős
                  szerkesztője és kiadója.</p>
				<p>Ez a szakállas, lassú észjárású, de művelt, lelkiismeretes öregúr már be sem járt
                  a szerkesztőségbe, csak azt követelte segédszerkesztőjétől, hogy naponta
                  meglátogassa. Petróleumlámpa mellett üldögélt elvadult szobájában, melynek
                  padlóján könyvek hevertek, s ablakait embermagasságig eltorlaszolták a széthányt,
                  régi újságok. Kikopott ő ebből az átkozott, modern korból, nem bánta, akármit
                  csinál az újabb nemzedék, nem bánta, akármennyire dicsérte is Ijas lapjában a
                  szecessziót.</p>
				<p>Zsebéből, mely tele volt mindenféle írással, kikotorászott egy vezércikket, mely
                  Füzes Feri műve, és a szőlő hóharmat betegségéről szólt. Ezt átadta neki,
                  megkérve, vigye a nyomdába, hogy legyen olvasnivalójuk a sárszegi parasztoknak
                  is.</p>
				<p>Ijasnak csak a budapesti telefont kellett még felvennie a Dreyfus-pör
                  tárgyalásáról meg a legújabb politikai eseményekről. Iparkodott, mert a telefon
                  kilenckor szokott jelentkezni.</p>
			</div>
			<div type="chapter">
				<head>NYOLCADIK FEJEZET</head>
				<head>(melyben Pacsirta levele olvasható, teljes terjedelmében)</head>
				<p>Ákos másnap délután épp indult hazulról, mikor a kapuban eléje jött a levélhordó.
                  Ajánlott levelet hozott.</p>
				<p>Pacsirta írt. Azonnal megismerte a borítékon az ő hegyes, szálkás betűit, melyek a
                  gót betűkhöz hasonlítottak, és valamit az anyja keze-vonására.</p>
				<p>Még az utcán föltépte a levelet. Máskor tollkést használt ilyesmihez, mert a
                  legkisebb dologban is szerette a rendet. Most ujjával nyitotta ki, oly izgatottan,
                  hogy nemcsak a borítékot szakította el, hanem maga a levél is kettérepedt, középen
                  és oldalt. Ezért össze kellett illeszteni a papírdarabokat.</p>
				<p>Nem törődve a járókelőkkel, kik belébotlottak és rábámultak, silabizálta. Példás,
                  tömör sorokban vonultak fel egymás mellett a szavak, az írás tiszta volt, de
                  Pacsirta ezúttal irónt használt, mégpedig oly kemény irónt, mely nem árnyalt, csak
                  karcolt, halvány, alig látható vonalakat vonva, mintha varrótű kaparta volna ki a
                  papírt. Mire Ákos kibetűzte, a parkhoz ért.</p>
				<p>Itt zsebredugta a levelet, és hátratett kézzel járkált. Délutáni sétálók
                  őgyelegtek a kopott, szegényes parkban, melyben csak néhány vedlett galagonyabokor
                  meg vérszegény rózsafa tengett. A hőségtől kipörkölődött szemetes pázsiton
                  újságpapírok hevertek. Leült egy padra, és térdére újra kiteregette a levelet.</p>
				<p>Pacsirta helyesírási hibák nélkül írt, szabatosan, értelmesen, mert elvégezte a
                  felsőbb leányiskolát. Stílje azonban merev volt. Mihelyt tollat vett kezébe,
                  másképp fejezte ki magát, mint mikor beszélt, az iskolai fogalmazványok hatása alá
                  került, Janecznét látta maga előtt, egykori szigorú tanárnőjét, keményített
                  gallérjában, fekete nyakkendőjével, s félt, hogy hibát ejt, ennélfogva olyan
                  szavakat használt, melyeket élőbeszédben sohasem alkalmazott.</p>
				<p>Írása el is vesztette természetességét, rendszerint emelkedettebb, lelkesebb lett,
                  mint ahogy akarta.</p>
				<p>Ákos megint elolvasta a hosszú levelet, melyben Pacsirta mindenről részletesen
                  beszámolt.</p>
				<p>Így:</p>
				<p>
                  Tarkövi puszta, 1899 szeptember 4.
               </p>
				<p>
                  Hétfő este, fél 7 órakor.
               </p>
				<p>
                  Édes jó szüleim!
               </p>
				<p>
                  Bocsássatok meg, hogy most írok tinektek, de eddig annyira
                     elfoglalt a pusztai élet sok öröme, és vendéglátó rokonaim annyira gondoskodtak
                     szórakoztatásomról, hogy levélírásra csak ma este szakíthatok időt.
               </p>
				<p>
                  Napok óta keresek tollat.
               </p>
				<p>
                  Tegnap egyetlen tollat találtam Béla bácsi asztalán, az is
                     rozsdás volt, a tintatartó pedig ebben a nagy melegben egészen kiszáradt. Berci
                     unokaöcsém végre ezt az irónt bocsátotta rendelkezésemre. Kénytelen vagyok
                     irónnal írni. Ezért is elnézésteket kérem.
               </p>
				<p>
                  Kezdem a legelején.
               </p>
				<p>
                  Kitűnően utaztam. Hogy megindult a vonat, és eltűntetek szemem
                     elől, jó szüleim, bementem fülkémbe, melyben két kellemes, igen jómodorú
                     útitársam ült, egy fiatalember és egy agg, katolikus lelkész. Én azonnal a
                     tájék szemléletébe merültem, mely kedves változatosságával, üde színeivel
                     lebilincselte érdeklődésemet, és figyeltem a természetet, mely csak a város
                     falain túl bontakozott ki igazi pompájában, csak ott szólt lelkemhez az ő
                     csöndes, vigasztaló szavával. Vele társalogtam egész úton.
               </p>
				<p>
                  Elgondolkoztam a múltról és főleg tirólatok. Az idő röpült.
                     Késés nélkül érkeztem meg. Kocsival vártak. Este már rokonaim körében költöttem
                     el az ízletes, párolgó vacsorát, kedélyes beszélgetés közben.
               </p>
				<p>
                  Nagyon szívesen fogadtak mindnyájan, Béla bácsi, Etelka néni és
                     Berci is.
               </p>
				<p>
                  Csak egy nem örült jöttömnek: Tigris.
               </p>
				<p>
                  A hű, kedves kutya nem ismert meg, sokáig ugatott, vicsorította
                     rám a fogát, morgott. Nem is mertem egyedül járni több napig. Ma reggel aztán a
                     verandán megbékítettem. Kalácsomat tejbe mártottam és neki adtam. Most jó
                     barátok vagyunk.
               </p>
				<p>
                  Hét év óta nem jártam itt, és azóta sok minden történt.
                     Képzeljétek, a dombon kert van, délszaki növények, rododendronok, és kígyóút
                     vezet le a kis érig, mely már nem olyan nádas, a szittyót kiirtották,
                     csónakázni is lehet rajta, de csak tavasszal, most kiszáradt. Szóval, valóságos
                     paradicsom.
               </p>
				<p>
                  Berci, kit negyedik gimnázista korában láttam utoljára, nálunk,
                     Sárszegen, ezen a nyáron letette Pesten az érettségit, egy magánintézetben,
                     meglehetős nehezen, de már “érett”, és jövőre Magyaróvárra megy, gazdasági
                     iskolába.
               </p>
				<p>
                  Béla bácsi azonban kissé megváltozott. Haja a halántékán deres s
                     én valahogy másképp képzeltem el. Nem is tudtam eleinte megszokni,
                     néztem-néztem és mosolyogtam. Ő is nézett-nézett és mosolygott. Megöregedtem? -
                     kérdezte tőlem.
               </p>
				<p>
                  - Nem - mondtam -, dehogy. - Erre az egész társaság kacagni
                     kezdett, s ő is kacagott.
               </p>
				<p>
                  Etelka néni sokat zsörtölődik vele, hogy annyit cigarettázik,
                     erről azonban, úgy látszik, sohasem tudja majd leszoktatni. De már nem
                     vacsorázik, csak egy pohár tejet iszik estefelé, cukor nélkül, és
                     Aleuronát-kenyeret eszik hozzá, mellyel engem is váltig kínál, természetesen
                     tréfából.
               </p>
				<p>
                  Ma is én vagyok a kedvence. Maga mellé ültet, megölel,
                     megcsókol, és azt mondogatja, amit kislánykoromban: “Pacsirta, ne félj, míg
                     engem látsz. De ha nem látsz majd, akkor félj, nagyon félj.” Ezen mind a ketten
                     nevetünk.
               </p>
				<p>
                  Nekem egész vacsora alatt rólatok kellett beszélnem. Mulattak
                     azon, mennyire féltetek engem. “Rossz pénz nem vész el” - mondta Béla bácsi az
                     ő aranyos humorával.
               </p>
				<p>
                  Éjfélig csevegtünk, és akkor bevezettek a vendégszobába. Hamar
                     elszenderedtem a jó, puha ágyban.
               </p>
				<p>
                  Reggel aztán éktelen lármára ébredtem. Künn a verandán
                     visítottak. Vendégek érkeztek Budapestről, valami Thurzó-lányok, kiket régebben
                     meghívtak már, és ezek most egyszerre betoppantak. Reggelinél bemutatkoztak,
                     megkértek, engedjem bevitetni a vendégszobába négy nagy bőröndjüket. Kérésüket
                     szívesen tejesítettem. Egész délelőtt ott csomagoltak. Minthogy pedig én jobban
                     szeretek egyedül lenni, magam indítványoztam, hogy csak maradjanak ott, én majd
                     átmegyek a kis szobába erre a pár napra, Etelka néni mellé.
               </p>
				<p>
                  Azóta a díványon alszom Etelka néni mellett, de itt kellemesebb.
                     Én nem tudnék ezekkel a lányokkal rokonszenvezni. Zelma, a nagyobbik, olyan
                     szecessziós. Cigarettázik és nem visel fűzőt. Naponta háromszor átöltözködik,
                     ebédre, vacsorára és akkor is, amikor teniszezni mennek. Engem kinevet, mert
                     mindennap nagy csokor mezei virágot hozok haza.
               </p>
				<p>
                  Szerinte a mezei virág ronda. Csak az orchideát és kaméliát
                     kedveli.
               </p>
				<p>
                  Berci a kisebbiknek, Klárinak csapja a szelet. Az még egészen
                     kislány, tizenhat éves. Elbújnak a szobában, este kiszöknek a kerekerdőbe,
                     kíséret nélkül, és későn jönnek haza.
               </p>
				<p>
                  Etelka néni tegnap megkért, menjek velük, de én többet nem
                     vállalom ezt a szerepet. Micsoda gyerekek. Úgy látszik azonban, komoly az ügy.
                     Béla bácsi az asztalnál sokat bosszantja őket. Berci fülig pirul, Klári
                     nem.
               </p>
				<p>
                  Másnap ismét új vendég érkezett, Olcsvay Feri, ki, azt hiszem,
                     Zelma iránt érdeklődhet. Ő már figyelmes, előzékeny fiatalember. Hosszasabban
                     foglalkozott velem. Kisütöttük, hogy szegről-végről rokonok lennénk. Megnéztem
                     pecsétgyűrűjét, és a liliomról megállapítottam, hogy nyilván egy nemzetséghez
                     tartozunk - a Boksa nemzetséghez? -, náluk azonban, állítása szerint, a mezőny
                     nem vörös, mint a mi címerünkben, hanem arany, viszont a liliom nem arany,
                     hanem vörös. Különben abban sem bizonyos, hogy a kisvárdai vagy a nagyvárdai
                     Olcsvayak közül való-e. Senki sem volt képes pontos fölvilágosítást adni neki
                     erre vonatkozólag. Apja azt hiszi, hogy a kisvárdai ág leszármazottjai, a
                     Nemzeti Múzeumban pedig azt mondták, hogy valószínűleg a nagyvárdai Olcsvayak
                     utódai. Szegény fiú, most nem tudja, hányadán van. Tanácsoltam, forduljon
                     apához, ő könnyen eldönti. Feri meg is ígérte, hogy fölkeresi apát, mihelyt
                     bemegy Sárszegre.
               </p>
				<p>
                  Egyébként kitűnően mulatok. Kellemes ébredni a puszta zajára, a
                     tehenek méla kolompszavára és a galambok turbékolására. Milyen bájosak a
                     picinyke sárgatollú csibék is, melyek csipogva bújnak a kotlósok szárnya alá.
                     Milyen édes a mezei élet. Milyen gyönyörű az itteni munka. Szüretre
                     készülődnek, a hordókat már kihozták a pincékből, Béla bácsi nagyban kénezi a
                     dongáit. Hallom, nagy szüreti mulatság lesz, jó termés ígérkezik.
               </p>
				<p>
                  Most pedig elmondom, hogy töltöm itteni napjaim. Korán kelek,
                     már hatkor, nézem a fönséges napfölkeltét, sétálgatok Etelka nénivel, majd
                     segédkezem a háztartásban. Azt mondja, hogy a konyhán én vagyok a jobbkeze.
                     Délután Józsival, a kertészfiúval bemegyünk a méhesbe, s nem győzöm eléggé
                     bámulni a kedves méhikék szorgalmas munkáját. Józsi azon csodálkozik, hogy
                     leány létemre milyen bátor vagyok. Bezzeg a Thurzó-lányok sikoltoznak, mihelyt
                     egy méh feléjük repül.
               </p>
				<p>
                  Tudjátok, hogy nem szeretek henyélni. Horgolom is a sárga
                     terítőt, pár nap múlva készen lesz. Most azonban már korán sötétedik.
               </p>
				<p>
                  Este hatfelé, hogyha meggyújtják a lámpát, Jókai regényét
                     olvasom, “A kőszívű ember fiai”-t, melyet már ismertem, de csak most élvezem
                     igazi szépségeit. Könnyezek Baradlay Ödönön és nevetek Tallérossy Zebulonon.
                     Mennyire ismerte nagy írónk az emberi szív rejtelmeit, és mily ékes szavakkal
                     tudta ecsetelni. Sajnos, csak a második kötetet találtam itt, az első
                     elkallódott valahol.
               </p>
				<p>
                  Ma este bál van Tarkövön, és a vidám társaság, a Thurzó-lányok,
                     Berci és Olcsvay Feri Etelka nénivel átrándult, két fogaton. Engem is nagyon
                     hívtak, de nem mentem el. Azt mondtam, hogy nincs ruhám. Én nélkületek nem
                     érezném magam jól, s őszintén szólva, nem nagyon kecsegtet a Thurzó-lányok
                     társasága sem. Aztán tegnap éjjel, egy felé, hirtelenül fájni kezdett a fogam
                     (az, amelyet utóbb tömtek), úgy hogy fel kellett keltenem Etelka nénit is. Ne
                     aggódjatok, nem sokáig fájt, mert rumot tartottam rá, az elmulasztotta. De
                     féltem, hogy a fogam újra bolondozni kezd, ezért maradtam itthon Béla bácsival
                     együtt a házat őrizni. Ő lefeküdt, én pedig meghitt szobácskámban levelet írok
                     nektek.
               </p>
				<p>
                  De milyen önző vagyok. Folyton magamról fecsegek, dicsekszem,
                     panaszkodom, és egészen elfelejtlek benneteket, kik egyedül vagytok. Apa sokat
                     dolgozik-e? Milyen új családfát rajzolt? Anya nem fárad-e el szegény, a
                     takarításban? Nem nagyon rossz-e a vendéglői koszt? Egészségesek vagytok-e?
                     Hiányzik-e nektek kicsit a ti rossz, háládatlan leányotok? Megtaláltátok-e a
                     kamra kulcsát, melyet az utolsó percben a kék terítő alá tettem?
               </p>
				<p>
                  Minden gondolatom tinálatok van, és sokszor, mikor nevetünk,
                     elszomorodom, mert látlak benneteket az ebédlőben, amint magatokban ültök, jó
                     szüleim. Nincs is itt maradásom. Roppant tartóztatnak, veszekednek velem, hogy
                     még egy hétig legyek a vendégük, de én, bármily kellemes lenne még egy kis
                     üdülés, semmi szín alatt nem maradok tovább, péntek este ígéretemhez híven
                     otthon leszek a félkilences (8 óra 25 perc) vonattal. Alig várom, hogy újra
                     szívemre ölelhesselek mindkettőtöket.
               </p>
				<p>
                  Sietek zárni soraimat. Még ma éjszaka el akarom küldeni a
                     kocsissal, ki éjfél után áthajt Tarkőre a leányokért. Sokszor csókol és ölel
                     titeket szerető leányotok
               </p>
				<p>
                  Pacsirta
               </p>
				<p>Nem írt többet. Itt vége volt.</p>
				<p>Ákos sóhajtott. Szemüvegét vigyázatosan betette a papírtokba. A levél még mindig
                  térdén maradt.</p>
				<p>Csak egy név jutott eszébe, csak egy nevet nyögött ki, félhangosan, maga elé:</p>
				<p>- Orosz Olga.</p>
				<p>És nem is a tarkői pusztát látta képzeletében, nem a díványt, melyen Pacsirta
                  alszik, nem a Thurzó-lányokat, hanem élesebben, mint tegnapelőtt a színpadon,
                  Orosz Olgát látta, mikor Reginald Fairfaxot szájon csókolta.</p>
				<p>Ő nem értené meg ezt a levelet. Nem tudná megérteni azt sem, miért fáj úgy minden
                  szava, mintha kést forgatnának szívében, miért oly különös minden észrevétele, az
                  is, hogy kígyóút van a dombon, az is, hogy rododendronok nyílnak a virágágyakban,
                  az is, hogy már hatkor meggyújtják a lámpát, és szüretre készülődnek. Orosz Olga
                  nevetne mindezen, egy rekedt trillával.</p>
				<p>A gyermekek, kik eddig a parkban játszottak, a kis rablók és zsandárok már
                  elmentek. Közeledett az alkony. Vidéken napszállat után otthon a helye minden
                  gyereknek.</p>
				<p>Bakák sétáltak, lassan lógázva az imádott cselédek ripacsos kezét, mely épp
                  belefért az ő kurtaujjú földmíveskezükbe. Ebből az érdesből azonban valami édes
                  születhetett. Kis szobaleányok jöttek velük, debella szakácsnők, loncsos
                  bakasárik szurtos ruhában, s belekaroltak a közvitézekbe, ezekbe a kemény,
                  grádicsosan nyírt parasztfickókba, kik a kaszárnyában káromkodnak, nyaklevest,
                  kurtavasat kapnak az őrmestertől, de most mintegy ártatlanul andalogtak.</p>
				<p>Kék szemük elmeredt a bamba gyönyörűségtől. Semmivel, senkivel sem törődtek. Pubis
                  arcukkal, sapkájukkal, pálinkától vörös, pisze orrukkal eltévedt kisdedeknek
                  látszottak, kik a szerelem tündérkertjében ámolyogtak, a nők pedig vezették őket.
                  Meg-megálltak egymáshoz közel, szorosan, sokáig nézték egymást, majd padra
                  telepedtek, a bokrok mellé, és várták, hogy egészen besötétedjék.</p>
				<p>Micsoda mocsok itt, és micsoda mocsok a színházban, a kopott díszletek között,
                  mindenütt Orosz Olga és ők, mindnyájan. Az élet megy a maga útján. Minden, ami
                  hitvány, közönséges, úgy hívják, hogy élet. Nincs és nincs és nincs igazság.
                  Semminek sincs értelme. Minden mindegy.</p>
				<p>Ákos elalélt a gyűlölettől, tátott szájjal nézte őket. Arra ébredt, hogy valaki
                  megfogta kezét.</p>
				<p>- Te itt vagy?</p>
				<p>Felesége kereste. A parkban adtak egymásnak találkozót, hogy vacsorára
                  menjenek.</p>
				<p>- Mi történt? - kérdezte az asszony, miután Ákos fölkelt, és vagy tíz lépést
                  mentek.</p>
				<p>- Semmi. Azaz - mondta - Pacsirta írt.</p>
				<p>- Hol a levél?</p>
				<p>- Itt van - mondta s zsebébe nyúlt.</p>
				<p>Az egyik zsebében nem találta. És a másikban sem találta.</p>
				<p>Visszasiettek a padhoz, keresték.</p>
				<p>Ott sem volt.</p>
				<p>A levél elveszett valahol, a földre esett talán, és elsöpörte a szél a szakadt
                  újságpapírok közé, a szemétbe.</p>
				<p>Ákost ez bosszantotta.</p>
				<p>- Mit írt? - kérdezte felesége.</p>
				<p>- Jól van, nagyon jól mulat.</p>
				<p>- Egészséges?</p>
				<p>- Egészséges. Csak kicsit fájt a foga.</p>
				<p>- Szegényke.</p>
				<p>- De rumot tartott rá - szólt Ákos -, jó erős rumot, és mingyárt elmúlt.</p>
				<p>Ez megnyugtatta az asszonyt.</p>
				<p>Környeyvel vacsoráztak, nem rossz hangulatban. Tizenegyig maradtak együtt. Ákos,
                  minthogy a sertéssült a vöröskáposztával meglehetősen zsíros volt, kivételesen két
                  deci vöröst is megengedett magának.</p>
			</div>
			<div type="chapter">
				<head>KILENCEDIK FEJEZET</head>
				<head>(melyben a kanzsúr leírása foglaltatik, a párducok híres mulatozása)</head>
				<p>A csütörtök pedig, a csütörtök.</p>
				<p>A csütörtök nem közönséges nap. Nincs piros betűvel bejegyezve a kalendáriumba, de
                  azért Sárszegen olyan nevezetes, mint a vasárnap. Csütörtökön van ugyanis a
                  kanzsúr.</p>
				<p>A kanzsúrt a kaszinóban tartják a párducok, kik a hét egyetlen napján igazán
                  egymás közt akarnak lenni, kedélyesen eldiskurálni, távol minden asszonynéptől.
                  Félnek is tőle a sárszegi asszonyok. Uraik hajnalban vetődnek haza, sokszor fényes
                  reggel, másnap véres a szemük, rossz a gyomruk, és morognak.</p>
				<p>Ákos csömörrel emlékezett vissza a csütörtök estékre, mikor tegnap Környey az
                  egész társaság nevében ünnepélyesen meghívta a kaszinóba. Szabódott, hogy nem
                  mehet el. Lárifári. Különben is elígérkezett feleségével valahova. Kopasz mentség.
                  Addig-addig, míg megígérte, hogy kora délután fölnéz pár percre, nem bánja,
                  legalább egy negyedórácskára, de nem többre. Ide a kezet. Ákos gyengeségből
                  odanyújtotta kezét, úri becsületszavát adta. El kellett mennie.</p>
				<p>Délután előrelátásból aludt egy órát, s frissen ébredt. Ezüstfogantyús botjával
                  kezében, galambszín bőrkesztyűben lépett be a kaszinó épületébe, kinyitotta a nagy
                  üvegajtót, fölballagott az emeletre.</p>
				<p>Az előcsarnokban régi ismerősével találkozott, Bástával, a városi hajdúval, ki a
                  könyvtárba épp két rengeteg tálat vitt, melynek ecetes vizében fejessaláták s
                  keménytojás szeletkék áztak. Letette az üres könyvespolcra - mert csütörtökön itt
                  álltak az esti étkek -, majd összeütötte csizmáit, megállt a nagyságos úr előtt,
                  elvette botját, kalauzolta befelé.</p>
				<p>Erre nem volt szükség. Ákos ismerte a járást. Minden úgy volt, mint régen.</p>
				<p>Az olvasóteremben, akár évekkel ezelőtt, csak Sárcsevits görnyedt, valami gazdag
                  magánzó, szófukar agglegény, ki most is a Le Figarot
                  olvasta. Mindig a Le Figarot olvasta. Ezért városszerte
                  európai műveltségű férfiúnak tartották.</p>
				<p>Balra volt a társalgó, nagyobb terem, melyben bőrdíványok terpeszkedtek.</p>
				<p>Már messziről hallani lehetett, hogy társalognak a párducok.</p>
				<p>Ákos ide tartott.</p>
				<p>Mikor benyitott, eleinte semmit sem látott. Hatalmas fellegek tornyosultak
                  szivarok, cigaretták füstjéből, melyet a falakon, a mennyezeten égő lámpáknak sem
                  sikerült szétoszlatni. Ezek a fellegek a közelgő, esti vihart jelezték.</p>
				<p>Vagy harminc-negyven ember rémlett eléje. Ákos pillanatig zavartan állt.</p>
				<p>De aztán észrevették, és diadalordítás fogadta. A párducok, a korhelykedés bajszos
                  fenevadjai fölugráltak ülőhelyükből, eléje szaladtak, jobbra-balra húzták.</p>
				<p>- Ákos - kiabálták összevissza. - Ákoskám, kerülj beljebb, foglalj helyet
                  közöttünk.</p>
				<p>Ismeretlenek mutatkoztak be, fiatalabbak, kik tegezték:</p>
				<p>- Servus humillimus, van szerencsém, hol jártál eddig?</p>
				<p>Voltak, kik megfeddették:</p>
				<p>- Sok van a rovásodon, öreg, ezt ma jóvá kell tenned.</p>
				<p>Környey azonban túlkiáltott minden hangot:</p>
				<p>- Bocsánat a megtérő bűnösnek.</p>
				<p>Gömbölyű hahoták gurultak a párducok barlangjában.</p>
				<p>Környey pedig ott állott két fejjel magasabban mindegyiküknél, aranyzsinóros,
                  búzakék atillájában. Megropogtatta Ákos keskeny kezét a kezével, mely az
                  ezüstforintost szokta széttörni, hivatalos szeretetre méltósággal üdvözölte, mint
                  főpárduc. Szigorúnak, majdnem félelmetesnek látszott.</p>
				<p>Csak rövid ideig beszélhetett vele. Környeynek ezen a napon lótnia-futnia kellett,
                  fogadni mindenkit, tárgyalni a személyzettel borról, vacsoráról. Most is a
                  könyvtárba hívták, hogy megnézze a salátát. Több dolga akadt ilyenkor, mint annak
                  idején, a gőzmalom égésénél.</p>
				<p>Mindenképp páratlan esemény volt, hogy Ákos betoppant.</p>
				<p>Priboczay átölelte őt, arcát arcához tapasztotta, és sokáig nem engedte el. Aztán
                  gyöngéd férficsókkal megcsókolta arcát.</p>
				<p>A patikus könnyezett, gyenge volt a szíve, gyenge volt a szeme is, és valahányszor
                  egy régi, kedves emberét látta, mint lángnál a háj, olvadozott attól a
                  melegségtől, mely egész mivoltát áthevítette.</p>
				<p>Zsebkendőjét kereste.</p>
				<p>Mikor fölitatta könnyeit, Ákost mind a két kezénél fogva a csillár alá állította,
                  hogy jobban szemügyre vehesse.</p>
				<p>- Öreg - mondta csodálkozva -, te egészen megfiatalodtál.</p>
				<p>- Dehogy.</p>
				<p>- De bizony Úristen - ismételte határozottan. - Nagyszerű színben vagy.</p>
				<p>A csoport, mely köröttük állt, megerősítette ezt.</p>
				<p>Ákos arca a délutáni szunyókálástól csakugyan kigömbölyödött, bőre paposan
                  rózsállott. Pír színezte homlokát, s a két leffentyűs bőrzacskót is a szeme
                  alatt.</p>
				<p>- Teringettét - mondta Priboczay -, valóságos gavallér lettél - és ránézett a
                  kesztyűre.</p>
				<p>Ákos máris húzta kesztyűjét.</p>
				<p>- És - folytatta Priboczay - milyen egyenes vagy. Nem olyan görnyedt, mint
                  azelőtt. Canis mater. Mivel élsz te? Mit csináltál?</p>
				<p>- Megnyiratkoztam - hebegte Ákos -, talán azért.</p>
				<p>- Nem, nem, fiatalabb vagy. Tíz évvel. Öt évvel fiatalabb. A nyugalmas élet.</p>
				<p>Ákos bajszán, melyen még mindig a borbély tiszaújlaki pedrője keményedett, kis
                  ravasz mosolyka bujdosott, sunyin. Elszégyellte magát.</p>
				<p>- Öreg vagyok, pajtás - mondta végül -, véncsont, akár te, akár ti - és hamis
                  önszánalommal lehorgasztotta fejét.</p>
				<p>Priboczay belékarolt, körülvezette, hogy megismerkedjék azokkal is, kik kis
                  kompániákba oszladozva, távolabb kvaterkáztak, vagy az ablakmélyedésben
                  pletykáltak.</p>
				<p>Bizony, bizony megöregedtek a cimborák. Néhány párducnak már aranyfoga volt,
                  legtöbb műfogakat viselt elöl, kaucsuk-ínyt. Eltűntek a kondor, fekete fürtök,
                  melyeket csütörtök-estéken látott, zúzmara lepte be, pusztán a bajszokon kísértett
                  pár szál barna szőr. Sokan egészen megkopaszodtak. Meztelen koponyájuk gömbölyű
                  lett és fényes, mint a tekeasztalon guruló elefántcsontgolyó, vagy kihegyesedett,
                  mint a tojás.</p>
				<p>Csak az asztalok maradtak a régiek, a fekete márványasztalok, melyeken nyurga
                  borospalackok, büdösvizes üvegek ütegei meredeztek, s a zöld posztóval bevont
                  kártyaasztalok, a beléjük mélyesztett sárgaréz-hamutartóval.</p>
				<p>Meg a nagy kép a falon, Széchenyi István gróf.</p>
				<p>Ő nem öregedett meg.</p>
				<p>Bal kezét csípőjére téve a kardkötő felé, mentéjét félretolva állt ott, mint
                  valamikor, boltozatos homlokával, melyet zilált kis fürtök libegtek körül,
                  nyugtalan szemével, melyben az egyéniség ideges tettereje égett, s nézte, mi lett
                  nemes gondolatából, az eszmeváltó körből, a kaszinóból, melyet az úri társaságok
                  pallérozására, a társas érintkezés tüzetesbé tételére honosított meg. De a vágni
                  való füstben nyilván ő sem látott jól.</p>
				<p>Básta, a városi hajdú, kék-fehér díszruhájában megállt Ákos előtt, kipödrött
                  bajusszal, mely egy szinte láthatatlan, cérnaszál-vékony vonalban végződött,
                  valahol a levegőben, messze túl a két arcon. Nagy borostálca volt kezében,
                  asztalkendővel leterítve. Az urakat kínálta, haptákban.</p>
				<p>Priboczay felemelt egy poharat.</p>
				<p>- Isten hozott nálunk.</p>
				<p>Ákos körömcseppig itta a poharat, úgy, amint dukál.</p>
				<p>- Isten éltessen - mondta aztán.</p>
				<p>- Isten éltessen.</p>
				<p>Kezet fogtak, leültek egy díványra.</p>
				<p>Negyedóra múlva Ákos cihelődött.</p>
				<p>- Most pedig idestova mennem kell.</p>
				<p>- Dehogy mégysz, édes öregem.</p>
				<p>Környey, mint jó házigazda, a veszedelem közeledtére, mikor valaki szökni akart,
                  mindig ott termett. Most is résen volt.</p>
				<p>- Szó sincs róla - tiltakozott. - Itt maradsz - és acélkarjai közé szorította az
                  öreget.</p>
				<p>Vitte is már a terem egyik sarkába, hol a legvastagabb füstben, lógó lámpa alatt
                  tarokkozók ültek. Épp osztani akartak.</p>
				<p>- Szállj be ötödiknek - indítványozta Környey, a társaság felé mutatva.</p>
				<p>Ez volt Ákos gyöngéje, ez volt Ákos erőssége: a tarokk.</p>
				<p>Senki sem játszotta mesteribben, ötletesebben, nagyobb passzióval. Ezenkívül oly
                  tudással rendelkezett, hogy, szaktekintélynek tartották, és a kaszinói urak
                  vitás esetekben hozzá fordultak, hogy mint fellebbezhetetlen ítélőszék,
                  döntsön.</p>
				<p>- Paskievics? - szólt oda félvállról Ákos.</p>
				<p>- Az - mondta az asztalnál Galló, a rokonszenves ügyész, maga is híres
                  tarokkjátékos, kiemelve okos fejét szivarja füstjéből.</p>
				<p>Máris fölkelt.</p>
				<p>- Én majd osztok - szólt.</p>
				<p>Vele együtt fölkeltek, kik ott ültek, Doba, meg egy zömök úr, nyersselyem ruhában,
                  Kárász István, a Dani apja, az ezerholdas, kinek kopaszra nyírt feje
                  szerecsenfeketére égett a nyári naptól. Csak a negyedik maradt még ülve, Ladányi
                  László, Sárszeg szabad királyi városának 48-as és függetlenségi képviselője, ki
                  deres, rövidre nyesett szakállával, busa szemöldökével Zrínyi Miklósra
                  emlékeztetett.</p>
				<p>Ladányi évek óta feszült viszonyban volt Ákossal.</p>
				<p>A képviselő - véres szájúnak hívták - a szenvedélyes túlzók közé tartozott, a
                  szélsőbal legszélsőbb szárnyához, ki bizalmas társaságban abból sem csinált
                  titkot, hogy az 1849. debreceni országgyűlés határozata alapján áll, és a
                  Habsburg-házat akármikor detronizáltatná ama bűnök miatt, melyeket a nemzet ellen
                  elkövettek. Nagyapját 1849-ben a császár katonái fölakasztották egy körtefára.
                  Gyakran emlegette ezt, mikor úri portája előtt megjelentek a választók,
                  fáklyákkal, zászlókkal, és kiengedte hangját, mely a sok nemzeti keservtől
                  mindörökre megrepedt. Ákost pedig jól ismerte. Tudta, hogy állandóan kormánypárti
                  jelöltre szavaz, félénk ember, szíve talán hozzá húz, de nem szeret harcolni,
                  békét akarna önmagával, családjával, mindenkivel, s kedveli a kiegyezést,
                  mindenféle kiegyezést, és így a 67-es kiegyezést is.</p>
				<p>Ezért egyszer-másszor elítélően nyilatkozott róla.</p>
				<p>De most, hogy előtte állt, és a többiek kapacitálták, ő is fölkelt. Magyar emberek
                  pohárnál megértik egymást. Kezét nyújtotta Ákosnak.</p>
				<p>- Tarts velünk - szólt recsegő hangján.</p>
				<p>Az alkalmat meg kellett ragadni. Úgy ünnepelték Ákost a tarokk barátai, mint
                  valami messze földről érkezett nevezetességet. Aztán a szürkehátú, különös, nagy
                  tarokk-kártyák is csábították. Nehéz volt ellenállni, beadta derekát.</p>
				<p>- Nem bánom - mondta nevetve.</p>
				<p>Környey könnyülten távozott.</p>
				<p>Ő pedig letelepedett közéjük az asztalhoz, melynek márványán néhány csöpp bor
                  csillogott, nyilván félrecsorrant a töltésnél. Takaros, fekete táblácskák álltak
                  ott, ezekre fölírták a játszók nevét az elkészített, kihegyezett krétákkal.</p>
				<p>Galló osztott.</p>
				<p>Ákos kezébe vette a kilenc lapot, villámgyorsan elrendezte gyakorlott ujjaival,
                  üdvözölte a kártyákat, melyek a régi világról, boldog időkről beszélnek: a
                  pagátot, emberfejes lantjával és kardjával, a krinolinos spanyol hölgyet,
                  castagnetteével, a nagy skizt, tarkabarka bohócruhájában, kettős fövegével, a
                  hatalmas huszonegyest, a földön kuporgó, csibukos törököt, a honőröket, kik minden
                  lapot ütnek, ennélfogva tisztelet is adassék nekik. Micsoda kedves, meghitt
                  zsibongás. A falon szerelmesek ölelkeznek, ósdi katona válik babájától, hajó indul
                  a tengeren. Remek kártyája volt.</p>
				<p>Az urak megtekintették kártyáikat, aztán egymás arcába néztek, ugyanoly
                  figyelemmel. Ravaszul hunyorogtak, mert az arc éppoly fontos, mint a kártya. Mit
                  forralnak, milyen bombát tartogatnak, miféle cselvetésre, fondorlatra
                  készülnek?</p>
				<p>- Pász - mondta.</p>
				<p>- Pász - visszhangozta a mellette ülő Kárász.</p>
				<p>Doba is pászolt, Ladányi is.</p>
				<p>Ákos igen élvezetesen töprengett. Rá is kellett gyújtania szivarra, hogy még
                  jobban menjen a spekuláció.</p>
				<p>A tarokk nem afféle sehonnai játék, mint azok, melyeket manapság eszelnek ki.
                  Messze visszanyúlik a múltba, nemes elődökre tekint vissza. Ázsiából származik,
                  akár vitéz eleink, kacskaringós, keleti gondolkozás szükséges hozzá, figyelem,
                  lelemény, állandó lélekjelenlét. Hosszú, mint egy furfangos mese, melynek
                  csalafinta bevezetése van, ármányos folytatása, meglepő gyors kifejlete. Fejtörést
                  is kíván, de amellett nem száraz, rendkívül kedélyes. Emberöltők dolgoztak rajta,
                  míg ilyen elmésre csiszolták.</p>
				<p>Kárász kiváltotta a hármast a talónból.</p>
				<p>- Segít a huszas - mondta.</p>
				<p>Doba, Ladányi ismét pászolt.</p>
				<p>Ákos megdörzsölte bajszát.</p>
				<p>- Kontra - jelentette be vidáman.</p>
				<p>A többiek spekuláltak.</p>
				<p>Ákos és Ladányi, a két összemelegedő barát, együtt játszott, Kárásznak Doba
                  segített, ki szemben ült Ákossal. Bámulták egymást.</p>
				<p>Doba bíró csodálkozott, hogy milyen friss az öregúr.</p>
				<p>Ákos viszont Dobát figyelte. A bíró némán üldögélt, akár a színházban sovány,
                  kacér felesége mellett, ki Orosz Olga frizuráját utánozza, és szeretője volt még
                  annak az éhenkórász Szolyvaynak is, legalább Szolyvay azt mondja. Vajon tudja-e ez
                  a szegény, rokonszenves bíró, sejt-e valamit? Sohasem beszélt ez semmit. Arcán
                  most is csak közöny, fáradtság tükröződött.</p>
				<p>Ezt felelte Ákos kontrájára:</p>
				<p>- Rekontra. Tous les trois.</p>
				<p>- Ejha - mondta Ákos magában -, tous les trois, tous les trois.</p>
				<p>Ilyen dolgokon tűnődött, és lehet, hogy ez volt a hiba.</p>
				<p>Ő, a régi matador, nem eléggé ügyelt a kártyák járására, s a végén már nem
                  lehetett segíteni, a játszma olyan vészes fordulatot vett, hogy Doba és Kárász
                  legyűrte Ákost és Ladányit.</p>
				<p>Akik körülöttük álltak, csodálkoztak.</p>
				<p>- Hihetetlen.</p>
				<p>- No, de erre iszunk egyet - mondta Kárász.</p>
				<p>Werner, osztrák vadászfőhadnagy, ki eddig szótlanul ült Ákos mellett, mint
                  jóakaratú kibic, töltött. Már négy éve tartózkodott zászlóaljával Sárszegen, de
                  egyetlen szót sem tanult meg magyarul, csak németül tudott, mikor józan volt.
                  Ilyenkor, részeg korában, még németül sem tudott, talán az anyanyelvén, morvául
                  sem. Azért kitűnő párduc volt, és pompásan érezte magát. Folyton somolygott,
                  ivott, töltögetett.</p>
				<p>- Nem iszol? - kérdezte Ákost Ladányi. - Könnyű szilványi - jegyezte meg, és
                  fölhajtotta poharát.</p>
				<p>Ezt pedig: “könnyű szilványi”, oly ízesen mondta, hogy Ákos megitta a könnyű
                  szilványit.</p>
				<p>Ladányi megölelte Ákost.</p>
				<p>- Legény vagy a talpadon, Ákoskám. Csak egyet tégy a kedvemért. Dobd ki kertedből
                  azokat a randa napraforgókat.</p>
				<p>- Miért?</p>
				<p>- Mert fekete-sárgák. Még a virágban sem kell nekünk a svarcgelb.</p>
				<p>Erre megint ittak.</p>
				<p>Ákos már nemcsak a könnyű szilványit hörpintette föl, hanem a többit is: a könnyű
                  homoki borokat, meg a nehéz hegyi borokat is.</p>
				<p>Számolt a krétával:</p>
				<p>- Hogy is vagyunk csak? Kontra, rekontra, négy pont, tous le trois kettő, négy
                  király egy, összesen hét. Hetven krajcár jár. Nesztek.</p>
				<p>Fizetett. A táblát letörölte a kis sárga szivaccsal.</p>
				<p>Új szivarra gyújtott, és szemüvegét is letette, ami nála mindig a jó érzést
                  jelentette.</p>
				<p>Olyan volt már, akár a többi. Nem látta kívülről a társaságot, mint mikor belépett
                  ide, a füst fojtó szagát sem érezte, közvetlenül mozgott, mintha a távollét sok
                  évét átaludta volna, s folytatná ott, hol elhagyta. Merev kérgek engedtek föl
                  benne, koponyája izzott, és haja, mint a hó, olvadni látszott rajta. Szemében is
                  boldog nyirok csillogott. Füle pirosra gyulladt a barátság tavaszában.</p>
				<p>Hanem most következett a bosszú, a haddelhadd, az új párti. Mikor kiosztották a
                  kártyát, Ákos nekigyürkőzött, még kézelőit is lekapcsolta, összeszedte minden
                  erejét. Azzal vetette magát ellenfeleire, a régi biztonsággal.</p>
				<p>- Segít a tizennyolcas - szólt azonnal.</p>
				<p>Irigyelték a boldog tizennyolcast. Vajon ki lehet az? Ő azonban már először
                  ütésben maradt.</p>
				<p>Majd ravaszdian kacsintva feléjük, egymás után hívta ki a nagy “böhönc”-öket,
                  először a skizt, aztán a huszonegyest, a tizenkilencest és végül a tizennyolcast
                  is.</p>
				<p>- Hahaha, nála volt - kiabáltak.</p>
				<p>- Önmagát hívta ki - kacagtak mindnyájan, álmélkodva.</p>
				<p>- Nem lehet vele bírni, a régi Ákos, a régi - ölelgették. - Ördögöd van, öreg -
                  harsogtak -, igyunk egyet - és úgy dörgött a nevetés, hogy az ablaküvegek
                  reszkettek.</p>
				<p>Így fonódott össze egyik játszma a másikkal, ő pedig agyafúrtan állta helyét,
                  leleplezve minden cselszövést, megelőzve minden orvtámadást. De a játszma hosszú
                  volt.</p>
				<p>Nem neki volt hosszú, meg a többinek, mert ki tudja, mi történt azóta, hogy ez a
                  marasztaló, rábeszélő játék rabul ejtette. Aki kártyázik, az a felejtés teljes
                  mámorát élvezi, s külön világegyetemben él, melynek síkjait kártyalapok rakják
                  ki.</p>
				<p>- Volát, bika, pagát - röpködtek a szók a füstös levegőben -, pagátultimo,
                  pagátultimó - és az emberek sziszegtek, hüledeztek.</p>
				<p>Ákos mindenkit letiport. Csak akkor pillantott az órára, mely vele szemben
                  ketyegett a falon. Elmúlt már fél tíz. Most egyszerre valami magyarázhatatlan
                  szomorúság fogta el.</p>
				<p>Pár pillanatig lógatta fejét, elszontyolodva a nagy vidámság után, úgy nézte
                  társait, mintha nem is ülnének előtte, s mind, kik ott vannak, levegőből
                  lennének.</p>
				<p>A pincérek jelentették, kész a vacsora.</p>
				<p>Átmentek az olvasóba. Itt szoktak teríteni csütörtök estéken.</p>
				<p>Sárcsevits még mindig nem végzett a Le Figaro-val, félreült
                  a fal mellé, egy villanylámpa alá, és ott betűzgette. A társaság letelepedett a
                  virágokkal ékes asztalhoz.</p>
				<p>Derék, magyaros vacsora volt, csirkepörkölt, túróscsusza, mákos- és diósmetélt,
                  ezenkívül penészes, büdös sajt, melyhez istenien ízlett a büdösvizes, savanykás
                  bor.</p>
				<p>Sokan falatoztak itt, legalább ötvenen, mert vacsorára új vendégek is érkeztek.
                  Gaszner Máté árvaszéki ülnök, topa kis emberke, kiben semmi szeretetre méltóság
                  sem volt, de mindenki kedvelte, és úgy hívta: “Mátékám”. Kostyál, valami
                  nyugalmazott tanító a szomszéd városból, ki - mint mondták - “rendkívül szereti a
                  potyát”. Vereczkey, a főispán tollnoka -, ki Tirolban szolgálta le önkéntesi évét,
                  és sok szép talián nótát tudott. Füzes Feri természetesen szintén megjelent.
                  Idétlen mosolyát, melyet erre az alkalomra kifényezett, virgoncan hordozta körül,
                  és vacsora alatt többször megjegyezte:</p>
				<p>- Imádom a társaságot. Én végtelen jókedélyű fiú vagyok.</p>
				<p>Még Hartyányi Olivér is lejött, az “ateista”.</p>
				<p>Szegény Olivérnek évek óta hátgerincsorvadása volt, és ezért szegény Olivér
                  ateista volt. Estefelé eltolatta magát a kaszinóig, és az ajtótól két hajdú hozta
                  fel az emeletre abban a nagy párnásszékben, melyben otthon, az udvarán szokott
                  üldögélni. Lábaira bolyhos plédjét borította.</p>
				<p>Élénknek látszott, mert mielőtt elindult, a szokottnál is nagyobb adag morfiumot
                  fecskendezett magába, szeme csillogott, tág pupillái szikráztak. Sovány, olajzöld
                  arca valami élességet kapott. Csak szemöldökeit rángatta ide-oda, mikor
                  beszélt.</p>
				<p>Füzes Feri mellé került, kivel kölcsönösen utálták egymást. De azért szerettek
                  beszélgetni, folyton vitatkoztak.</p>
				<p>Füzes Feri azt állította, hogy van Isten, Hartyányi Olivér pedig azt, hogy nincs
                  Isten. Évek óta tartott ez a vita anélkül, hogy meg tudták volna győzni egymást
                  álláspontjukról. Most is kijátszották ismert érveiket, az idealizmus és
                  materializmus nevében. Füzes Feri gúnyosan biggyesztette el száját Darwin nevének
                  hallatára, nem mintha nem tartaná őt úriembernek, de róla is az volt a véleménye,
                  mint Kossuth Lajosról: Darwinnak is megvan a maga fényoldala és a maga árnyoldala,
                  mint mindenkinek a világon. Olivér tehát utolsó lépését tette meg. Keserű,
                  csúfszavakkal a pusztulást rajzolta, az egyetlent, amiben hitt, a teljes
                  megsemmisülést, a rothadó testet, a rajta nyüzsgő nyüvekkel, pondrókkal. Hangosan
                  beszélt, hogy megbotránkoztassa asztaltársait. De azok sem rá, sem Füzes Ferire
                  nem hederítettek. Mindkettőjüket egyformán unták.</p>
				<p>Különben is a cigány már húzta. Csinos Józsi híres bandája odaállt a magas
                  szárnyas ajtóba, s a prímás, az urak régi ismerőse, jó barátja, lélekkel cifrázta.
                  Soha szebben nem játszott, mint ennek a társaságnak csütörtök estéken. Odaadóan,
                  de tisztes távolból Kárász István felé fordult, olykor rátekintve, olyan
                  tekintettel, melyben közös emlékek szunnyadozhattak. Egykor a lakodalmán is ő
                  muzsikált, és sok ezres bankót kihegedült zsebéből. Aztán a földbirtokos évente
                  lehívatta birtokára. Tavaly minden cigányának egy-egy sonkát akasztott nyakába, és
                  úgy kellett húzniok kivilágos kivirradtig.</p>
				<p>Kárász István, ki Ákos és Ladányi között ült, abbahagyta az evést. Mihelyt
                  meghallotta a hegedűszót, hátradőlt székében, karjait ellógatta, dagadó
                  homlokérrel, elmeredő szemmel figyelt. Látszólag közönyös volt. Szívét azonban
                  egészen átadta a cigánynak, hogy hozzon ki belőle mindent, csiklandozza, kezelje.
                  Kényelmesen, úri nemtörődömséggel nyújtotta oda neki, úgy, ahogy más a lábát teszi
                  a körömápoló elé. Jobban bízott benne, mint Gálban, a háziorvosában.</p>
				<p>A prímás mindent megtett: kínozta, gyötörte, édesen szenvedtette, mint úri
                  szolgája. Pár perc múlva a nóták hatása alatt kövér könnycsepp pottyant ki a
                  földbirtokos szeméből, végiggurult napbarnított arcán. Miért sírt? Sárszeg egész
                  környéke, sok-sok ezer hold az övé volt. Számát sem tudta méneseinek, kondáinak,
                  gulyáinak, családja, fiai, leányai, unokái virágoztak. Micsoda régi, mennyegzői
                  ízekre, hamvába-holt ábrándra emlékeztette a muzsikaszó? Nehéz azt megmondani.</p>
				<p>A többiek belesimultak ebbe a szertartásba, melynek megvan a maga rendje-módja, és
                  valami nagy egység alakult ki. Mindenki más és más tartalommal töltötte meg a
                  dalt, a verseket, melyek firól-fira szállnak, és évszázadok kincsét őrzik.</p>
				<p>Galló szigorúan nézett maga elé, mint a vádlottra szokott, s az utolsó pillanatig
                  tiltakozott a gyengeség ellen. Doba föltétlenül a feleségére gondolt, ki Isten
                  tudja hol jár az éjszakában, elmerült bánatába, oly önkínzóan, hogy maga is
                  megijedt, és aztán, mint ki mélyből emelkedik levegőre, nagyot lélegzett. Ladányi
                  egyenesen Bécs felé tekintett, arcán a négyszáz esztendős osztrák rabság honfiúi
                  bánatával. Priboczay elolvadt, mind a két szeme könnyezett, pocsékra ázott a
                  mélabúban. Füzes Feri kukorékolt, Hartyányi Olivér dörmögött, Szunyogh
                  lehorgasztotta fejét mélységes részegségében, és ingatta, mint az elefánt.
                  Környey hetyke lett, Mályvády, a természettudomány derék barátja, tréfás, Kostyál
                  kötekedett, Gaszner Máté őrjöngött.</p>
				<p>Básta, a hajdú is megfeledkezett a reguláról, nem állt már haptákban - hiszen ő is
                  székely-magyar volt -, testvériesen ellágyult az urakkal. A pincérek lábujjhegyen
                  jártak. Megsejtették, hogy itt valami rendkívüli történik, amit megzavarni
                  istentelenség.</p>
				<p>Sárcsevits egészen elolvasta a Le Figarót, az
                  apróhirdetéseket is, az utolsó betűig. Bámulta a mulatókat, csóválta fejét. Ő
                  semmit sem érzett. Csak azt, hogy kár ennyi időért, ennyi fáradságért. Micsoda
                  pazarlás is, micsoda nábobi tékozlás, szétszórni azt, amit átélünk, kiloccsantani
                  a borral együtt a padlóra. Valahol a Szajna partján ennyi jószándékból, ennyi
                  színből és érzésből építmények emelkednének, könyvek íródnának. Ha elmondanák az
                  urak, mi jár ilyenkor fejükben, abból több könyvet lehetne írni, mint amennyi a
                  sárszegi kaszinó könyvtárában van, melyet senki sem olvas, csak ő meg Galló ügyész
                  és szegény Olivér, ki, mielőtt a sírba száll, tudni óhajt egyet-mást erről a
                  szörnyű világról.</p>
				<p>De ők ezzel sem törődtek.</p>
				<p>A prímás a “Cserebogár”-ra zendített rá. Ákos fölemelte kezét, megállította. Ez
                  volt az ő nótája.</p>
				<p>Magához intette a cigányt, hangfogót tétetett hegedűjére, és mikor ismét
                  belekezdett, rágyújtott a nótára. Énekelt, eleinte bizonytalanul, majd fölényesen,
                  urasan, nem erős, de kellemetes tenor-hangján, mutatóujját valami hervatag, régies
                  mozdulattal halántékához emelve.</p>
				<p>
                  Cserebogár, sárga cserebogár, Nem kérdezem tőled, mikor lesz
                     nyár...
               </p>
				<p>Sárcsevits indult. Mosolyogva kérdezte a mellette álló Füzes Ferit:</p>
				<p>- Ez az öreg Vajkay?</p>
				<p>- Az.</p>
				<p>- Azt hallottam, hogy valami mogorva troglodita.</p>
				<p>- Dehogy - mondta Füzes Feri, feszesen -, nagyon közvetlen, joviális úriember.</p>
				<p>Az volt a szokás, hogy míg az urak vacsoráztak, a társalgót fölseperték és
                  kiszellőztették. Mire visszajöttek, csinos, rendes termet találtak itt, a hangulat
                  melegsége eltűnt a füsttel együtt, és a levegőben rideg szigor érzett.</p>
				<p>Ebben a környezetben nem lehetett folytatni azt, amit elkezdtek délután. A bort
                  fölváltotta a pálinka, s a tarokkot és alsóst a ferbli és makaó. Vége volt a
                  kedélyességnek: a komoly ivók pillanata jött, kik nem ismerik a tréfát, és a
                  komoly játékosok pillanata, kik már nem enyelegnek a szerencsével, hanem kihívják,
                  hogy vagy ők vagy mások maradjanak a porondon.</p>
				<p>Ákos egy makaós asztalhoz került, hol a tét öt forint volt, s kontusovszkát és
                  egyéb erős lengyelpálinkát ittak.</p>
				<p>Környey ügyelt, hogy mindenki teljesítse kötelességét.</p>
				<p>Ákos megfelelt a pohárnak.</p>
				<p>A makaóban is szerencséje volt.</p>
				<p>- Kilenc - mondta folytonosan.</p>
				<p>Halomban álltak előtte a gyűrött bankók, nagy kúpok rézpénzből, oszlopocskák
                  nikkelekből, ezüstből. A bőrtárcákból előkerültek a tekintélyes hideg-kék ezresek
                  is. Nem tudott szabadulni a pénztől.</p>
				<p>- Nyolc - szóltak társai.</p>
				<p>- Kilenc - visszhangozta.</p>
				<p>Bosszankodott is, mulatott is, új kártyát hozatott babonából, de ez sem segített.
                  A szerencse csak nem akar tőle elpártolni. Pezsgőt nyittatott az egész
                  társaságnak. A poharat a falhoz csapták.</p>
				<p>Negyed háromkor aztán véget ért a csata. A társaság fölkerekedett.</p>
				<p>Környey ordított.</p>
				<p>- A Szent János áldást.</p>
				<p>Kitöltötték, ami maradt, bort, pálinkát, pezsgőt. Ákos épp zsebébe gyömöszölte a
                  pénzt, nadrágzsebébe, kabátzsebébe, felső és alsó mellényzsebébe, mikor egy
                  borostás arcot érzett arcán s egy szájat a száján, mely nyálas csókkal
                  végignyalta.</p>
				<p>- Édes, édes öregem.</p>
				<p>Ladányi volt, Sárszeg 48-as függetlenségi képviselője, ki mellén zokogott.</p>
				<p>Ákos megölelte őt.</p>
				<p>- Derék 48-as vagy, Laci, tudom.</p>
				<p>- Te is az vagy, édes, édes öregem - mondta Ladányi -, derék, magyar ember
                  vagy.</p>
				<p>És sírtak.</p>
				<p>Ákos egyszerre kihörpintette az eléje tett vizespoharat, melyben pálinka állt,
                  színültig. A szesz átmelegítette, talpra állította. Hatalmasan kopogott öreg
                  agyvelejében, s olyan gyönyörűséget érzett, hogy nem bánja, ha most, a mámor e
                  pillanatában, mikor egészen átfogja önmagát, egész életét, szörnyethal.</p>
				<p>Arca sápadt volt. Szeme kissé bandzsított.</p>
				<p>Környey, ki ezt észrevette, meg is szólította.</p>
				<p>- Mi az, Ákoskám?</p>
				<p>Ő azonban nem felelt.</p>
				<p>A pálinka, melyet felhajtott, rettenetes erőt adott neki. Tudta, hogy tüstént haza
                  kell mennie, különben vége. Mikor leérkezett az utcára, a kaszinó elé,
                  fiatalságának minden önállósága visszatért belé, és balra csapott, a Széchenyi
                  utca felé, s a házfalak mellett meglépett.</p>
				<p>Hallotta, amint utána kiáltottak:</p>
				<p>- Ákos!</p>
				<p>Aztán durván, szeretet nélkül, még egyszer:</p>
				<p>- Ákos!</p>
				<p>A csoport, melytől távolodott, hivatalos megrovással követelte vissza: az
                  éjszakában a párducok ordítottak.</p>
				<p>Nem is közönséges csíny volt az, amit elkövetett. Elmenni köszönés nélkül,
                  megszökni orvul annyi, mint cserbenhagyni a zászlót, az már hűtlenség, az már
                  függelemsértés, melyet a párducok semmi körülmények közt sem bocsátanak meg, még a
                  barátság címén sem.</p>
				<p>Ákos nem törődve velük, határozott léptekkel iparkodott hazafelé.</p>
				<p>Egyszerre durranást hallott háta mögött. Egyet, kettőt, hármat. Revolverből
                  lőttek.</p>
				<p>Majd ismét hármat lőttek, de most gyorsabban egymás után.</p>
				<p>Nem ijedt meg. Tudta, hogy ez is hozzátartozik a mulatsághoz, és Környey széles
                  jókedvében lövöldözni szokott, a levegőbe süti el forgópisztolyát. Múltkor a
                  Széchenyi egész mennyezetét és minden tükrét összelövöldözte. Nem rosszindulatból,
                  hanem kedélyből.</p>
				<p>A sárszegi polgárok is tudták ezt. Mikor csütörtök éjszakán ilyen hadizajra
                  ébredtek, nyugodtan fordultak másik oldalukra, és ezt mormogták álmukban:</p>
				<p>- A párducok mulatnak.</p>
				<p>A párducok még pár percig várták Ákost, hogy a vészjelre visszajön. Majd dohogva,
                  szitkozódva két részre oszlottak: az egyik csoport a Széchenyibe ment knikebájnra,
                  a másik Panna nénihez, kinek kurtakocsmája hajnalig nyitva volt, és remek borát
                  széltében dicsérték.</p>
				<p>Ákosnak a Városháza sötét boltívei alatt végképp sikerült eltűnnie. Ide már
                  tompultan hallatszott a korhelyek üvöltése, csak pár éji lézengő járt erősen
                  tántorogva. Ők is ittak. Sárszegen mindenki ivott.</p>
				<p>Egy paraszt a járda szélén álldogált, majd pár lépést próbált tenni, és arccal a
                  földre vágódott, mint katona, kit eltalált a golyó. Leterítette a hatalmas szesz.
                  Úgy is maradt. Elnyúlt a csatatéren.</p>
				<p>Ákos nem volt annyira részeg, mert tudta, hogy részeg. Tovább ballagott mereven,
                  nem ingadozott.</p>
				<p>Gyér gázlángok csillogtak a borús éjben. A száraz meleg megtört. Párás, fülledt,
                  felleges homály borított mindent, előhírnöke a közelgő esőnek. Árnyékok mozogtak a
                  Széchenyi téren, abban a legyezőszerű fényben, melyet kissé messzebb a
                  Baross-kávéház ívlámpája terjesztett, bizonytalanná, regényessé téve a sárszegi
                  éjszakát. Fönn, a Városháza kivilágított sárga órája úgy ragyogott, mint az érett
                  dinnye.</p>
				<p>A Baross-kávéház bádogkertjében még fiatalemberek fagylaltoztak. Ákos erre haladt
                  el. Egyszerre gyökeret vert a lába.</p>
				<p>Künn a teraszon megpillantott valakit, ki új, divatos panamakalapot, fehér nyári
                  ruhát viselt, és oldalt, egy leanderbokor mellett üldögélt, poharára hajolva.
                  Cifra Géza éjjeli szolgálata végeztével ide tért be, cigányzenét hallgatni.</p>
				<p>A rendesnél is komorabbnak látszott. Teljes erővel kitört a náthája. Nemcsak bal
                  orrlyuka dugult el, hanem a jobb is, mert orra a levelibékánál is jobban megérezte
                  az időváltozást, és ilyenkor egyáltalában nem szelelt, nem kapott rajta levegőt.
                  Száján keresztül lélegzett. Málnaszörp állt előtte, poharában szalmaszál.</p>
				<p>Ákos sokáig nézte őt. Úgy látta, hogy boldog, az arcán önteltség ömlött el, mely
                  azt mondja, hogy teheti, mert vasúti, fittyet hány az egész világnak. És az
                  ártatlan málnaszörp is, melyet szopogatni kezdett a szalmaszálon, méregerős, vörös
                  pálinka képében jelent meg Ákos előtt.</p>
				<p>Mulat az úrfi, dünnyögött magában, s gyűlölte őt kimondhatatlanul. Jaj, ha
                  lepofozhatta volna fejéről a szemtelen ficsúros panamakalapot, melyen az a cifra
                  szalag lötyögött.</p>
				<p>Elvörösödött a dühtől, vézna karján megfeszítette izmait.</p>
				<p>Közeledett hozzá. Igen, elég erőt érzett most, hogy egyetlen ökölcsapással
                  leterítse, maga alá teperje, üsse, ahol éri, cibálja haját, kitolja szemét,
                  megölje, megölje.</p>
				<p>De mivel ölje meg? Csak zsebkése volt nála. Botrányt csináljon legalább? Odalépett
                  asztalához.</p>
				<p>Kihívóan állt meg előtte.</p>
				<p>Nem köszönt.</p>
				<p>Cifra Géza köszönt.</p>
				<p>Lekapta panamáját, fölugrott.</p>
				<p>Ákos nem mozdult. Mind a két kezét nadrágzsebébe mélyesztette, hogy kezet ne
                  kelljen neki adnia, és kifelé feszítette ujjait a szöveten keresztül. Majd
                  bólintott, sokatmondóan, egyszer és aztán még egyszer, mélyebben.</p>
				<p>- Parancsolsz helyet foglalni?</p>
				<p>Ákos még egy lépést tett. Olyan közel volt már, hogy arca arcához ért. Cifra Géza,
                  ki sohasem ivott, megérezte rajta a pálinkaszagot.</p>
				<p>- Semmit sem parancsolok - mondta Ákos csúfondáros éllel -, egyáltalán semmit sem
                  parancsolok. És nem is kérek tőled semmit. Csak látni akartalak - és gúnyosan
                  hajlongott előtte, most már egész törzsével.</p>
				<p>- Nagyon megtisztelsz, ülj le, kedves bátyám.</p>
				<p>- Nem ülök le - szólt önfejűen -, csak mulass tovább - tette hozzá mást gondolva
                  -, szervusz.</p>
				<p>- Szervusz, kérlek alássan - hadarta Cifra Géza, örülve, hogy vége szakad ennek a
                  beszélgetésnek, s nem kell gondolkoznia, mit feleljen, mikor köszönjön el -, jó
                  éjszakát kívánok, csókolom a nagyságos asszony kezét, jó éjszakát.</p>
				<p>Ákos kalapját meg sem billentve tovább ment, de a járdán még egyszer megállt,
                  tétovázva, hosszan rátekintett Cifra Gézára, ismét bólogatva, mint előbb. Az
                  érezte ezt, de nem értette, mit jelent. Elfordította fejét, nem mert odanézni, és
                  fölkapva a széken heverő nádkeretbe foglalt Egyetértést,
                  egész alakját betakarta vele.</p>
				<p>A Szent István templom tornya mellett, a felhők között kibukkant a hold, oly
                  hirtelenül, akár egy titkos gombot nyomtak volna meg valahol, és siralmas, erős
                  fénye végigrezzent az alvó városon. Ákos a Bólyai utca felé tartott.</p>
				<p>Ment a holdfényben, és félrecsapott keménykalapja árnyékot vetett homlokára. Ez a
                  zöld köd eszébe idézte az időt, mikor utoljára járt Pesten, s az orvosok
                  eltiltották szesztől, szivartól, minden jótól, ami az élet, és ő ilyen éjszakán
                  hazafelé bandukolt pesti szállójába. Kezét pillanatra szeme elé tette. És most úgy
                  rémlett neki, hogy ebben a derengésben igazán látja önmagát, azt, ami elmúlt és
                  van, öreg csontjait, melyek ötvenkilenc éve szolgálták őt, és ki tudja, még
                  meddig. Végtelenül szomorúnak látszott.</p>
				<p>Ugattak a kutyák közel-távol a palánkok mögött, mert fölijedtek a nyugtalan
                  világosságra. Ősi dühvel kaffogtak az állatok e holdkórosai, ferdén hányva hátsó,
                  véznább lábaikat, s rövidlátó szemükkel fölfelé sandítottak a holdra, erre a
                  lukacsos aranysajtra, melyet már évezredek óta szeretnének leharapni az égről.
                  Haragjuk süket lármába halt el.</p>
				<p>A Bólyai utca sarkán megint cigányzenét hallott. Azt hitte, hogy követi a kaszinói
                  banda, a háta mögött, de az valahol előtte cincogott, annál a háznál, melyben
                  Orosz Olga lakott.</p>
				<p>Három szál cigány húzta a hajnali zenét, a buzgalomtól lábujjhegyre állva.</p>
				<p>Az ablak alatt, melyben már kigyulladt a fény, Kárász Dani állott, Kárász István
                  fia, és könny hullott orcájára, úgy, mint édesatyjának.</p>
				<p>Épp a Mimóza dalára zendített rá, a primadonna iránt való figyelemből.</p>
				<p>Ákos, amint a Petőfi utcába fordult, fütyörészni próbálta a Mimóza dalát, de nem
                  tudta. Erre a Vun-Csi dalát dúdolgatta, a tréfás kínai kuplét, mely így
                  kezdődik:</p>
				<p>
                  Csúf, csúf csakugyan...
               </p>
			</div>
			<div type="chapter">
				<head>TIZEDIK FEJEZET</head>
				<head>(melyben elkövetkezik az évek óta készülő, nagy leszámolás, és hőseink az
                  élettől megkapják azt a vigasztalást és igazságszolgáltatást, melyre mindnyájan
                  jogosan számot tarthatunk)</head>
				<p>A részeg emberek röpülnek.</p>
				<p>Csak a józanok hiszik, hogy ide-oda imbolyognak, ők valójában láthatatlan
                  szárnyakon szállnak, s mindenhová előbb érnek, mint remélik.</p>
				<p>Hogy közben múlik az idő, nem számít, mert nekik az nincsen, és nyilván a többiek
                  csalódnak, kik ilyesmikkel törődnek.</p>
				<p>Bajuk sem esik, mert a Szűz Mária kötényében hordozza a részeg embereket.</p>
				<p>De a kapu kinyitása nehéz volt. Sokáig bajmolódott a kulccsal ide-oda forgatva a
                  zárban, de nem akart kinyílni. Még tovább vesződött azonban a szoba ajtajával, míg
                  rájött, hogy azt be sem csukták.</p>
				<p>Dörmögve haladt befelé, káromkodott, hogy ebben a házban semmi sincs rendben,
                  kilophatják a szemüket is, elrabolhatnak mindent.</p>
				<p>Csakugyan, ilyen rendetlenség ritkán fordult elő.</p>
				<p>Ez úgy esett meg, hogy felesége, mikor kilenc óra lett, nyugtalankodni kezdett,
                  mert ebben az időben, mióta eszét tudta, mindig otthon volt már az ura. Kiment a
                  Petőfi utcába, és a sötétbe kémlelődve nézte, hogy jön-e. Aztán visszajövet
                  elfelejtette bezárni az ajtót.</p>
				<p>Vajkayné idegeskedett. Nem értette, mi történhetett.</p>
				<p>Ő egész nap itthon maradt. Miután Ákos délután egy negyedórára fölnézett a
                  kaszinóba, két látogatót is fogadott. Az egyik a mosónő, ki a nagymosást jött
                  megbeszélni, a másik Szilkuthy Biri, Pacsirta egyetlen jó barátnője, csinos
                  asszonyka, ki valami erdészhez ment férjhez, de azután az ura elhagyta a Széchenyi
                  kávéház pénztárosnője miatt, és most válni akartak.</p>
				<p>Szilkuthy Biri Pacsirta iránt érdeklődött, kivel utóbb összebarátkoztak, sokat
                  tárgyaltak suttogva a kerti padon, a vadgesztenyefa alatt.</p>
				<p>Anya megkínálta őt a színházi csokoládéval, melyet még nem fogyasztott el, és
                  csevegve, nevetgélve mind megeszegették, nyolcig.</p>
				<p>Hogy elment, a leányszobában varrogatott, ingeket, blúzokat, melyeket Pacsirta
                  vetetlen ágyára terített. Majd idegességében egy kocka fehércukrot vett a szájába,
                  azt szopogatta. Nézte a képeket, melyeket annyiszor látott, Dobozyt és hitvesét,
                  az első magyar minisztériumot, Batthyányt, a kapcsos albumokat, melyekben
                  megtalálta a Vajkayak, Bozsók képeit harmadíziglen, Pacsirtát is tíz-, tizennégy
                  éves korában, babával, léggömbbel, sziklán ülve merengő helyzetben, de gondolatait
                  semmi sem terelte el.</p>
				<p>Fölkelt, átment az ebédlőbe, járt a gyári ebédlőszőnyeg cikcakkos mintáin, onnan a
                  folyosóra sietett, s végigsétált a rongypokrócon is, mely a külső ajtóig
                  futott.</p>
				<p>Itt elfogta a félelem. Ezért a szobák közötti ajtókat is föltárta, úgyhogy az
                  egész lakás egybe nyílik. Majd, hogy a sötétség ne bántsa, egymás után
                  meggyújtotta a villanyokat az összes szobákban, a folyosón is. Erős fényár
                  tündökölt az elhagyott házban.</p>
				<p>Csakhogy ebben a kivilágításban a csönd még nagyobbnak rémlett, mint annak előtte.
                  Semmi sem moccant. Hallgatózott, nem zörren-e a kilincs? Némaság ült mindenfelé.
                  Figyelt, kifelé az utcára. Ott nem járt már senki. Pusztán lépteinek nesze
                  reccsent a padlón, amint ide-oda ment. Ekkor megállt.</p>
				<p>A hálószobába tartott. Ákos éjjeliszekrényéből kivett egy kulcsot, azzal a
                  kivilágított lakáson áthaladt, az utolsó szobába, a tisztaszobába, hol a kopott
                  fekete zongora állott, a Bösendorfer, mely szüleinek nászajándéka volt, sok
                  vihart, kedves batyubált látott, és mint hű, öreg bútor, már két nemzedéket
                  kiszolgált.</p>
				<p>Leült a zongoraszékre, kezét ölébe tette, tűnődött.</p>
				<p>Mióta nem zongorázott? Nagyon régen. Valaha pedig szeretett. Pacsirtát is ő
                  tanította zongorázni, de szegényke, a kedves, nem sokra haladt, semmi hajlama nem
                  volt hozzá, tizennyolc éves korában lezárták a zongora födelét, kulccsal, hogy
                  rend legyen. Azóta zárva maradt. Ő sem igen nyitotta ki.</p>
				<p>Hogy rövidítse a várakozás perceit és csillapítsa nyugtalanságát, föltárta a
                  zongora födelét, mely egy roppanással kinyílt, végigfuttatta merev ujjait a
                  billentyűkön, melyeket repedezett csontok födtek, nem sokkal öregebbek, mint
                  ujjai.</p>
				<p>Egyetlen dalt tudott kívülről, még leánykorából: “Hullámzó Balaton tetején...” Azt
                  játszotta most, gyarlón, hiányosan, meg-megállva, de így is hamar vége volt.</p>
				<p>Aztán a hangjegyfüzetekben lapozgatott, kiemelte a sok kötet közül Beethoven
                  szonátáit, és az elsőt próbálgatta, mely merész, ugrándozó ütemeivel átszállva
                  évek távolságán fájó zsongást ébresztett benne. Gyakran játszotta ezt, mikor
                  húszéves volt, nyári reggeleken. Most eleinte nem jól ment. Föltette szemüvegét,
                  hogy lássa a kottát, s addig ismételte, míg ujjai forogni kezdtek, és a lehangolt
                  zongora acélosan zengett az összhangos bánattól. Valóságos gyakorlat volt ez,
                  izgalmas hajsza. Mindig újra és újra, mindig jobban és jobban. Arcán, melyet a két
                  égő lámpa között közel kellett tartani a hangjegyfüzethez, erőlködő figyelem,
                  csodálkozás tükröződött.</p>
				<p>Három óra lehetett, mikor azt érezte, hogy elfáradt. Be sem csukva a zongorát, az
                  összevissza hányt füzeteket, el sem oltva a villanylámpákat, a hálószobába ment.
                  Elhatározta, hogy már nem várja urát. Lefeküdt.</p>
				<p>Épp magára húzta a paplant, mikor valahol a közelben cigány zenélt, és utána a
                  környék kutyái ugattak. Nemsokára határozottan hallotta, hogy zörögtek a kapun,
                  mint már eddig sokszor, de most nem csalódott. Felkönyökölt az ágyban a
                  villanylámpa mellett.</p>
				<p>Ákos belépett a hálószobába.</p>
				<p>- Apa - mondta kérdőn, feddőn, kissé ámuldozva.</p>
				<p>Ura megállt a szoba közepén. Nem vette le kalapját. Fején tiszteletlenül kackiásan
                  sötétedett a fekete keménykalap. Szemüvege nem volt az orrán. Valahol
                  elvesztette.</p>
				<p>- Mi az? - kérdezte a felesége halkan.</p>
				<p>Ákos még mindig nem szólt. Nézte az asszonyt. Szájában bűzös szivar csonkja
                  füstölgött, mely sehogy sem akart szelelni, hiába rágta. Komor volt.</p>
				<p>- Részeg - gondolta hirtelen az asszony, és annyira megrémült ettől a gondolattól,
                  meg a mereven álló rejtélyes alaktól, mintha éj idején vadidegen ember törne
                  házukba, kit sohasem látott.</p>
				<p>Azonnal leszállt az ágyról. Papucsot sem vett, odasietett hozzá, hogy
                  támogassa.</p>
				<p>- Ülj le.</p>
				<p>- Nem ülök.</p>
				<p>- Feküdj le.</p>
				<p>- Nem fekszem.</p>
				<p>- Hát mit akarsz?</p>
				<p>- Itt maradok - dadogta Ákos, az ajtófélfához támaszkodva.</p>
				<p>De mégis megindult. Az asztalig ment, s ott tenyerével hatalmasan rácsapott az
                  asztalra.</p>
				<p>- Itt maradok - mondta fenyegetően -, azért is - ismételte -, itt maradok.</p>
				<p>Makacs volt, mint a gyerek. Felesége ráhagyta.</p>
				<p>- Jó, maradj itt.</p>
				<p>- Gyufát! - parancsolt.</p>
				<p>Az asszony hozta a gyufát a mécs mellől. Ákos a hulladozó szivarral föllehelte a
                  tüzet, az lángra lobbant, s megpörkölte bajszát. Jobbra-balra köpködött. A szivart
                  a földre lökte nyelvével, és utánaköpött.</p>
				<p>Nyáltócsák fehéredtek a viaszkos, fényezett padlón.</p>
				<p>- Szivart! - parancsolt apa.</p>
				<p>Felesége az egérszürke kabát belső zsebébe nyúlt, onnan előkereste a tárcát,
                  kivett belőle egy szivart. Ákos leharapta, rágyújtott.</p>
				<p>Most sikerült elcsalnia Ákos fejéről a kalapot, kezéből a botot. De azért még
                  mindig nem mozdult.</p>
				<p>- Kicsit ittál, kedves - szólt felesége mosolyogva, békéltetően, hogy magára
                  eszméltesse, és mikor látta, hogy ura megsértődik, hozzátette enyhítve -
                  elszórakoztál kicsit - és rátekintett a holtrészeg emberre.</p>
				<p>Az öreg kotorászni kezdett nadrágzsebeiben, sokáig, kecmeregve. Egyszerre mind a
                  két zsebét kifordította.</p>
				<p>Arany-, ezüst-, rézpénzek hulltak ki, csörömpölve szaladtak végig a padlón, és a
                  bútorok alá bújtak.</p>
				<p>- Itt van - kiabált Ákos -, pénz - és belemarkolt egy újabb csomóba -, nektek
                  hoztam - és a földre vágta.</p>
				<p>A pénzdarabok ijedten sikítottak.</p>
				<p>Vajkayné is majdnem felsikított.</p>
				<p>Valami nagyon baljósnak érezte ezt a rendetlenséget az ő tiszta lakásában, maga
                  sem tudta, miért. A kártyanyereséget mind a ketten piszkos dolognak tartották,
                  elítélték azokat, kik nagyban, komolyan kártyáztak.</p>
				<p>Az asszony a pénzdarabok után nézett, melyek már sötét sarkokba gurultak, és ott
                  megnyugodtak. Csak ezt kérdezte:</p>
				<p>- Kártyáztál?</p>
				<p>Ákos rábámult, és megindult okvetetlenkedve, bakafántosan, hogy bebizonyítsa,
                  mennyire nem részeg. Tántorogva érkezett az éjjeli szekrényig. Itt azonban
                  egyensúlyát vesztve megtorpant, és szájában az égő szivarral, teljes hosszában,
                  arccal az ágyra vágódott.</p>
				<p>- Meggyújtod az ágyat - jajveszékelt anya -, meggyújtod az egész házat.</p>
				<p>- Hát aztán? - dörmögött Ákos -, akkor legalább elég. Akkor legalább nem lesz ez
                  sem. Mindegy - mondta szomorúan -, mindegy.</p>
				<p>- Ugyan kérlek - vágott szavába az asszony, és söpörte a parazsat a paplanról,
                  párnáról.</p>
				<p>Ákost, ki ismét szájába vette a szivart, és pöfékelt, valahogy fölemelte a
                  felesége, s az asztalig tuszkolta. Egy zsöllyét tolt alá, melybe ura
                  belepottyant.</p>
				<p>- Hallatlan - mondta az asszony, hogy leültette. - Mi bajod? - kérdezte tőle.</p>
				<p>- Hogy mi bajom? - szólt Ákos, és vállat vont. - Hogy mi az én bajom?</p>
				<p>- Igen, mi a bajod?</p>
				<p>- Az a bajom - kezdte, és letörölte a hamut, mely bajszára hullt -, az a bajom -
                  mondta mély, határozott hangon -, hogy gazember vagyok.</p>
				<p>- Te?</p>
				<p>- Én hát - és bólintott.</p>
				<p>- Mi jut eszedbe - sopánkodott az asszony -, te, kedves, aki...</p>
				<p>- Hallgass - rivallt rá az öreg -, fogd be a szád. Gazember vagyok. Aljas,
                  elvetemült gazember. Az vagyok.</p>
				<p>Az asszony megsajnálta, odament, hogy átölelje. Ákos ellökte.</p>
				<p>- Hagyj engem.</p>
				<p>- Ostobaság - válaszolt az asszony gondolkozva. - Gazember? Miért lennél te
                  gazember?</p>
				<p>- Azért - szólt Ákos, és kiköpte a padlóra ezt a szivarját is, mely csípős
                  mérgével marta nyelvét -, azért - ismételte fáradtan.</p>
				<p>Csak most kezdett igazán szédülni. Ebben a zárt szobában, melyben még a tegnapi
                  meleg rekedt meg, teljes erővel tört ki rajta a részegség. Feje oldalt csuklott,
                  bóbiskolni látszott. De arca egyre halványodott. Oly gyengeséget fejezett ki, hogy
                  felesége aggódva kérdezte tőle:</p>
				<p>- Ne főzzek teát?</p>
				<p>Intett neki, hogy főzhet.</p>
				<p>Az asszony csak horgolt kendőjét kapta magára, és úgy, ahogy volt, egy ingben,
                  mezítláb, kiszaladt a konyhába, edényekkel zörgött, gyorsforralót gyújtott.
                  Forralta a teát.</p>
				<p>Ákos ott ült a zsöllyében, majdnem mozdulatlanul. Mindkét kezével megfogta a
                  bársony karfáját, mert a zsöllye kissé fölemelkedett a levegőbe. Alig egy-két
                  arasznyira. De aztán tovább szállott fölfelé, egy méterre, két méterre, egészen a
                  mennyezetig és vissza, egyre gyorsabban. Majd körbe pörgött. Nem is volt
                  kellemetlen ez a hintázás. Ákost elszórakoztatta. Bámulta a száguldó tárgyakat, a
                  görbe ajtókat, a táncoló tükröt, mely kótyagosan forgott a többiekkel. Öntudata
                  kihagyott, visszatért.</p>
				<p>Ilyen pillanatban megemberelte magát, fölkelt, hogy levetkőzzék. Levetette
                  kabátját, nadrágját, letépte nyakkendőjét, mely kapcsával inggombjába akadt.
                  Holmiit pedig, bármennyire is ittas volt, az aggkor aggályos rendszeretetével
                  rakta ki, mely a kicsinyes dolgokra már jobban ügyel, mint a nagyokra. Zsebórát,
                  pecsétgyűrűt, kulcsot a tálcára tett, hogy reggel megtalálhassa, megint zsebébe
                  dughassa úgy, mint eddig, házassága harminchat éve alatt.</p>
				<p>Felesége hozta a teásfindzsát, kannát, rumot.</p>
				<p>- Idd meg ezt - mondta Ákosnak, ki már az ágyon ült, levetkőzve. - Mingyárt jobban
                  leszel.</p>
				<p>Ákos a findzsát teleöntötte rummal, egy kis teát is loccsantott belé, kavargatta.
                  Az asszony az ágyba feküdt, mert a konyhában megfázott, és át akart kissé
                  melegedni.</p>
				<p>Az öreg csak pár kortyot tudott inni.</p>
				<p>- Most feküdj le - szólt az asszony.</p>
				<p>Le is feküdt volna, ha nem jut eszébe az, ami minden este, lefekvés előtt, hogy a
                  lakást megvizsgálja, és keresse azt a rablót, kit sohasem talált itten. Ingben,
                  gatyában az ebédlőben dülöngött.</p>
				<p>A csillár villanyai mind égtek. Egy percig föl sem ismerte, hol jár. A folyosón is
                  milyen illumináció volt, meg a leányszobában is. Csökönyösen botorkált tovább a
                  zongoraszobába.</p>
				<p>Itt még nagyobb fény fogadta. Két lámpa lángolt, melyet anya égve felejtett a
                  zongora két szélén, erősen megvilágítva a billentyűzetet, a föltámasztott
                  zongorafödelet és a kottatartón összevissza hányt hangjegyfüzetet.</p>
				<p>Ákos elkacagta magát, oly erősen, hogy kacaja áthallatszott a nyitott lakáson a
                  hálószobáig, hol az asszony az ágyban aggódva leste, hogy mi történt, homlokát
                  ráncolva kérdezte magától, hogy miért nevet az ura. Az gyorsan visszajött.</p>
				<p>- Mi volt itt? - kérdezte azon a durva hangon, melyet megérkeztekor használt, és
                  ismét megállt a hálószoba közepén. - Micsoda kutyakomédia? Bál volt itt? - és úgy
                  nevetett, hogy köhögött, elfulladt a szava.</p>
				<p>- Min nevetsz?</p>
				<p>- Bál volt - ismételte Ákos -, bál volt a mi házunkban? Mulattál, anya?</p>
				<p>- Vártalak - mondta az asszony egyszerűen - és zongoráztam.</p>
				<p>- Az ám - szólt Ákos gúnyosan -, bál volt - és vádlóan -, bál.</p>
				<p>De alig ejtette ki ezt, torkát görcs szorította össze, lehanyatlott a zsöllyébe,
                  és zokogni kezdett.</p>
				<p>Egész testét rázta a száraz zokogás, mely szájából vonyítva, könny nélkül szakadt
                  ki. Odaborult az asztalra.</p>
				<p>- Szegényke - jajgatott -, szegényke, csak őt sajnálom.</p>
				<p>Maga előtt látta Pacsirtát, úgy, amint az álomban: a palánk mögül nézett rá
                  eszelősen, és kérte, hogy segítsen rajta. Nem bírta el ezt a képet, meg azt, amit
                  érzett. Szinte csaholta keservét.</p>
				<p>- Jaj, mennyire sajnálom, jajajaj.</p>
				<p>- Miért sajnálod? - kérdezte az asszony.</p>
				<p>Felesége nem akart belemenni a játékba. Szerepe különben is könnyebb volt.
                  Bódultan hevert ugyan a szokatlan, kései lefekvés miatt, de azért rendelkezett
                  ellenőrző értelmével, azonkívül nem látta azt az álomalakot, melyet az ura, és nem
                  olvasta Pacsirta levelét sem, mely mély benyomást gyakorolt Ákosra.</p>
				<p>- Sohase sajnáld - szólt az asszony, hogy nyugodt, hideg szavával hűtse -, semmi
                  okod rá. Elutazott. Majd visszajön. Neki is kell szórakozni. Ne légy oly önző.</p>
				<p>- Milyen árva - suttogta Ákos, maga elé meredve -, milyen árva.</p>
				<p>- Holnap megjön - mondta az asszony közönyt tettetve. - Holnap este itt lesz.
                  Akkor nem lesz árva. No, feküdj már le.</p>
				<p>- Nem értesz engem - felelt az öreg indulatosan. - Nem arról beszélek.</p>
				<p>- Hát miről?</p>
				<p>- Arról, ami itt fáj, itt - és szívét verte. - Arról, ami itt van. Erről itt.
                  Mindenről.</p>
				<p>- Aludj már.</p>
				<p>- Nem alszom - mondta Ákos hepciásan. - Azért sem alszom. Most végre beszélni
                  akarok.</p>
				<p>- Hát beszélj.</p>
				<p>- Mi őt nem szeretjük.</p>
				<p>- Kik?</p>
				<p>- Mi.</p>
				<p>- Hogy mondhatsz ilyent?</p>
				<p>- Igenis - kiabált Ákos, és kezével az asztalra vert, mint előbb. - Gyűlöljük őt.
                  Utáljuk.</p>
				<p>- Megőrültél? - kiabált az asszony, ki még mindig az ágyban feküdt.</p>
				<p>Ákos pedig, hogy kihozza sodrából feleségét, és megbotránkoztassa őt, egyre emelte
                  hangját, mely megbicsakolt, rikácsolt.</p>
				<p>- Azt akarnánk, hogy ne is legyen itt, úgy, mint most. És azt se bánnánk, ha
                  szegény akár ebben a pillanatban meg...</p>
				<p>Nem mondta ki a szörnyű szót. De így még szörnyűbb volt, mintha kimondta
                  volna.</p>
				<p>Az asszony kiugrott az ágyból, eléje állt, hogy megakadályozza a botrányt.
                  Halottfehér lett. Felelni akart valamit, de torkán akadt a szó, mert önkívületes
                  izgalma ellenére gondolkodott azon a szörnyűségen, melyre ura célzott, hogy vajon
                  igaz-e, nem-e. Döbbenten meredt rá.</p>
				<p>Ákos azonban nem beszélt.</p>
				<p>Felesége most már várta volna szavát. Szinte kívánta, hogy beszéljen, mondja ki,
                  mondjon ki mindent. Érezte, itt van a nagy, végső leszámolás órája, melyre sokat
                  gondolt, de azt hitte, hogy mégsem történik meg, legkevésbé pedig vele és
                  ilyenkor. Leült a szemben lévő zsöllyébe, minden ízében remegve, mégis elszántan,
                  s valamit, egy csöppet kíváncsian is. Nem is szólt közbe, mikor ura beszélni
                  kezdett.</p>
				<p>Ákos így folytatta:</p>
				<p>- Hát nem jobb lenne az? Neki is, szegénynek. És nekünk is. Tudod, hogy mit
                  szenvedett? Csak én tudom, az én apai szívem tudja. Így-úgy, suttognak mögötte
                  folyton, lenézik, kiröhögik. És mi, anya, mit szenvedtünk mi. Egy év, két év,
                  vártunk, reménykedtünk, múlt az idő. Azt hittük, hogy csak véletlen az egész. Azt
                  mondtuk, hogy majd jobb lesz minden. De mindig rosszabb lesz. Mindig rosszabb és
                  rosszabb lesz.</p>
				<p>- Miért?</p>
				<p>- Miért? - kérdezte Ákos is, majd egész csöndesen mondta. - Azért, mert
                  csúnya.</p>
				<p>Elhangzott, először. Utána csönd támadt. Kopár hallgatás kongott közöttük.</p>
				<p>Az asszony fölugrott. Nem, mégsem így képzelte el ezt. Mikor a leányáról
                  beszélgettek, és kíméletesen kerülgették a kérdést, azt gondolta, hogy egyszer
                  majd csakugyan rátérnek részletesebben, és pontról pontra kifejtik, talán napokig
                  is vitatkoznak, ő meg az ura és talán néhány rokon, Béla és Etelka, mintegy
                  bizottsággá alakulva, de nem ily nyíltan, nem ily durva egyszerűséggel. Az, amit
                  Ákos mondott, egyszerre véget vetett minden további ellentmondásnak,
                  eszmecserének, lehetőségnek. Fájt neki. Fölháborította a kegyetlensége, az
                  őszintesége. Egy nőt sértett meg az ura, az ő leányát sértette meg. És mintha csak
                  ez a sérelem történt volna vele, haragosan, duzzogva rikoltott föl:</p>
				<p>- Nem, nem.</p>
				<p>- De igen, igen. Csúnya, nagyon csúnya - kiáltott Ákos kéjelegve -, csúnya és öreg
                  szegény, ilyen csúnya - és száját orrát förtelmesen elhúzta -, olyan csúnya, mint
                  én.</p>
				<p>Föltápászkodott a zsöllyéből, hogy megmutassa magát igaz mivoltában, és az asszony
                  mellé állt.</p>
				<p>Így meredtek egymásra Pacsirta agg szülei, egy ingben, mezítláb, majdnem
                  meztelenül, a két kiszáradt test, melynek öleléséből valaha a leány született.
                  Mind a ketten reszkettek az izgalomtól.</p>
				<p>- Részeg vagy - szólt az asszony megvetően.</p>
				<p>- Nem vagyok részeg.</p>
				<p>- Az Isten ellen vétkezel.</p>
				<p>- Ha sánta volna - ordított Ákos -, ha púpos volna, ha vak volna, akkor sem volna
                  ilyen csúnya - és most már sírt, bő könnyek mosdatták szivarhamutól mocskos arcát,
                  gyötrődő lelkét.</p>
				<p>Az asszony azonban kiegyenesedett.</p>
				<p>- Kérlek - mondotta egyszerre oly szigorúan, hogy ezt nem lehetett róla
                  föltételezni, szemében oly éles értelemmel, melyet eddig nem látott senki, nem
                  ismert senki abban a környezetben, amelyben mozgott. - Kérlek - és fölemelte
                  hangját -, megtiltom, hogy így beszélj a leányomról. Ő az én leányom. Nekem kell
                  megvédeni az én leányomat, a te leányodat, veled szemben. Szégyelld magad.</p>
				<p>- Micsoda? - hebegett Ákos, és visszahökkent.</p>
				<p>- Nem engedem - szólt az asszony, és az asztalra csapott. - Ezt már mégsem
                  engedem. Kutyakomédia, mondtad az előbb. Nahát, ez a kutyakomédia.</p>
				<p>Ákos magára ocsúdott részegségéből, mely mintha világosodott volna.</p>
				<p>- Jó - hagyta rá -, beszéljünk okosan. Velem lehet okosan beszélni.</p>
				<p>- Veled ma nem lehet okosan beszélni. Hajnalban jössz haza, fölfordítod a lakásom,
                  elszemeteled a pénzt, fejemre akarod gyújtani a házat, összevissza beszélsz.
                  Előbb aludd ki magad - és indult az ágy felé.</p>
				<p>- Anya - marasztalta Ákos -, maradj kicsit - mondta szinte könyörögve.</p>
				<p>Az asszony ott maradt.</p>
				<p>- Mit akarsz tulajdonképp? - vallatta urát. - Miért sírsz? Miért ordítasz? Nem
                  értelek.</p>
				<p>Keményen beszélt.</p>
				<p>Most szünetet tartott. És gyengébb hangon:</p>
				<p>- Jól van, nem megy férjhez. És aztán? Sok lány nem megy férjhez. Harmincöt éves,
                  még mindig jöhet valakije. Sohasem lehet tudni. Akkor, mikor legkevésbé várjuk.
                  Szólítsam meg az embereket az utcán, vagy apróhirdetést tegyek az újságba? Egy
                  Vajkay-lánynak. Ugyan, eredj kérlek.</p>
				<p>Anya elhallgatott. Ákos várta, hogy csak beszéljen. Jólesett a szava, minél
                  kíméletlenebb volt, annál jobban. Csak még erősebben vágná-verné.</p>
				<p>Majd folytatta az asszony:</p>
				<p>- Vagy férjhez megy. No, mondjuk. Tegyük fel. Akárkihez, aki kéri. Mert ilyent
                  mindig lehet találni. Azt hiszed, a mai házasság olyan mennyország? Hernád Janka
                  férjhez ment. Záhoczkyné mesélte, hogy múltkor kisírt szemmel jött a nőegyleti
                  bálba. Elvette egy kártyás semmiházi, fél év alatt elkártyázta a hozományt, most
                  aztán ott vannak. Proszner Magdát veri az ura. Veri, kérlek, és iszik. Szilkuthy
                  Biri esetét ismered. Ma itt volt és kitálalt. Kár, hogy nem hallottad. Ezt akarod
                  annyira? Nem, csak maradjon nálunk, sohase lesz boldogabb, mint itt. Ha már az
                  Isten is így rendelte. Hisz annyira megszokott bennünket.</p>
				<p>Az utcán, közvetlen ablakuk alatt részegek kurjongattak, talán a párducok egy
                  csoportja, mely arra haladt éji útján. Megvárták, míg elhangzik a lárma.</p>
				<p>Vajkayné töprengett, mindig visszatérve a kiinduló gondolatra.</p>
				<p>- Képtelen dolgokat mondottál. Nincs-e meg mindene, amit szeme-szája kíván? Kilenc
                  ruhája van, kettőt az idén csináltattam, és öt pár cipője van. Ősszel kérte,
                  vegyem meg a gyönyörű kék tollboáját, hát megvettem neki, azonnal, ebben a
                  rettenetes drágaságban is, pedig tizennégy forintba került. Nem járatjuk-e
                  tisztességesen, ahogy hozzánk illik? Takarékoskodtunk, az igaz, mert nehéz az
                  élet. De amit hoztam ehhez a házhoz, az övé, az ő hozománya, senki sem nyúl hozzá.
                  Minden krajcárom félreteszem, dolgozom öreg napjaimra, a jót is elvonom magamtól,
                  hogy neki maradjon minden, amit kedvel, a legjobb. Vagy nem neveltettük? Elvégezte
                  iskoláit, magam tanítottam zongorára, ebben nem sokra haladt, de mindenki
                  elismeri, hogy finom, művelt lány. És hogy kézimunkázik. Sok szülő büszke lenne
                  rá. Nézd ezeket a remek terítőket. Mind tőle való. Bűn volt, amit mondottál. Bűn
                  és ostobaság.</p>
				<p>Most keresett valamit emlékeiben. Hosszú szünet utána szólt csak:</p>
				<p>- Ötéves korában leesett a padlás följárójáról, bezúzta koponyáját.
                  Koponyarepedéstől, agyrázkódástól tartottak. Emlékszel, lehivattuk a pesti tanárt
                  is. Két álló hónapig raktam szegény, véres fejecskéjére a jeges tömlőt,
                  elcsigázódtam, tönkrementem. Engem vádolsz? Most is mindig vele jövök-megyek. Ő az
                  én egyetlen barátnőm. Mi lenne nélküle az életem? Csak azt tudom, hogy szeretem,
                  és jobban már nem lehet szeretni senkit.</p>
				<p>Új rohamot kezdett, az apa felé fordulva.</p>
				<p>- És te is szereted őt, apa, nagyon szereted. Hiába beszélsz, öreg, kedves apuska.
                  Akkor, mikor az történt, magad sürgönyöztél a tanárért, éjfélkor futottál el, mint
                  az őrült, és ugráltál, mikor a tanár azt mondta, hogy már nincs is rá szükség.
                  Tavaly is mit csináltál, mikor elrontotta kicsit a gyomrát. És mindig magad
                  kísérted az iskolába, nagylány korában is. Ha pedig nem jött haza pont fél egyre,
                  attól féltél, hogy elgázolta a kocsi. Vastag ruhákat vettél neki, hogy meg ne
                  fázzék, és miattad járt vastag harisnyákban is, szegényke. Egészen mulatságos
                  voltál. Kinevettünk a leányoddal. Jaj, be jót kacagtunk sokszor. Nincs igazam?</p>
				<p>Ákos bágyadtan mosolygott.</p>
				<p>- Nem ez a hiba - folytatta az asszony -, hanem abban tényleg hibás vagy, hogy
                  kerülöd az embereket. Utóbb egészen elvadultál, úgy élsz, mint egy embergyűlölő.
                  Nem lehet ilyen elzárkózottan élni, mint mi. Ő is szeretne társaságba járni, csak
                  nem mondja. Miattad kuksol folyton itthon. Azt hiszi, hogy te ideges vagy, ezért
                  nem megy sehová. Nélküled különben sem akar. Pedig látod, mennyire szeretnek,
                  tisztelnek, becsülnek. Környey, Priboczay, Füzes Feri. Meg aztán - és itt
                  gondolkozott - mindenki. Határozzuk el, hogy hetente legalább egyszer társaságba
                  járunk, és elvisszük őt. Aki nem mutatkozik, azt elfelejtik. Egy kis változatosság
                  kell. Akkor minden másképp lesz. Jó?</p>
				<p>Örült, hogy felesége legyőzte őt érvekkel, és most, hogy a nevetségesség utolsó
                  derítő motívumát is fölhozta, Ákos visszavonult, boldogan megadta magát.</p>
				<p>- Mért nem beszélsz? - unszolta az asszony.</p>
				<p>Az öregúrnak már nem volt szüksége vigasztalásra. Megenyhült, el is álmosodott,
                  talpa fázott az áthidegülő padlón. Lassan, immár egészen kijózanodva azoktól a
                  hullámzásoktól, melyek vérét fölkorbácsolták, az ágy felé ment, s ernyedten a
                  dühkitöréstől végigfeküdt rajta.</p>
				<p>Kellemes volt feküdni, márcsak azért is, mert nem kellett szembenéznie
                  feleségével. Szégyellte az előbbi komédiázást, a pipogya, érzelgős
                  szószátyárságot, melyet csak részeg engedhet meg magának, a józan pironkodik
                  miatta. Valósággal elbújt az ágyban, paplanát szájáig felhúzva. Figyelt, mi
                  történik most.</p>
				<p>Felesége azonban kifogyott a szóból. Ült a zsöllyében.</p>
				<p>Most ő szerette volna, ha ura megerősíti abban, amit mondott, vagy ellene támad.
                  Új szavakat várt, új szempontokat, melyek támogatják az övéit, vagy végképp
                  megdöntik. Mert bármily szilárd hangon beszélt, belül egyáltalán nem volt biztos.
                  A fortélyos ügyvédi érvelések, a ravaszul, gyanúsan-lendületes, mindig
                  nekifohászkodó védőbeszédek szerkezetében, építésében, úgy tetszett, mégis volt
                  valami hézag, mely üresen maradt, valami rés, melyet ki kellett volna tölteni. De
                  Ákos nem visszhangozta a jóságos szóáradatot, mellyel felesége elkábította őt.</p>
				<p>Így magára maradt, és kínzóbb gondolatok mardosták, mint urát, kit ő vigasztalt
                  meg. Fölkelt, mintha kérdené, ki segíthet rajta, ki segíthet őrajtuk. És minden
                  eszébe jutott, mindenki eszébe jutott. Még Ijas Miklós is, egy pillanatra, ki oly
                  szívesnek mutatkozott.</p>
				<p>De a gondolatot azonnal elvetette. Ő még gyermek, alig huszonnégy éves.</p>
				<p>Ákos némán feküdt.</p>
				<p>Mégiscsak a nőnek kellett újra megszólalnia. Mintegy önmagában mondta,
                  összefoglalva mindazt, ami a vitának eredménye.</p>
				<p>- Mi nagyon szeretjük őt - hangsúlyozta - mind a ketten. És ha ezerszer is jobban
                  szeretnénk, akkor...</p>
				<p>- Akkor? - segített neki Ákos, lehúzva szájáról a paplant, mert kíváncsi volt - mi
                  lenne akkor?</p>
				<p>- Akkor - sóhajtott anya -, mit csinálnánk akkor? - kérdezte.</p>
				<p>- Igaz - mondta Ákos zengéstelen, remény nélküli hangján - mit csinálnánk? Semmit
                  sem csinálnánk. Mindent megtettünk.</p>
				<p>Mindent megtettünk, gondolta az asszony, mindent, ami embertől telt, mindent
                  elszenvedtünk.</p>
				<p>És körülnézett. De Ákos megint hallgatott.</p>
				<p>Látta, hogy immár egyedül áll a szobában, egyedül az egész világon, azzal, ami
                  fáj, és szívét olyan kétségbeesés szorította, hogy majd összeroskadt.</p>
				<p>De tekintete ekkor önkénytelenül odatévedt az ébenfa feszületre, mely az összetolt
                  hitvesi ágyak fölött lógott a falon.</p>
				<p>A fekete fa-alapon csüngött a drága, elsanyargatott test, olcsó gipszből mintázva,
                  aranyfüsttől befuttatva, úgyhogy a sovány bordák, a kíntól kifelé roskadó mellkas,
                  a halálos verejtéktől csapzott, dús férfihaj is aranyosan csillogott.</p>
				<p>Évtizedek óta nézte őket az ájult Istenember, élete és halála határmezsgyéjén.
                  Ismerte minden szavukat, minden mozdulatukat, s ő, ki a szíveket és veséket
                  vizsgálja, tudta, hogy most nem hazudtak.</p>
				<p>Karjait hősien vetette szét a keresztfán, fölistenítve minden emberi fájdalmat az
                  egyetlen mozdulattal, melyet csak ő tett, mióta áll a világ. De a feje a mindjárt
                  beálló dermedet közönyében bukott előre, és arca már megkövült a kínszenvedéstől.
                  Nem nyújthatta e nő felé sem segítő kezét.</p>
				<p>Jelenléte azonban mégis nagy volt, igaz valóság ebben a polgári szobában, hol
                  minden kicsiny volt, egy világtörténeti tragédia magasztosságát, a lángész és
                  forró szeretet végtelenségét árasztotta az édes Jézus, ki a boldogtalanokért jött
                  a világra, és meghalt azokért, akik szenvednek.</p>
				<p>Az asszony egy lépést tett a feszület felé. Szemében pedig most először csillant
                  meg egy igen kis könny.</p>
				<p>Ismét ő kezdte.</p>
				<p>- Imádkozni kell - mondta maga elé, inkább magának, hinni kell Istenben, ki
                  megváltott bennünket, mindnyájunkat. Én sokat imádkozom. Éjjel, ha fölébredek, és
                  nem tudok aludni, mindig imádkozom. Akkor megkönnyül a szívem, és hamar elalszom.
                  Imádkozni kell, apa, és hinni. Isten megsegíti majd őt. És megsegít bennünket
                  is.</p>
				<p>Ákos erre nem szólt semmit. Nem mintha nem értett volna egyet feleségével.
                  Vallásos lélek volt ő is, különösen negyven éves kora óta, buzgó katolikus, ki
                  minden húsvétkor gyónt, s magához vette az Úr szent testét, de Sárszegen az volt a
                  szokás, hogy a férfiak szemérmes kegyelettel takarták el vallásos voltukat, mint a
                  könnyüket, csak a nők mutogatták, de tőlük ezt meg is követelték.</p>
				<p>Anya eloltotta a villanyt, lefeküdt az ágyba. Ő is magára vonta a paplant a
                  szájáig.</p>
				<p>Nem döntötték el azt, amit akartak. Semmi megoldásra sem jutottak, de legalább
                  elfáradtak. Ez is volt valami.</p>
				<p>Vagy három percig hallgattak.</p>
				<p>Aztán Ákos fölült ágyában.</p>
				<p>- Te - mondta jelentősen -, megint láttam.</p>
				<p>Az asszony tudta, kiről van szó.</p>
				<p>- Igen?</p>
				<p>- Ott ült a Baross-kávéházban. Köszönt.</p>
				<p>- És te?</p>
				<p>- Visszaköszöntem. Hogy ne higgye. Ivott.</p>
				<p>- Már iszik is - biggyesztette el száját Vajkayné.</p>
				<p>- Mindig mondtam - szólt Ákos -, hogy nem lesz jó vége. Rossz bőrben van. Nem él
                  soká.</p>
				<p>Évek óta tárgyalták Cifra Géza sápadtságát, soványságát, titkos betegségét, mely
                  időnként váltakozott, és mindig megjósolták közeli halálát is, márciusra,
                  októberre. De a kis vasúti tiszt csak éldegélt, otromba barátjaival, el nem múló
                  náthájával és gyógyíthatatlan zavarával. Ákos gondolkozott.</p>
				<p>- Az Isten nem ver bottal - tette hozzá, és lefeküdt.</p>
				<p>Majd megint fölült.</p>
				<p>- Ég a pokol - mondta tréfásan.</p>
				<p>A gyomra égett, kegyetlenül, nyelve tövéig. Szódabikarbónát vett be, s oly
                  ügyetlenül, hogy hálóingére hullt, bepiszkította állát. A fehér port rágta fekete
                  fogaival.</p>
				<p>Nem gyújtották meg a mécsest. De nélküle sem volt sötét. A leengedett redők résein
                  átszüremkedett a világosság, a falon fényes léniák inogtak, és az utcáról a piacra
                  haladó parasztszekerek zaja hallatszott be.</p>
				<p>Megvirradt.</p>
			</div>
			<div type="chapter">
				<head>TIZENEGYEDIK FEJEZET</head>
				<head>(melyben a kései ébredésről, az esőről van szó, és a párducok ismét
                  megjelennek)</head>
				<p>Akik éjszaka élnek a boldog fővárosokban, és nappal alusznak, a korhelyek,
                  megszokják, hogy fölnyitván szemüket, ismét sötét van köröttük, ismét az éjszakát
                  látják, melytől előző nap búcsút vettek.</p>
				<p>Ez az ő fekete reggelük. Nem ijednek meg tőle. Nyújtózva köszöntik, álmos kezükkel
                  meggyújtják a lámpát, fürdőszobájukba sietnek, ott mosdanak, borotválkoznak,
                  szekrényük előtt öltözködnek, és frissen lépnek ki a homályos utcára. Az emberek,
                  kik itt mozognak, már fáradtak a napi lótás-futástól, eltörődtek a sok
                  tárgyalásban, veszekedésben, zabálásban, hátuk mögött sok-sok óra, reggeli és
                  ebéd, csak a vacsora meg a lefekvés van előttük. Lassabban mennek, halkabban
                  beszélnek, és láthatóan csalódtak már a napban, mely vége felé közeledik, mint
                  mindenben. Bérkocsi döcög elcsigázott lóval, mely reggel még szaladni is tudott.
                  Bánatos aléltság remeg a levegőben. De ez a szomorúság nem veri le őket, hanem
                  annál inkább érzik saját vidámságukat, reményüket. Ruganyosan lépkednek tompult
                  embertársaik között, kiket elhagynak az egyenlőtlen versenyben, ránevetnek a
                  villanyfényre, eszükbe jut a verőfény, melynek hátat fordítottak, lubickolnak az
                  életkedvben, és könnyedén, boldogan, majdnem kajánul fordulnak be egy rikítóan
                  világított mulatóhely márvánnyal rakott előcsarnokába, hová szenvedélyük vagy
                  foglalkozásuk szólítja, s folytatják tegnapi életüket.</p>
				<p>Annak azonban, ki nem így élt, valahol vidéken, s mindig reggel ébredt, az ilyen
                  kései fölkelés csupa riadalom, önvád, szomorúság.</p>
				<p>Amint az ablakra pillant, mely még sötét, azt hiszi, hogy nem virrad meg, s tovább
                  akar aludni, befeküdni a másik éjszakába is, mely eddig mindig ágya volt.</p>
				<p>Testét nem elégítette ki a nappali pihenés. Aztán egyszerre eszébe jut minden. Az,
                  hogy micsoda rendkívüli dolgok történtek előző éjszakán, melyet ébren töltött,
                  micsoda poharak, kártyák, szavak forogtak, micsoda új irányba kanyarodott az
                  élete, és még át sem gondolhatta ezt, meg sem foghatta, máris talpra kell
                  szökkennie, mert az elmulasztott idő gondolata bántja, sarkallja a kötelesség,
                  hogy jóvátegye hibáját vagy elintézze teendőit, s belehelyezkedjék a rendes
                  kerékvágásba. Ámolyogva kel, de sem szobáit, sem meghitt tárgyait, sem az utcát
                  nem ismeri föl. Mindenen mintha vékony koromréteg lenne. Nem látta a napfényt,
                  mely időközben természetes módon elhamvadt, nem köszöntötte a reggelt és delet,
                  mely tudta nélkül megfeketedett, s most csak pörnyéjét, kiégett salakját hagyta
                  hátra ijedelmes meglepetésként. Azt sem tudja, éhes-e, jóllakott-e, melege van-e
                  vagy fázik. Így ténfereg, míg megtalálja a helyét térben és időben, s akkor veszi
                  észre, hogy kábult, fáj a feje.</p>
				<p>Az asszonyt, ki késő délután öt felé nyitotta föl szemét, ilyenféle érzések
                  marcangolják. Ő ébredt először. Ura még aludt.</p>
				<p>Vigyázatosan kilépett az ágyból, felöltötte barhent ruháját, bekötötte fejét.
                  Takarításhoz fogott, mint holmi öreg cseléd. Kezében szemétlapáttal, seprővel
                  szobáról szobára csoszogott.</p>
				<p>A zongorán még mindig égett a két lámpa, melyet tegnap meggyújtott. Egész éjszaka,
                  egész nap virrasztottak itt a lángok. Szemrehányást tett magának a fénypazarlás
                  miatt.</p>
				<p>Sok dolga akadt. Többször előfordult ezen a héten, hogy egyik szoba székeit
                  átvitték a másikba, ezeket ki kellett választani, odatenni, hol évtizedek óta
                  álltak. Pacsirta munkáját, a terítőt, mely alatt megtalálták a kamrakulcsot,
                  sokáig kereste, míg megkerült. Ezt ráborította a tükör márványlapjára, lenyomtatva
                  a két kapcsos arcképalbummal. Nézelődött, nem maradt-e valami jel, mely elárulná
                  őket. Még csak a zongorát kellett letakarítani, elrakni róla a hangjegy-füzeteket,
                  lezárni kulccsal. A kulcsot bevitte a hálószobába, átadta urának, ki már
                  ébredezett.</p>
				<p>Itt letérdelt, és ronggyal tisztogatta, sikálta a piszkos, nyálas, szivarhamus
                  padlót, szedegette a pénzdarabokat, a bankókat, melyek szerteszéjjel hevertek.
                  Zörögve takarított. Ákost ez a zaj kergette ki az ágyból. Hamar felöltözködött.
                  Közönyös dolgokról beszélt.</p>
				<p>- Hány óra?</p>
				<p>- Fél hét.</p>
				<p>Amint a tükörben megpillantotta állát, melyen még most is ott látszott a
                  szódabikarbóna, félrenézett. Gyermekesnek, ízetlennek tartotta a tegnapi
                  jelenetet. Nem szólt róla. Felesége sem.</p>
				<p>- Milyen sötét van - mondta.</p>
				<p>- Igen, későre jár. Mingyárt itt a vonat.</p>
				<p>- Hűvös van.</p>
				<p>- Igen, künn esik.</p>
				<p>Az asszony fölhúzta a redőnyöket, szellőztett. Hideg, barátságtalan levegő
                  csapódott be a pállott szobába, meglobogtatva a függönyöket.</p>
				<p>Esett.</p>
				<p>Hallani lehetett a szél füttyét, a cégérek zörgését. Gázlámpák üvegeiről csorgott
                  az eső. Nedves, gömbölyű esernyők puffadoztak. Az emberek csatakos nadrággal
                  cuppogtak a sárban, arcuk eltorzult, amint a viharral viaskodva tartották az
                  esernyő nyelét. Csatornák bádogszája okádta a habos vizet, mely patakokban rohant
                  le a Petőfi utca gazos árkába. Veres Mihály egészségtelen, sötétes műhelyében már
                  petróleumlámpa füstölgött.</p>
				<p>Pár percig mind a ketten nézték ezt a képet.</p>
				<p>- Ősz van - szólt Ákos.</p>
				<p>- Igen - felelte az asszony -, egészen ősz van.</p>
				<p>Becsukták az ablakot.</p>
				<p>- Végy majd őszi kabátot - mondta aztán -, mert megfázol. És esernyőt is.</p>
				<p>- Siess, kérlek - sürgette Ákos.</p>
				<p>- Látod, hogy sietek.</p>
				<p>Nem is volt oly egyszerű rendbe hozni mindent, az öt szobát, folyosót, egyheti
                  rendetlenség után.</p>
				<p>Cseteltek-botoltak, és minél inkább iparkodtak, annál lassabban ment.</p>
				<p>Fél nyolcra járt. Ákos kezébe vette az esernyőt, kinyitotta a szobában,
                  megbizonyosodni, hogy nem rozsdásodtak-e meg drótjai, és fölhúzta régi mogyorószín
                  őszikabátját, mely elöl-hátul bő lévén, nagyon soványnak mutatta.</p>
				<p>Indulni akartak, mikor hirtelenül a földre kuporodott. A ruhaszekrény hátsó
                  lábánál megpillantott egy aranyat. Fölvette, átadta feleségének.</p>
				<p>- Tedd el.</p>
				<p>Az asszony pedig, ahogy az utcára értek, visszafordult a kapuból.</p>
				<p>- Várj - mondta, - ezt visszaviszem - és az új krokodilbőr-tárcájára mutatott. -
                  Még sem akarnám. Ezzel.</p>
				<p>- Jó - bólintott Ákos.</p>
				<p>A szél sivalkodott. Nekiment Ákosnak, megpöndörítette, és ki akarta tépni kezéből
                  az esernyőt. Szemtelenkedve belefújt szájába, úgyhogy elállt a lélegzete. Az
                  asszonyt is emelgette, ki ura után sántikált, hogy el ne késsék. Kocsira
                  szálltak.</p>
				<p>Künn az indóház elhagyott volt. Lélek sem mutatkozott.</p>
				<p>Szaporázta az eső, mosta a nyári portól piszkos kocsikat, bugyborékolt. Néhány
                  zöld láng lobogott a pályatest fölött, az üres sínek messzeségében. Kőszénfüst
                  szállt, a levegőben a kén sátáni szaga érzett.</p>
				<p>Fél kilenc elmúlt, de még egyetlen csengettyű sem szólt. Sötétség borult a
                  raktárokra.</p>
				<p>Csak oldalt, a távíróhivatalban aranylott a lámpafény az ablakokon. Itt, ezen a
                  boldog szigeten, hová nem hatolt a szél zúgása, eső nedve, idilli nyugalomban
                  üldögéltek a távírótisztek asztaluk fölé hajolva, s fantasztikus
                  selyemhernyótenyésztők módjára gombolyították a hosszú, fehér fonalakat, melyek a
                  világot áthálózzák és összekötik, erős kötelékkel. Hordárok dőltek a málhaházban
                  gyalulatlan deszkaládákhoz, melyeken hátrányos ákom-bákomok komorlottak.</p>
				<p>Vajkayék az indóház üveges tornácán ültek le egy terített asztal mellé.</p>
				<p>Kilenc óra után Cifra Géza, kinek megint éjjeli szolgálata volt - úgy látszik,
                  valakit helyettesített -, kilépett az állomásfőnökségtől, melynek kenetlen ajtaja
                  nyikorgott.</p>
				<p>Őszikabátot viselt, s karjára sietve fölgyűrte a piros szalagot, a szárnyas
                  kerékkel. Zsebkendőt tartott szája elé, hogy ne szívja közvetlenül a nyirkos
                  levegőt, törölgette orrát.</p>
				<p>Nagyon halvány volt. Bizonyára ő is hajnalban feküdt le.</p>
				<p>Arcéle így a párás levegőben majdnem gonosznak tetszett. Vajkayné azt érezte, hogy
                  ez az ember mindenre képes, titkos üzelmekre, sikkasztásra, talán még gyilkosságra
                  is. Aztán milyen beteges, rá sem lehet ismerni. Összenéztek az öregek, és néma
                  pillantásukkal megint eltemették, megállapítván, hogy vége. Márciusra, akkorra
                  biztosan vége.</p>
				<p>Odasietett hozzájuk, márcsak azért is, hogy a tegnapi félreértést eloszlassa, vagy
                  megtudja, mi az oka, mihez kell tartania magát a jövőben. Náthás hangján
                  kérdezte:</p>
				<p>- Ma jön?</p>
				<p>- Ma.</p>
				<p>- Van bőven idő - s kivette zsebóráját, szokása szerint. - A tarkövi két és fél
                  órát késik.</p>
				<p>Közönyösen mondta ezt, aztán eltávozott. De az, amit közölt, nagy izgalmat keltett
                  a két öregben.</p>
				<p>- Két és fél órát késik.</p>
				<p>- Csak nincs valami baj? - kérdezte Ákos hangtalanul.</p>
				<p>- Nem hiszem - szólt felesége ugyanúgy.</p>
				<p>- De miért késik?</p>
				<p>- Hallottad, azt nem mondta.</p>
				<p>- Meg kellett volna kérdezned.</p>
				<p>- Igen.</p>
				<p>- Én talán sürgönyzök.</p>
				<p>- De hová?</p>
				<p>- Igaz, a vonat már úton van.</p>
				<p>Ákos mégis fölkelt. Ottfeledve esernyőjét, kitámolygott a sínek közé, és a nedves
                  kavicsokon botorkált, hogy valakitől fölvilágosítást kérjen, valami megnyugtató
                  választ. Tocsogott a szakadó esőben. De a hordárok is lefeküdtek már, falócákon az
                  igazak álmát aludták, horkolva. A gépház körül egy mogorva, piszkos fűtőházi
                  munkásra bukkant, ki valami vasrudat cepelt, meg egy francia harapófogót. Nála
                  érdeklődött, hogy miért késik a vonat.</p>
				<p>- Majd begyön - mondta a munkás -, várni köll.</p>
				<p>- Nincs valami szerencsétlenség, kérem?</p>
				<p>- Azt én bizony nem tudom.</p>
				<p>Ákos nézte a hektikás munkást, és a lelketlen izgatókra gondolt.</p>
				<p>- Tessen arra jobbra - szólt a munkás.</p>
				<p>Arra jobbra is ment, meg arra balra is, meg arra oldalt is. De nem talált senkit.
                  Cifra Géza is bement valahová.</p>
				<p>Ez volt az első őszi nap, melyen az emberek otthon maradtak.</p>
				<p>A peronon csak Vajkayné ült.</p>
				<p>Csuromvizesen ért vissza hozzá.</p>
				<p>- Megtudtál valamit?</p>
				<p>- Semmit.</p>
				<p>Megint letelepedett az asztalhoz. Ákos torkán émelygések futottak fölfelé,
                  szájáig, gyakran nyelt, szíve kalimpált. Azt képzelte, hogy elájul a
                  rosszulléttől, leszédül a székről, és menten vége. A csömör undok szédülete most
                  fogta el. Szeretett volna odadőlni a vaspóznához, mely a tornácot támogatta, a
                  földre vágódni, de uralkodott magán, meg kellett várnia, míg megérkezik.</p>
				<p>- Rosszul vagy?</p>
				<p>- Kicsit.</p>
				<p>- Rendelj talán valamit.</p>
				<p>Odacsöngették a pincért. Az bőbeszédűen válaszolt kérdéseikre, és egy vasúti
                  szerencsétlenség részletes elmondásával szórakoztatta őket, mely évekkel ezelőtt
                  történt. Locsogott, mint az eső.</p>
				<p>Hideg tejet rendeltek.</p>
				<p>Ákos levette kalapját, hogy fejét kiszellőzze a hűs levegőben. Homlokán szederjes
                  sáv maradt a kalap szoros bőrbetétjétől. Csak most lehetett látni, mivé lett. Bőre
                  összegyűrődött, mint a papír, arca krétafehér volt, az a kis hús, melyet magára
                  szedett az utóbbi napokban a Magyar Király konyhájából, a kedves pirosság eltűnt.
                  Ismét sovány lett, vézna és színtelen, mint mikor elutazott leánya.</p>
				<p>- Igyál pár kortyot. Ez hűsít.</p>
				<p>Ákos ivott, és ezt gondolta:</p>
				<p>- Vasúti szerencsétlenség.</p>
				<p>Az asszony pedig ezt gondolta:</p>
				<p>- Nem késik a vonat, valami más történt.</p>
				<p>Az öreg úgy képzelte - és néhány gyanús jel meg is erősítette sejtelmét, hogy a
                  vonat összeütközött valahol, csak még titkolják, nem merik bevallani, s
                  összetorlódott kocsikat látott maga előtt, a romok alatt vérző, hörgő
                  sebesültekkel. Majd arra a föltevésre hajlott, hogy a mozdony csak kisiklott,
                  nyílt pályán vesztegel, és az esőben-éjben gyanús emberek rohanták meg. E
                  föltevések között tétovázva hol az egyiknek, hol a másiknak hitt. Felesége viszont
                  kezdettől fogva azt tartotta, hogy a vonat már régen megérkezett, még akkor, mikor
                  nem voltak itt, vagy később, csak nem vették észre, s leányuk kereste őket, aztán
                  elment, lehet, hogy haza, de lehet, hogy továbbutazott más ismeretlen helyre, hol
                  sohasem fogják megtalálni.</p>
				<p>Nem tudta megmagyarázni, miért gondolt ilyesmire, és hogy történhetett ez. De az ő
                  kétségei, melyek kevésbé voltak véresek, mint uráéi, sokkal jobban fájtak, épp
                  érthetetlen, titokzatos voltuknál fogva.</p>
				<p>Közben pedig így beszéltek:</p>
				<p>- Jobban vagy?</p>
				<p>- Jobban.</p>
				<p>- Hány óra?</p>
				<p>- Tíz múlt.</p>
				<p>Tíz után mégis benépesedett az indóház. Elállt az eső, és negyed tizenegykor
                  várták a gyorsat.</p>
				<p>A sárszegi értelmiség egyetlen szórakozása az volt, hogy akár érkezett valakije,
                  akár nem, kisétált a vonat elé, hogy szemügyre vegye az utasokat, beleringassa
                  magát pár percig a nagyvárosi élet incselgő káprázatába.</p>
				<p>A pesti gyors percnyi pontossággal futott be, és a hatalmas mozdony a jámbor
                  sárszegi publikum szórakoztatására rikkantott, szikrákat eregetett, afféle alkalmi
                  tűzijátékot rögtönzött.</p>
				<p>Ákost és a feleségét ez nem foglalkoztatta.</p>
				<p>Ők a kiszállókat figyelték, mintha közöttük lehetne az, akit vártak.</p>
				<p>Gőgös pestiek érkeztek, gyönyörű takarókkal, disznóbőr bőröndökkel, melyeket
                  hajlongva vett el tőlük a Magyar Király portása, aztán kikísérte őket a fogadó
                  üvegezett, világos omnibuszáig, és hazavitte a vendégeket, kiket friss vacsora,
                  tiszta szoba várt.</p>
				<p>Azok, akik tovább utaztak, nem sokáig néztek ki a jelentéktelen állomáson.
                  Legfölebb félrevonták a függönyt, aztán megint összecsukták, fitymáló
                  arckifejezéssel. Egy villanyfényes ablaknál európai kényelemmel fölszerelt,
                  külföldinek tetsző hölgy állt sállal a nyakán, s a rozsdás, szivattyús kutat meg
                  az állomásfőnök ablakaiban levő muskátlikat nézegetve ábrándozott, micsoda
                  nyomorult fészek lehet ez itten. Az étkezőkocsi konyhájában, az ablak előtt,
                  pillanatra föltűnt a szakács, fehér sapkájával, piros arccal és valamin jóízűt
                  nevetett.</p>
				<p>Most hágott tetőpontjára a szülők riadalma.</p>
				<p>Ha izgatott állapotban vagyunk, akkor minden jelentőssé válik, amit különben meg
                  sem figyelünk. Ilyenkor maguk a tárgyak is - egy lámpaoszlop, egy kavicsos út, egy
                  bokor - fokozottan éli a maga ősi, zárkózott, embernek ellenséges életét, s
                  szívünket fájdítva mutatja közönyös mivoltát, úgyhogy visszadöbbenünk tőlük. Az
                  emberek pedig, kik mindig önzőek, és testvértelenül rohannak céljuk felé, egy
                  szavukkal, egy mozdulatukkal emlékeztetnek bennünket, milyen egyedül vagyunk, és
                  ez a szó, ez a mozdulat minden látható ok nélkül örökös jelképévé dermed
                  lelkünkben az élet egész céltalanságának.</p>
				<p>Így hatott a két öreg emberre is a nevető szakács.</p>
				<p>Mihelyt meglátták, nemcsak sejtették, hanem bizonyosan tudták, hogy hiába várnak,
                  az éj elmúlik anélkül, hogy leányukkal találkoznának, bizonyosan érezték, hogy
                  sohasem érkezik meg.</p>
				<p>Nem is ők maguk vártak már. Minden tárgy köröttük és minden ember maga a várakozás
                  volt.</p>
				<p>A tárgyak álltak, az emberek jöttek-mentek.</p>
				<p>Nyugat felé dalmahodó, tintafekete felhők borították az eget.</p>
				<p>Környey Bálint is azok közé tartozott, kik gyönyörködve nézik végig a gyors
                  érkezését és indulását. Hahotázva köszöntött barátjára:</p>
				<p>- Megszöktél, öreg - mondta szemrehányóan -, vén párduc, cserbenhagytál. Hánykor
                  kerültél haza?</p>
				<p>- Három felé - szólt Ákos.</p>
				<p>- Akkor kialudtad magad - mondta Környey, beleásítva kesztyűs markába. - Mi
                  valamikor reggel kilenckor kászolódtunk haza.</p>
				<p>A tejre mutatott.</p>
				<p>- Látom azonban, te megint elzüllöttél.</p>
				<p>- Fáj a fejem - szólt Ákos.</p>
				<p>- Tanulj tőlem - kacsintott a vén bűnös. - Pincér, egy csizma sört. No, öreg.</p>
				<p>- Nem, azt már nem merem. Semmit, semmit. Soha többé.</p>
				<p>Aztán mikor Környey elé tették az üvegcsizmát, mohó élvezettel kebelezte be a
                  gyöngyöző, hűs sört feneketlen gyomrába.</p>
				<p>Természetesen követték őt a párducok, vagy tízen, kik a kaszinói kárlátóról
                  jöttek, melyen ma délután hatkor hideg malacvelőt ettek ecetes uborkával, és jól
                  “bevörösboroztak”. Vele együtt mind leültek Vajkayék asztalához sörözni.
                  Priboczay, Gaszner Máté, a kedves “Mátékám”, Zányi Imre kürtőkalapjában, Szolyvay,
                  ki a váratlan hidegre más híján régimódi malaclopóköpenyét kapta magára, Füzes
                  Feri szirupédesen mosolyogva, Doba bíró, ki virzsiniát szívott, és egy szót sem
                  szólt.</p>
				<p>Legvitézebb volt közöttük Szunyogh. Az le sem feküdt tegnap óta. Hajnalban néhány
                  percre elalélt, de ősi szokás szerint az asztalra fektették, két gyertyát
                  gyújtottak fejénél, és elénekelték a Circumdederuntot. Erre
                  magához tért. Azóta egyik kocsmából a másikba ténfergett, folyton ivott, de csak
                  pálinkát.</p>
				<p>Most is kicsinylően tolta el magától a sört.</p>
				<p>- Etiam si omnes, ego non.
               </p>
				<p>És pálinkát rendelt:</p>
				<p>- Aquam vitae, aquam vitae.
               </p>
				<p>Már csak latinul tudott beszélni, mégpedig leginkább a klasszikusokból vett
                  idézetekkel. Egész oldalakat elfújt ilyenkor Vergiliusból, Horatiusból. Éles esze
                  fölvillant a szesztől. Részegnek nem is látszott. Egyenesen ült, kék szeme
                  ragyogott, úgy tetszett, hogy ő az egész társaságban a legjózanabb. Csak vastag,
                  vörös orrában volt sárga vasvatta, mert délután eleredt orra vére, és a patikus
                  azzal tömte be.</p>
				<p>A harmadik pohárka pálinka után Priboczay régi tréfáját ismételte meg. Gyufát
                  gyújtott, és óvatosan Szunyogh szája elé tartotta. Nagyot nevettek.</p>
				<p>- Vigyázat - szóltak többen -, fölrobban, meggyullad...</p>
				<p>Szunyogh nem haragudott, maga elé bámult.</p>
				<p>- Castigat ridendo mores - mormogta.</p>
				<p>A társaság latinul tudó tagjai is odakiáltottak:</p>
				<p>- Vino veritas, bátyám, vino
                  veritas.</p>
				<p>Füzes Ferinek ez a tréfa nagyon tetszett.</p>
				<p>Valaha Szunyogh diákja volt, mint gyenge latinista, sokszor beszekundázott, ezért
                  szerette ingerelni az öreget, visszafizetni a kölcsönt. Minthogy pedig más ötlete
                  nem támadt, s kettőt sohasem tudott gondolni, csak egyet, azt, amit mások is
                  gondoltak már, ő is gyufát gyújtott, abban a reményben, hogy ami egyszer bevált,
                  másodszor is beválik, és az előbbi sikert remélve, Szunyogh szája felé emelte.</p>
				<p>Szunyogh azonban a lángot egy lehelettel elfújta, a gyufát kiütötte kezéből.</p>
				<p>Mind tapsoltak, csak Füzes Feri nem.</p>
				<p>- Pardon - mondta élesen.</p>
				<p>- Si tacuisses, philosophus mansisses.</p>
				<p>- Tessék? - kérdezte Füzes Feri a gavallér hidegvérével és a rossz diák
                  leplezetlen zavarával.</p>
				<p>Végigmustrálta volt tanárját, közeledett hozzá.</p>
				<p>- Silentium - szólt Szunyogh, felemelve reszkető ujját, és
                  végtelen kicsinyléssel nézett át ezen az inci-finci lovagon -, silentium - ismételte most már magának, belesüppedve mámorába, abba a
                  békébe és csöndbe, mely majd eljön nemsokára -, silentium.</p>
				<p>Füzes Feri leült, és azon gondolkozott, hogy elküldheti-e holnap ehhez a részeges
                  kancsóhoz a segédeit.</p>
				<p>A párducok pénteki napja úgy múlt el, mint általában szokott. Úgyszólván egész nap
                  ruhástul feküdtek otthon a díványon, és gyógyítgatták magukat. Az asszonyok otthon
                  ültek, ápolták a betegeket. Ebédre korhelylevest, citromos, vöröshagymás
                  kaviárpépet készítettek, egymás után dugaszolták ki az ásványvizes üvegeket meg a
                  söröspalackokat, mert a szeszmérgezés ellenmérge tudvalevően a sör.</p>
				<p>Csak délelőtt tizenegykor mentek el pár percre a férjek Priboczayhoz, ki a Mária
                  gyógytárban, mint hű mulatótársuk, régi párduc, szakszerűen gyógykezelte,
                  kikúrálta őket. Ekkor a patikában kinek-kinek egyéni ízlése és betegsége mérve
                  szerint gyógyszereket kevert folyadékokból, leemelte a Tinctura
                     Chinát, a Tinctura Amarát, a Tinctura Gentianát, beleöntötte a csinos, metszett poharakba, egy-egy
                  csöppet vegyítve a Spiritus Menthából, meg a kisebb
                  palackokból, melyekben illóolajok álltak, és végül megkeresztelte az egészet egy
                  kis Aetherrel is. A szeszt sohasem szabad mellőzni.</p>
				<p>Szunyogh külön kapott tiszta Aethert, és ez segített
                  rajta.</p>
				<p>A többiek körben álltak, koccintottak, kihörpintették a keserű poharakat, s
                  szájukat, orrukat elfintorítva azt mondták: brr. Máris rendben voltak.</p>
				<p>Környey most érces hangon szót kért.</p>
				<p>Sok mindenről kellett beszámolnia: hogy ki mikor dőlt ki és ért haza, lábon-e,
                  kocsin-e, egyedül-e, vagy attól az irgalmas szamaritánus bizottságtól támogatva,
                  mely a tökrészeg párducokat, mint hullákat, elszállítja, aztán ki mit ivott, bort,
                  pezsgőt-e vagy pálinkát, és ki hányszor hányt. Sárszegen ezt a jó mulatás
                  fokmérőjének tekintették. Aki kétszer hány, az jobban mulat, mint az, aki csak
                  egyszer hány. Tegnap némelyikük háromszor is hányt, ennek következtében “fényesen
                  mulattak”.</p>
				<p>Hajnal felé, mikor mind eláztak Panna néni híres jó borától, Környey vak
                  tűzilármát csapott, odarendelte a tűzoltókat, kik parancsára levízipuskázták a
                  kompániát. Innen tűzoltókocsikon vészjelt fújva robogtak az utolsó állomásra, a
                  gőzfürdőbe.</p>
				<p>Werner is velük tartott, az az osztrák vadászfőhadnagy, ki tegnap Ákosnak
                  kibicelt, az a kuka alak, ki pityókos korában még morvául sem tud, de azért nagyon
                  kedves fiú. Ő a gőzfürdőben semmi áron sem akart levetkőzni. De azért megfürdött.
                  Sárgagombos katonai felöltőjében, sapkával fején, karddal oldalán,
                  aranycsillagokkal hajtókáján lépett be a harminc fokos forró medencébe. A társaság
                  megéljenezte, mint igazi hőst, mire ő kirántotta kardját. Majd tisztelgett, s
                  amint bejött, merev díszlépéssel ki is ment a medencéből az előcsarnokba, onnan az
                  utcára. Fegyverkabátjáról még csöpögött a víz, s mikor tovább haladt a reggeli
                  levegőben, óriási gőzfelleg képződött körülötte. Az egész leírhatatlanul kedélyes,
                  elmés, ötletes volt, érdemes arra, hogy megörökíttessék a párducok
                  jegyzőkönyvében, melyet Füzes Feri vezet.</p>
				<p>A párducok hallgatták ezt a beszámolót, mely kiterjedt a legapróbb részletekre,
                  egy lelkiismeretes történetíró pontosságával, ki adatokkal szolgál a majdan hálás
                  utódoknak. Olykor hahotáztak is a hallgatók, ökrendezve nevettek, de mindnyájan
                  halványoknak látszottak.</p>
				<p>Időközben újak is belézengtek, vadidegenek, kik otthonosan telepedtek az
                  asztalhoz. Egy madárképű ripacs, valami kardalos, ki a seregélyre emlékeztetett,
                  odanyújtotta Ákosnak a kezét.</p>
				<p>- Szervusz, kedves öregem.</p>
				<p>- Szervusz, kedves öregem - válaszolt Ákos, és kezelt vele.</p>
				<p>- Ki ez? - érdeklődött az asszony.</p>
				<p>- Nem tudom - mondta Ákos.</p>
				<p>Számosan akadtak ilyenek, kikkel tegnap a bor lázában nyilván te-poharat ivott, és
                  azt sem tudta róluk, kicsodák.</p>
				<p>Általában az egész asztal ködben rémlett előtte. Amint nézte ezeket a fakó
                  arcokat, lekókadt fejeket, főként Szunyoghot meg Dobát, úgy rémlett, hogy álmodja,
                  ami itt van, és alvilági árnyak között ül maga is, mint valami kísértet.</p>
				<p>Környey tartotta őket szóval, ki már két üvegcsizmát megivott, dobálta a kőpadlóra
                  cigarettáit, nem fogyva ki a szóból. Beszélt, beszélt, beszélt. Hangja
                  darázs-szóként zümmögött Vajkayék fülében. Sem az öreg, sem az asszony nem volt
                  képes ráfigyelni.</p>
				<p>Ákos minden percben megnézte óráját.</p>
				<p>- Ti vártok valakit? - kérdezte egyszer Környey.</p>
				<p>- A leányomat.</p>
				<p>- Hát elutazott?</p>
				<p>- Már egy hete.</p>
				<p>- Nem is tudtam.</p>
				<p>- Hová?</p>
				<p>- Béláékhoz a pusztára.</p>
				<p>- És ma érkezik?</p>
				<p>- Ma.</p>
				<p>A párducok cihelődtek.</p>
				<p>Az asszony Füzes Ferinek magyarázta:</p>
				<p>- Üdülni ment, kérem.</p>
				<p>- A levegőváltozás - szólt Füzes Feri, mint kellemes társalgó - igen
                  egészséges.</p>
				<p>- De a vonat annyit késik. Nagyon aggódunk az urammal. Nyolc óra huszonötkor
                  kellett volna érkeznie, és még most sincs itt.</p>
				<p>- Ó - mondta Füzes Feri -, már féltizenkettő.</p>
				<p>- Remélem, nincs valami baj - sopánkodott Vajkayné.</p>
				<p>- Azt nem tudom, nagyságos asszonyom - felelte korrektül Füzes Feri, ki semmi
                  körülmények között sem tud hazudni, még hölgyeknek sem -, fogalmam sincs.</p>
				<p>Nem is érdekelte az egész. Ő Vajkayék specifikus becsületügyével nem foglalkozott,
                  ennélfogva semmiféle fölvilágosítással nem szolgálhat. Csak ennyit mondott
                  még:</p>
				<p>- Reméljük a legjobbat. Kisztihand - és megemelve kalapját távozott, édes
                  mosolyával, követve a párducokat, kik élükön Környey elnökkel fölkerekedtek, és
                  annyi nemes társasöröm, annyi kaland után - amint Szunyogh mondotta: post tot discrimina rerum - hazamentek lefeküdni.</p>
			</div>
			<div type="chapter">
				<head>TIZENKETTEDIK FEJEZET</head>
				<head>(melyben a megérkezés és viszontlátás örömeit ecseteli az író)</head>
				<p>Ákos megint magára maradt feleségével.</p>
				<p>Nyugtalansága elérkezett addig a pontig, melyen már megszűnik az önvád okozta
                  tépelődés, fölmondja a szolgálatot a gondolkozás, és helyét a bódulat váltja föl,
                  mely csak tördelt, értelmetlen szavakat tud rebegni. Nem gondolt ő már semmire,
                  nem képzelődött, hogy mi történhetett és mi történik majd, csak föl-fölsóhajtott,
                  hogy lázát táplálja.</p>
				<p>- Jaj, csak már itt lenne.</p>
				<p>- Mindjárt itt lesz.</p>
				<p>- Csak megsegítene még egyszer a jó Isten.</p>
				<p>- Megsegít, megsegít.</p>
				<p>Anya, aki éppoly ideges volt, rámosolygott, hogy csillapítsa őt, és odaadta kezét,
                  hogy szorongassa. Mindkettőjük keze hideg volt. Reménytelennek látszott
                  minden.</p>
				<p>Közönyös dolgokról kezdtek beszélni, számításból, hogy eltereljék figyelmüket, és
                  vitatkoztak arról, hová tették a kamrakulcsot, bezárták-e a dolgozószoba
                  ajtaját.</p>
				<p>Ekkor kongott a jelzőharang.</p>
				<p>Összeborzongtak. Egyedül álltak a peronon, mert miután elmentek a párducok, az
                  egész indóház kiürült. A pincérek szedték az abroszokat.</p>
				<p>Hátul, az utolsó sínen kényelmesen, nem sietve beállt egy hosszú vegyesvonat, mely
                  számtalan teherkocsiján ponyvával letakart árukat, petróleumhordókat, állatokat
                  hozott. Tompa, meg-megismétlődő sípolást hallottak a sötétből, ahonnan hosszú idő
                  múlva bukkantak ki az alakok, kik leszálltak a személyszállító kocsikból, a
                  harmadosztályból, igénytelen emberek, batyus parasztok, kofák, kik gyümölcsös
                  garabókat vittek fejükön, és az utolsó kijáratnál üggyel-bajjal kotorászták elő
                  keblükből a bilétát.</p>
				<p>Cifra Géza értésükre adta, hogy még mindig nem ez a vonat az. De a tarkövit már a
                  szomszédos állomásról jelezték, minden pillanatban itt lehet.</p>
				<p>Úgy is lett, ahogy mondta.</p>
				<p>Mikor legkevésbé várták, a szemhatár alján megjelent a kis kávédaráló, az, amelyik
                  egy héttel ezelőtt elment.</p>
				<p>Két meggyújtott piros lámpájával, mint valami véres szemmel, erőlködve nézte az
                  utat az éjszakában, óvatosan közeledett, tapogatózva, hogy valakinek a lábára ne
                  lépjen. A mozdony minden pillanatra növekedett. Fényes-fekete volt, mert lemosdott
                  az esőben, de folyton prüsszögött, köhögött, mintha meghűlt volna. A kocsik
                  jajgattak, a fék nyöszörgött. Nem lehetett valami fölemelő látványnak nevezni.</p>
				<p>Zökkenve a váltókon, majdnem sántikálva haladt, míg egyszerre váratlanul
                  kanyarodott és nem a háttérbe ment, hanem előre, az első sínre futott, itt azonban
                  nem akart megállni, fölhúzta szerelvényét a gépházig, úgy, hogy utolsó kocsija
                  pont az orruk előtt állapodott meg.</p>
				<p>Vajkayék e kocsi felé rohantak.</p>
				<p>Ákos nem jól látott, s önkénytelenül zsebéhez nyúlt, de akkor jutott eszébe, hogy
                  szemüvege az éjszaka valahol elkallódott, újat kell majd vennie.</p>
				<p>Fönn egy oszlopon egyetlen ívlámpa égett, melynek reszkető világa még tétovábbá
                  tette a homályt.</p>
				<p>Ezenkívül lármáztak is. Az utasok hordárok számait kiabálták, veszekedtek, és a
                  zaj elkeveredett a félhomállyal.</p>
				<p>A két öreg szeme-füle egyaránt káprázott. Minthogy lankadó figyelmüket már nem
                  voltak képesek összpontosítani, csak azt a kocsit nézték, mely előttük állt. Ebből
                  valami csiszár szállt ki, meg egy magas nő az urával, kit nem ismertek, meg két
                  idősebb úr, aztán utoljára egy házaspár. A fiatalasszony és fiatal férj közösen
                  vitte karján kisfiát, ki fején zöldbojtos, olcsó szalmakalapban édesdeden aludt. A
                  kocsi most teljesen kiürült.</p>
				<p>Elöl nem jártak már emberek, az utasok jórészt átadták jegyüket a vasutasnak, ki a
                  kijáratnál meg-megszólalt:</p>
				<p>- A jegyet kérem, a jegyet.</p>
				<p>Kézikocsikon a poggyászokat tolták kifelé.</p>
				<p>- Nem látom - mondta Ákos.</p>
				<p>Az asszony nem felelt.</p>
				<p>Inkább csak önmagát erősítve mondta félhangon:</p>
				<p>- Lehet, hogy lekésett, és holnap jön.</p>
				<p>De ha még csak egy másodpercig tart ez a kétség, már nem bírja ki egyikük sem.</p>
				<p>Messze-messze, a homály mélyéből, ingadozó járással, kissé kacsázva egy nő
                  közeledett. Fekete, viaszkosvászon sapkát viselt az eső ellen, mint valami
                  fürdősapkát, és hosszú, majdnem bokáig érő, áttetsző gumiköpenyt. Kezében kalitkát
                  tartott.</p>
				<p>Mereven bámulták. Nem merték azt hinni, hogy ő az, mert féltek, hogy még egyszer
                  csalódnak. A viaszkosvászon sapkát nem ismerték, sem a gumiköpenyt, a kalitkát
                  pedig, melyet a nő, minden csomag nélkül, a jobb kezében lóbázott, olykor magasra
                  emelve, a melléig, éppen nem értették.</p>
				<p>Négy-öt lépésnyire lehetett tőlük, mikor anya a nő háta mögött megpillantotta a
                  hordárt, ki a barna vászonbőröndöt cipelte, melynek két oldala kidudorodott. A
                  kosarat is látta átkötve cukorspárgával, a kulacsot, a vizeskulacsot, és a hordár
                  vállán a fehércsíkos gyapjútakarót. Igen, igen, igen.</p>
				<p>Vadul elkiáltotta magát:</p>
				<p>- Pacsirta! - és szinte magánkívül rohant feléje, hogy átölelje.</p>
				<p>Apa éppúgy kiáltott:</p>
				<p>- Pacsirta! - és már ölelte leányát.</p>
				<p>De míg így ölelkeztek, egészen átadva magukat az édes örömnek, egy harmadik hang
                  is megszólalt, távol a sötétben, mint csúfondáros visszhang, kissé nyávogva.</p>
				<p>- Pacsirta.</p>
				<p>Valami vásott kamasz, ki az utasok holmiját szokta bevinni pár krajcárért a
                  városba, mulatságosnak találta ezt a színpadi kitörést, s szegény apa, szegény
                  anya hangját utánozta egy vagonban, melyben később meglapult.</p>
				<p>Mindhárman fölriadtak a viszontlátás öntudatlan öröméből. Arcukra fagyott a
                  mosoly.</p>
				<p>Pacsirta az indóház felé emelte szemét, de nem látott senkit, sem a peronon, sem a
                  sínek között. Azt hitte, hogy tévedett, és úgy tett, mintha nem hallotta volna.
                  Ment anyjával, ki beléje karolt.</p>
				<p>Ákos utánuk bandukolt a hordárral. De még többször a vagon irányába tekintett,
                  fürkészve a sötétet. Ismerte ezt a hangot. Hasonlított a többi emberek hangjához,
                  csak bárdolatlanabb volt, őszintébb. Egyszer meg is állt, és indulni akart a sötét
                  felé, de visszafordult. Csak a kezében levő esernyővel sújtott a levegőbe,
                  hatalmas ütést mérve, melyet nyilván annak az otromba golyhónak szánt. Majd a két
                  kedves nőhöz csatlakozott.</p>
				<p>Pacsirta kedélyes volt, humoros:</p>
				<p>- Az én drága jó szüleim nem is örülnek. Lám-lám, már meg sem ismernek.</p>
				<p>- Dehogynem. Csak ez a sapka - mondta anya.</p>
				<p>- Rosszul áll?</p>
				<p>- Nem. De olyan furcsa.</p>
				<p>- Szűk kicsit. Összetöri a hajam - és megigazította haját. - Etelka nénitől
                  kaptam. A köpenyt is. Hogy meg ne ázzam.</p>
				<p>- Remek köpeny.</p>
				<p>- Nem jó?</p>
				<p>- De. Csak más vagy benne. Olyan érdekes. Olyan önálló.</p>
				<p>- Etelka néni is azt mondta.</p>
				<p>- És ez?</p>
				<p>- Ja, igen. A kalitka.</p>
				<p>- Micsoda?</p>
				<p>- Galamb.</p>
				<p>A kijárathoz érkeztek. Pacsirta megint szívéhez emelte a kalitkát, és míg Ákos
                  átnyújtotta a már távozni akaró vasutasnak a leánya jegyét, ő becézgette kedves
                  madarát:</p>
				<p>- Tubi, úgy hívják, hogy Tubica. Tubicát nem adom oda senkinek. Tubicát én magam
                  viszem haza.</p>
				<p>Az állomás előtt apa inteni akart egy bérkocsisnak, hogy haza hajtassanak. De
                  Pacsirta elkapta kezét, nem engedte. Takarékoskodni kell. Különben sem érdemes.
                  Egy kis séta nem árt a sok ülés után. A hordár majd elszállítja a poggyászt.</p>
				<p>Ákos meg anya átadta neki esernyőjét, az pedig megrakodva vitte előttük a
                  csomagokat, vissza-visszafordulva, hogy jönnek-e már.</p>
				<p>Nem esett az eső, a szél is elállt. Csak az utcai akácfák gallyairól hullottak
                  olykor borzongva a csöppek.</p>
				<p>Lassan ballagtak a nyárfa-soron.</p>
				<p>Pacsirta középütt, kétoldalt apa és anya. Apa a kulacsot vitte, melyben még mindig
                  víz kotyogott, s a fehércsíkos gyapjútakarót. Szórakozottan bámult a földre, és
                  nem hallotta, mit beszél leánya és felesége. Bal vállát ismét behúzta idegesen, s
                  cepelte rajta a láthatatlan terhet, az ő kevesektől ismert terhét, melyről tegnap
                  beszélt először. De azért arca nyájas volt, láthatóan örült a viszontlátásnak.</p>
				<p>- Mi újság? - kérdezte Pacsirta az anyjától.</p>
				<p>- Semmi nevezetes - szólt anya -, vártunk, lelkem, nagyon vártunk.</p>
				<p>Kiértek a Széchenyi térre, melynek szállongó porát elverte az eső. Házai némán
                  sorakoztak egymás mellé, leengedett függönyeikkel, csukott ablaktábláikkal, még
                  jobban eltörpülve ebben a törpe éjszakában.</p>
				<p>Mindenki aludt már. Aludt Környey Bálint, aludt Priboczay és kövér felesége, négy
                  egészséges, szép rózsabimbólánya, aludt Szunyogh és Mályvády, aludt Zányi és
                  Szolyvay, aludt Doba is, hallgatva sovány, fekete, rossz, nagyon rossz felesége
                  mellett, aludt Füzes Feri is, mint úrifiú, álmában kedvesen mosolyogva, aludtak az
                  összes párducok és polgárok. Weisz úr is, kényelmes rézágyában, és társa is,
                  talán, egy mindenesetre kényelmetlenebb rézágyban.</p>
				<p>Az Úri Kaszinó, melynek első emeleti ablakai egyébként izzó négyszögek gyanánt
                  világítottak a sárszegi éjszakába, a csütörtöki ricsaj után gyászolt. Csak
                  egyetlen ablakában pislákolt halovány fény.</p>
				<p>Sárcsevits, mint Sárszeg őrlelke virrasztott itt szénfonatos villanykörte mellett,
                  olvasván a Le Figarot, haladt a művelt nyugattal, a
                  fölvilágosodott európai népekkel, előre.</p>
				<p>Aztán még valaki ébren volt: Ijas Miklós, a Sárszegi
                     Közlöny segédszerkesztője.</p>
				<p>Színház után hazakísérte Lator Margitot, kihez csakugyan gyengéd kötelék fűzte, de
                  csak annyi, mint vidéki ifjú költőt a múzsájához. Néha ölébe hajtotta fejét, és a
                  nő összecsókolta a poéta gesztenyeszín sörényét, megcsókolta homlokát, száját.
                  Most is együtt teáztak, kis kék lámpával “misztikus félhomály”-t csináltak a
                  szubrett szobájában, melyet különben albérletben bírt, havi öt forintért. Mind a
                  ketten Budapestre vágyakoztak, és ez kötötte össze őket. Ijas ezeken az estéken,
                  akár csak kritikáiban, dicsérte Lator Margit hangterjedelmét, szidta Orosz Olgát,
                  a nő pedig, ki mellesleg Fehér tata babája volt, a sárszegi Agrár Banké,
                  meghallgatta Ijas még kéziratban levő és még sokáig kéziratban maradó verseit,
                  szóval elismerte őt.</p>
				<p>Ijas e szeánsz után a Széchenyibe tért, melynek lámpáit, minthogy itt zene nem
                  játszott, már oltogatták, és a félig elsötétített kávéház egyik
                  márványasztalkájához ült, közel a pénztárhoz. Rumos feketét ivott most is, és
                  erősen cigarettázott. A pincér kezéből kikapta Kiss József frissen érkezett
                  hetilapját, A Hétet, lapozgatta előre és vissza, vissza és
                  előre, keresve, megjelent-e verse, melyet már hónapokkal ezelőtt beküldött, és
                  hónapok óta hiába keresett. Irodalmi csalódását átjátszotta bizonyos általános,
                  mélyen lakozó, századvégi mélabúra, és ezzel a kifejezéssel pillantott ki az
                  utcára is, mikor meglátja Vajkayékat, kik hármacskán mendegéltek, elöl a fáradt
                  hordárral.</p>
				<p>Lassan fölkelt, és hogy észre ne vegyék, a pénztár likőrös üvegei mögé bújva
                  figyelte őket, összevont szemöldökkel, elkomorodva, s még utánuk is hajolt, úgy
                  nézte ezt a három embert, míg el nem tűntek szeme elől. Legott kivette
                  jegyzőkönyvét, és álló helyében fölírt valamit, valami fontosat, amit soha, de
                  sohasem szabad majd elfelejtenie.</p>
				<p>Ezt írta:</p>
				<p>
                  “Szegény Pacsirta szüleivel éjfél után megy. Széchenyi utca.
                     Hordár.”
               </p>
				<p>A jegyzőkönyvet visszatette zsebébe. De aztán még egyszer kivette, hosszan bámulva
                  a jegyzetet, valamin tépelődve.</p>
				<p>És kezébe kapva irónját, három nagy felkiáltójelet írt utána.</p>
				<p>Vajkayék már a Magyar Király előtt haladtak, melynek étterméből csiklandós
                  pecsenyeszag áradott ki. Pacsirta fintorgott.</p>
				<p>- Fű, vendéglői szag.</p>
				<p>- Volt benne részünk - szólt anya kíméletes gúnnyal.</p>
				<p>- Szegények.</p>
				<p>A Mária gyógytárnál parasztszekér álldogált, a bakon tüszős gazda ült, ki még
                  délután behajtott a tanyáról, lóorvosságért, várván, hogy a gyertyánál dolgozó
                  patikussegéd márványcsészéjében összekeverje a vagy másfél kiló kenőcsöt, és
                  átadja neki. Távolabb a Baross-kávéház ázott, elárvult bádogkertjével hiába
                  csábítgatta a sárszegieket. Csinos Józsi üres székeknek, asztaloknak húzta
                  csodaszépen a Gésák és Szulamit legújabb dalait.</p>
				<p>- Ott is esett az eső? - kérdezte az asszony.</p>
				<p>- Csak délután. Reggel remek időnk volt. Még átsétáltunk a tarkövi templomba.
                  Misére.</p>
				<p>- Ma ünnep van?</p>
				<p>- Igen - mondta Pacsirta. - Kisasszonynapja.</p>
				<p>Kisasszonynapján gyűléseznek a fecskék, és elrepülnek meleg partokra, Afrikába.
                  Utána csak a vénasszonyok nyara következik.</p>
				<p>A parknál jártak. Kopogtak lépteik az aszfalton. Benéztek a kerítésen.</p>
				<p>Középütt, a park gyepágyában fehérre meszelt karók álltak üveggolyókkal, és rájuk
                  borultak a haldokló rózsák, kiégett maghonnal. Könnyű szellőcske tipegett a
                  homályos utakon, egy-két száraz levelet csörgetve. A padok, az is, melyen Ákos
                  kedden délután sütkérezett, csöpögtek a nyiroktól. A gyep kopaszodott. Senki sem
                  tartózkodott itt, csak egy rendőr járkált a kerítés előtt, ki Vajkay Ákosnak
                  mereven tisztelgett. Mély éjszaka volt.</p>
				<p>Ákos összehúzta mogyorószín őszikabátját, mert fázott. Valami motozást hallott
                  fönn, magasan fönn a levegőben.</p>
				<p>- Ez az ősz - gondolta.</p>
				<p>Milyen hirtelen jött. Nem fönségesen, nem halálosan, nem nagy pompájában, arany
                  levélszőnyegével és gyümölcsös koszorújával. Kis ősz volt ez, alattomos, fekete,
                  sárszegi ősz.</p>
				<p>Sötéten gubbasztott mozdulatlan bokrokban, fák felett, házak tetején. A város
                  alján füttyentett egy vonat, és elhangzott a füttye. Kietlen unalom borult
                  mindenre. Vége volt a melegnek.</p>
				<p>Mindössze ennyi volt.</p>
				<p>- Még lehet szép idő - mondta Pacsirta.</p>
				<p>- Lehet - mondta anya.</p>
				<p>- Lehet - mondta apa is.</p>
				<p>A Petőfi utca sarkán már siettek, hogy egy-kettő otthon legyenek. Pacsirta nehezen
                  szokta meg a pusztai életet, minden áldott nap hazavágyakozott, és most örült,
                  hogy visszaérkezett a városba, mely kényelmével sok mindent elfelejtet, s igazi
                  magányt biztosít annak, kinek egyedül kell lennie.</p>
				<p>Alig várta, hogy átlépje az otthon küszöbét.</p>
			</div>
			<div type="chapter">
				<head>TIZENHARMADIK FEJEZET</head>
				<head>(melyben a regény 1899. év szeptember 8-án, pénteken véget ér, de nem fejeződik
                  be)</head>
				<p>Benn viharosan megölelte az anyja.</p>
				<p>- Most pedig - szólt - összevissza csókolom az én lányomat.</p>
				<p>Cipp-cupp, cuppogtak a csókok.</p>
				<p>- Állj elém - parancsolta anya, bizonyos öregasszonyos katona-regulával -
                  egyenesen. Hadd nézzelek meg. Kitűnő színben vagy.</p>
				<p>Pacsirta levette esősipkáját, esőköpenyét.</p>
				<p>Csakugyan meghízott a sok tejtől, tejföltől, vajtól. Szája tejszagú volt, haja
                  tejfölszagú, ruhája vajszagú.</p>
				<p>De a hízás nem használt neki. Vastag, duzzadt hurkák rakódtak mellére, orrán
                  pörsenést kapott, nyaka mégis hosszú volt. Hosszú és sovány.</p>
				<p>- Isten hozott, lányom - mondta apa, ki szerette a szertartásosságot, és megvárta,
                  míg Pacsirta kényelembe helyezi magát. - Isten vezérelt vissza mihozzánk.</p>
				<p>Ő is megcsókolta mind a két orcáját.</p>
				<p>Csitt-csatt, megint csattogtak a csókok.</p>
				<p>- Ó - kiáltott Pacsirta -, künn felejtettem.</p>
				<p>- Micsodát?</p>
				<p>Hozta a kalitkát.</p>
				<p>- Nézzétek, milyen aranyos. Tubi, Tubi, Tubica. Aranyos kis Tubica. Nem
                  cukros?</p>
				<p>A galamb, meglátva a villanyfényt, kaparászni kezdett kacska, körmös lábaival,
                  félrefordítva szelíd, buta fejét, s feketeborsszerű szemével rákacsintott új
                  úrnőjére.</p>
				<p>- Szelíd - szólt Pacsirta, kinyitva a kalitka ajtaját -, ráül a vállamra. Ideszáll
                  mindig.</p>
				<p>Nem volt szép galamb. Kopott, borzas kis galamb volt.</p>
				<p>- Búzamagot is hoztam ám neki. Hol a poggyászom?</p>
				<p>Apa már nyitotta a barna vászonbőröndöt meg a kosarat, melybe Pacsirta példásan
                  becsomagolt mindent, úgy, ahogy ő; ugyanabba a selyempapírba a fogkefét,
                  sűrűfésűt, ugyanabba az újságpapírba a cipőket. Rendszeretetét tőle örökölte.</p>
				<p>Újságpapír-tölcsérkében, a Sárszögi Közlöny vasárnapi
                  számában - az első oldalban, melyen különben Ijas Miklós verse is olvasható -
                  zsugorodott a búzamag. Abból etetgették a galambot jó sokáig, majd drótos
                  börtönében odaállították Pacsirta asztalára.</p>
				<p>- Mást is hoztam - mondta Pacsirta.</p>
				<p>A rokonok két üveg málnalekvárt, egy üveg ringlóbefőttet küldtek, egy egész
                  disznósajtot meg egy tortát, melyet Pacsirta és Etelka néni együtt remekelt.</p>
				<p>Ez a torta, mely piskótatésztából készült s kávékrémmel volt töltve - és maguk
                  közt családi tortának, vagy Bozsó-tortának nevezték -, az úton kissé
                  összenyomódott a ruhák közt, s oldalt kifolyt a tölteléke, elmaszatolódott a fehér
                  papírra. Sajnálták mind a hárman, sokáig nézték, csóválták fejüket. De késsel le
                  lehetett kaparni a tölteléket, s így is igen jó volt.</p>
				<p>Az ingek közül a csomagolásnál kivett egy fényképet.</p>
				<p>- Itt vagyok, ragyogok - szólt nevetve, és anyjának nyújtotta.</p>
				<p>Béla bácsi, ki szenvedélyes műkedvelő fényképész volt, levette őket. A fényképen
                  mindenki rajta látható, még Tigris is, ki fülét hegyezve ült ott, a vadászkutyák
                  hivatalos fontoskodásával és úri gőgjével, lógatva emlős hasát, melybe a
                  vadászaton éveken át annyi sörétet kapott, hogy az csörgött tőle, és Béla bácsi
                  szellemes megjegyzése szerint valóságos “vaskutya” lett.</p>
				<p>A fénykép különben csoportot ábrázolt, a tarkövi nyaralókból alakítva.</p>
				<p>Elöl egymásba karolva a két Thurzó-lány, fűző nélkül, szecessziós hajviselettel,
                  teniszverővel kezükben: Zelma és Klári. Zelma mellett a jómodorú, határozatlan
                  tekintetű Olcsvay Feri, ki szegény, nem tudja, hogy a kisvárdai, vagy a nagyvárdai
                  ághoz tartozik-e.</p>
				<p>Klári mellett Berci térdel a regényes szerelmesek pózát gúnyolva, amin a két lány
                  láthatóan vihog, alig tudja elnyelni kipukkanó kacaját.</p>
				<p>Háttérben szintén egymásba karolva Etelka néni és Pacsirta.</p>
				<p>- Nagyon jó kép - mondta anya. - Ezek itt a Thurzó-lányok.</p>
				<p>- Igen.</p>
				<p>- A nagyobbik nekem nem rokonszenves. A kisebbik csinos fruska, de nincs az arcán
                  semmi kifejezés.</p>
				<p>Ákos elkérte a képet. Ő csak leányát nézte.</p>
				<p>Ott állt a pajtában, melynek nyitott ajtajához fagereben volt támasztva, egyik
                  kezével Etelka nénibe, másik kezével a falba fogódzva, mintegy védelmet keresve
                  valami ellen, amitől félt. Milyen egyedül tengett-lengett ebben a társaságban, az
                  ő rokonai, az ő vérei között is. Csak ez a mozdulata látszott, a kétségbeesett
                  menekülés mozdulata, mely szép volt, különben arca alig tűnt elő, mert fejét,
                  amint szokta, lehajtotta, és haját tartotta a lencse felé.</p>
				<p>- No, milyen?</p>
				<p>- Aranyos vagy - felelte apa -, nagyszerű vagy.</p>
				<p>Pacsirta már minden ruháját fölakasztotta szekrényébe. Mikor becsukta a szekrény
                  ajtaját, megszólalt:</p>
				<p>- Igaz, megkaptátok a levelem?</p>
				<p>- Meg, meg - sietett nyugtázni apa.</p>
				<p>- Sokat fájt, szegénykém, a fogad? - kérdezte anya.</p>
				<p>- Dehogy. Azonnal elmúlt. Semmi az egész.</p>
				<p>- Melyik?</p>
				<p>- Ez itt.</p>
				<p>A villanycsillár alá állt, hogy anyja belenézhessen, s mutatóujját kíméletesen
                  hátrafelé tolva, egy odvas, barnás fogra mutatott, melynek fele hiányzott. A
                  többiek elöl apró rizskása-fogacskák voltak, kissé távol állók, de épek,
                  fehérek.</p>
				<p>- Ejnye - mondta anya, és kicsit fölágaskodott, mert lánya magasabb volt nála -,
                  majd fogorvoshoz kell járnod. Ne hanyagold el.</p>
				<p>Ákos nem tekintett oda.</p>
				<p>Ő semmiféle testi szenvedést, betegséget, sebet nem bírt megnézni.</p>
				<p>Csak leánya arcára meredt, amint száját kinyitotta, és látta a csillár alatt, a
                  villanyfényben - élesebben, mint amikor elment a napfényben -, hogy valami
                  hamuszín köd borult rá, gyengéden, de el nem téphetőn, valami alig látható,
                  vékony, de erős pókháló: az öregség, a közönyös, jóvátehetetlen vénség, mely már
                  nem is fájt neki, hanem elfogadta, a leánya nevében. Amint álltak egymás mellett
                  hárman, már hasonlítottak egymáshoz.</p>
				<p>- Különben mi újság? - kérdezte anya.</p>
				<p>- Köszönöm, jól vannak.</p>
				<p>- Etelka nénéd?</p>
				<p>- Jól van.</p>
				<p>- Béla bátyád?</p>
				<p>- Az is.</p>
				<p>- Szóval, jól vannak.</p>
				<p>Ott is ezt kérdezték:</p>
				<p>- Különben mi újság?</p>
				<p>- Köszönöm, jól vannak.</p>
				<p>- Édesanyád?</p>
				<p>- Jól van.</p>
				<p>- Édesapád?</p>
				<p>- Az is.</p>
				<p>- Szóval, jól vannak - mondták.</p>
				<p>De ezt nem vallotta be, csak így szólt.</p>
				<p>- Tiszteltetnek benneteket - és kapcsolva blúzát, vetkőzni kezdett.</p>
				<p>- Hát jól mulattál - szólalt meg anya, megállapítva a tényt.</p>
				<p>- Pompásan.</p>
				<p>- El sem lehet azt mondani ma - tette hozzá. - Majd holnap. Egy hétig beszélek
                  róla nektek.</p>
				<p>- Legalább most kipihenheted magad.</p>
				<p>- Igen.</p>
				<p>- És ti - kezdte Pacsirta, meleg önváddal emelve hangját -, ti, szegények?
                  Képzelem, milyen rosszul mulattatok ti. A Magyar Király kosztja.</p>
				<p>- Rettenetes - felelt Ákos, legyintve kezével.</p>
				<p>- Kérlek - mondta anya, tréfás büszkeséggel -, apa egyszer a főispánhoz volt
                  hivatalos. Úgy ám. Nagykanállal evett.</p>
				<p>- Igazán?</p>
				<p>És Pacsirta az édesapjára nézett, élesen.</p>
				<p>- De nekem apa nem tetszik. Gyere csak ide, édes. Hadd nézzelek meg.</p>
				<p>Apa engedelmesen odament. És nem mert Pacsirta szemébe nézni. Félt.</p>
				<p>- Milyen halvány - szólt Pacsirta, halkítva hangját. - Milyen sovány. A kezecskéje
                  is milyen sovány.</p>
				<p>Pacsirta csontos, de mégis kedves női kezét rátette apja kezére, simogatta öreg
                  csuklóját, mint valami gyermekét. Aztán megcsókolta, szeretettel.</p>
				<p>- No, majd én a kezembe veszlek - szólt most szinte férfiasan. - Apus, meg kell
                  híznod. Értetted? Majd én főzök neked.</p>
				<p>- Igaz, mit főzünk holnap? - töprengett anya.</p>
				<p>- Valami könnyűt. A sok zsíros pusztai ételből éppen elég volt. Talán köményleves,
                  rizses hús. Meg egy kis darás metélt. Torta is van.</p>
				<p>- Jövő héten pedig nagymosás - dünnyögte anya.</p>
				<p>Apa elbúcsúzkodott, a hálószobába ment, betéve a fehér ajtót, mely a hálószobát a
                  leányszobától elválasztotta. Hallotta, amint anya a háztartás csip-csup
                  gondjairól beszélt leányával, ki már lefeküdt, majd a mosónéról és Szilkuthy
                  Biriről, ki elválik az urától.</p>
				<p>Ákos meggyújtotta a mécsest. De amint vaksi fénye végigcikázott a tálcán,
                  elsápadt, hátrahőkölt, mint az, aki rémet lát.</p>
				<p>Ott, a tálca szélén hevert egy papírlap, melyet valahogy nem tüntettek el a sok
                  zűrzavarban, a rózsaszín színházjegy, a földszint kettős páholy fél szelvénye,
                  melyet tévedésből hazahoztak, megőriztek.</p>
				<p>Az ajtóra nézett, majd markába gyűrte a vádló okmányt, apró darabokra szaggatta, s
                  a fehér cserépkályhához ment, csöndesen kinyitotta ajtaját, és bedobta. Ha
                  meggyújtják az első tüzet ősszel, szeptember végén vagy októberben, ez is elég,
                  rőzsékkel, hasábfákkal és azzal a limlommal együtt, melyet nyár idején
                  belehajigáltak.</p>
				<p>Aztán levetkőzött. Anya is bejött, lábujjhegyen, behúzva maga mögött a leányszoba
                  ajtaját, mely elkülönítette tőlük Pacsirtát.</p>
				<p>Suttogva beszéltek.</p>
				<p>- Most már nyugodtabb vagy? - szólt anya apához, ki az ágyban vízszintesen feküdt
                  alacsony párnáján.</p>
				<p>- Alszik? - kérdezte apa.</p>
				<p>- Igen.</p>
				<p>- Szegényke, elfáradt az úttól.</p>
				<p>Anya a leányszoba ajtajára pillantott. De az ő nőszíve tudta, hogy leánya nem
                  alszik.</p>
				<p>Pacsirta épp ekkor kattantotta el a villamos lámpa kallantyúját, és sötétben
                  maradt. Mélyet sóhajtott, mint annyiszor, mindennap, és behunyta szemét. Azt
                  érezte, vége, mindennek vége.</p>
				<p>Semmi sem történt, ismét semmi. Csak hazudott, mosolygott, kedveskedett mindig,
                  mindenkivel, de ezen a héten, távol szüleitől, oly átalakuláson ment át, melyre
                  csak most ocsúdott, hogy nem látta többé a tarkövi embereket, nem hallotta a vonat
                  zakatolását.</p>
				<p>- Én - gondolkodott, úgy, mint mindenki, aki magára gondol.</p>
				<p>De ez az én ő volt, és ő ezt teljesen átélte. Ő volt ez az én, testben, lélekben,
                  egy a húsával és emlékeivel, múltjával, jelenével, jövendőjével, melyet mind
                  összefogunk, mint sorsot, mikor magunkra eszmélünk, s kimondjuk a változhatatlan
                  szót: én.</p>
				<p>Béla bácsi, Etelka néni valóban szívesen fogadta, de ő hamar megértette, hogy
                  felesleges, terhükre van, igyekezett eltávolodni tőlük, olyan kicsinyre
                  zsugorodni, amilyenre csak tudott. Aludni is ezért ment át a díványra. Mégsem
                  sikerült egészen, amit akart.</p>
				<p>A Thurzó leányoknak folyton útjában volt, akármit tett, akármit mondott, Bercinek
                  is olykor, és Etelka nénit, egyszer vacsora alatt - észrevette - fárasztotta.</p>
				<p>Őket látták szülei a fényképen.</p>
				<p>Ezen a fényképen azonban nem volt ott valaki.</p>
				<p>Nem volt ott Szabó Jóska, az ispán, az a negyvennégy éves, durva félparaszt, az a
                  kajla bajszú, zömök özvegyember, ki első nap beszélgetett még vele, hazakísérte a
                  majorból, majd elmaradt, nem jött oda, kerülte társaságát, és mikor ránézett,
                  lesütötte szemét.</p>
				<p>Három árvája volt pedig, két fia s egy hatéves leánykája, Mancika, kit ő nagyon
                  szeretett simogatni. Mancikának elmenet odaajándékozta a nyakán lógó érmet, a
                  vékony ezüstlánccal, melyet Záhoczkynétól kapott, bérmaajándékul. Micsoda
                  ostobaság és ízléstelenség. Szégyen, szégyen. Nem is említi majd szüleinek, azt
                  mondja, hogy elvesztette.</p>
				<p>Jövő nyárra is meghívták. Megígérte, hogy elmegy. Nem megy el többé. Minek is?</p>
				<p>Esztendőre harminchat éves lesz. Tíz év múlva mennyi? És aztán tíz év múlva ismét
                  mennyi? Apa most ötvenkilenc, anya ötvenhét. Tíz év, vagy annyi sem talán. Szülei
                  meghalnak. Mi lesz, Boldogságos Szűz Anyám, mi lesz?</p>
				<p>Ágya fölött, akár szüleinek ágya fölött a Jézus, egy Mária-kép lógott, a
                  boldogságos szent Szűz képe, ki térdein nagy, halott gyermekét ringatta, és
                  szívére mutat, melyet az anyai fájdalom hét tőre ver át. Kislánykora óta hallotta
                  ez buzgó, gyermeteg imáit, mint szüleiét a megfeszített Jézus. Pacsirta egy
                  pillanatban feléje emelte mind a két karját, heves mozdulattal, melyet azonnal
                  elfojtott. Csak türelem. Vannak, kik sokkal többet szenvednek.</p>
				<p>Feküdt az ágyon, még mindig hunyt szemmel, ezen a meddő, hideg leányágyon, melyen
                  még nem történt semmi, csak aludt, betegeskedett, nyomta terhével lefelé, mint
                  hulla a ravatalt. Kényelmesebben kinyúlhatott benne, mert jóval szélesebb volt,
                  puhább is, mint a tarkövi dívány, és már józanul foglalkozott teendőivel.</p>
				<p>Holnap reggel tehát majd fölkel hét előtt, és főz, borstalan rizses húst, darás
                  metéltet, hogy szegény, áldott jó apát fölhízlalja. Délután tovább horgolja a
                  sárga terítőt, mely nem készült el, még mindig nincs meg, mert a rokonok nem
                  hagyták dolgozni, és ő engedett rábeszélő szavuknak. Jövő héten pedig
                  nagymosás.</p>
				<p>Kinyitotta szemét, mert eddig erősen behunyva tartotta. Tompa sötétség lengte
                  körül, mély feketeség barátian, és a levegő érintésére vagy talán a homályra,
                  melyben semmit, de semmit sem látott, a két szeme most hirtelen megtelt könnyel, s
                  patakzó, eleven nedvességgel öntözte száraz párnáját, mely egyszerre olyan lucskos
                  lett, mintha az éjjeliszekrényen levő pohár rádőlt volna. Zokogott is. De hasra
                  feküdt, száját a párnára nyomta, hogy szülei ne hallják meg. Ebben már bizonyos
                  gyakorlatra tett szert.</p>
				<p>Apa még mindig nem oltotta el a villanyt.</p>
				<p>- Pacsirta - rebegte, s az ajtó felé mutatott, és feleségére nézett, boldogan.</p>
				<p>- Hazarepült - szót anya.</p>
				<p>- A mi kis madarunk - tette hozzá apa - hazarepült.</p>
				<p>.oOo.</p>
			</div>
		</body>
	</text>
</TEI>