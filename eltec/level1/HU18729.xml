<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU18729" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A nagy-nagy kerék</title>
				<author ref="viaf:309595549">Teleki Sándorné (1864-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">48473</measure>
				<measure unit="pages">105</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A nagy-nagy kerék</title>
					<date>2018-10-26</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/18700/18729"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
						<name>Fecz Ágnes</name>
					</respStmt>
				</bibl>
				<bibl type="printSource">
					<author>Teleki Sándorné</author>
					<title>A nagy-nagy kerék</title>
					<publisher>Athenaeum</publisher>
					<pubPlace>Budapest</pubPlace>
					<date>1923</date>
				</bibl>
				<bibl type="firstEdition">
					<title>A nagy-nagy kerék</title>
					<author>Teleki Sándorné</author>
					<date>1923</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-10-19"/>
		</revisionDesc>
	</teiHeader>
	<text>
		<body>
			<div>
				<head>I.</head>
				<p>Kezdjük a legelején.</p>
				<p>A nagy szeszgyár mellett állt az a csúnya, hosszan elnyujtózó, ütött-kopott
                    vakolatú, se ház, se kastély épület, amelyben az Úrnak 5622., akarom mondani
                    1862. évében először pillantotta őt meg a minden zugba bekiváncsiskodó napsugár.
                    Akkor persze a szépséges Spitz Rezsin oly irinkó-pirinkó volt még, hogy a
                    napsugárnak ezt a megtisztelő érdeklődését még csak egy pillantással se vette
                    tudomásul. Ez a közönye különben későbbre is jellemző maradt. A természetadta
                    lények szépségei iránt ezután se volt soha valami különösebb fogékonysága. Nap,
                    hold, csillag, fénybogár, harmatcsepp és ezekhez hasonlók meglehetősen hidegen
                    hagyták. Annál jobban élvezte a csillárok fényét és a drágakövek ragyogását.
                    Mint egészen gyermekleány - olvasmányainak hatása alatt - a kandallótűzről
                    képzelt el sok mindenfélét: hogy milyen előkelő egy alkotmány. Hogy milyen
                    lélekemelő hangulatokat válthat az ki mindazokból a grófokból és grófnékból,
                    hercegekből és hercegnőkből, akik a körül ülnek s hogy milyen érdemes lehet
                    azoknak születni, akik kandallók körül ülve tölthetik el életüket. Volt idő,
                    amikor csaknem gyűlölettel nézte a szülei ház örökké hangosan dohogó becsületes
                    vaskályháját, melybe a nap egy bizonyos órájában a szurtos, mezítlábas tót
                    »klapec« gyúrta, gyömöszölte a sistergő, kortyogó széndarabokat. Milyen más
                    lehet a kandalló pattogó tüze. Még jobban ábrándozott róla, amikor Rosenberg,
                    apjának egyik gyakornoka, aki költő volt szabad idejében (tehát csak nagy
                    ritkán) azt mondta neki, hogy »a kandallótűz a tüzek között az, ami a cselló a
                    hangszerek között...«</p>
				<p>Mindennek a fiatalos elgondolásnak azonban, nagyon hamar vége szakadt. Az első
                    kandalló mellett ugyanis, amit végre sóvár szeme megpillanthatott, dehogy is
                    szép grófnék, elegáns hercegek és hófehérre mosott gyönyörű muszkaagarak
                    heverésztek, - hanem igenis a szágodi református papné nyolcadik gyermekének
                    pelenkái száradtak, - köröskörül rakott Thonet-székekre teregetve...</p>
				<p>Azóta tápot kereső képzelete inkább a fényesen kivilágított főváros felé fordult,
                    már csak azért is, mert Sárladányban olyan pislákolók voltak az esték. Gázról
                    szó sem lehetett, legfeljebb fotogén lámpák égtek, na meg gyertyák, péntek
                    esténkint csaknem minden ablakban. Hála Istennek az övékében nem. Már régen nem.
                    Szülei már jóval az ő születése előtt úgy költöztek át Munkácsról Sárladányba -
                    fekete ablakokkal. Néma ablakokkal. Lehúnytszemű ablakokkal. Kivéve persze a
                    nagymamáét. De - az sem az uccára nyílik. Azt senki se láthatja. Jól esett erre
                    gondolni.</p>
				<p>- Az én apám egészen modern ember - tromfolta le a rabbinust, aki mindezt egyszer
                    szóvá merte tenni. Nem mintha valaha is eszébe jutott volna ősei vallását
                    kifogásolni. Sőt ellenkezőleg. Csak azokat a szokásokat únta benne (nagyon),
                    amelyek korlátozták. Amelyek válaszfalat építettek közte és az emberiség
                    nagyobbik fele között.</p>
				<p>Hogy így gondolkozott, azt leginkább a Sólyom Jóska barátságának köszönhette.
                    Mert Sólyom Jóska volt unalmas gyermekkorának egyetlen öröme.</p>
				<p>Szomszédok voltak, s csaknem egyidősek. Még négykézláb csúszkáltak, amikor máris
                    elválaszthatatlanok lettek. S ez az igazi alter ego barátság végigkísérte őket
                    az életen. Pedig - tulajdonképpen - nem is illettek össze. Rezsin szép volt és
                    gazdag. Jóska csunya és szegény. A leány élénk fantáziája megmaradt az
                    iparművészet határain belül. Arany, drágakő, suhogó selyem, ékszer s több
                    efféle, szolgálta képzelődése összes kellékét. Sólyom Jóska ellenben egyik nap a
                    pantheizmus berkeiben csapongott, másnap lelkének misztikus félhomályát
                    szentekkel és kísértetekkel népesítette be. Rezsin a Spitz Áron szeszgyáros
                    egyetlen gyermeke volt, - Jóska az uradalmi kasznár népes családjában egy a sok
                    közül.</p>
				<p>Egyszer azt kérdezte tőle a leány:</p>
				<p>- Akarsz a barátom lenni?</p>
				<p>- Akarok.</p>
				<p>- Akkor mondjuk... mondjuk... Mit?</p>
				<p>- Mucius Scaevola! - feleli a fiú megihletett ünnepélyességgel.</p>
				<p>- Mucius Scaevola - mondta utána a kis lány jóleső borzongást érezve és eszébe se
                    jutott megkérdezni, hogy mit is jelent a két babonás hangzású szó.
                    Csodálatosképpen se akkor, se később barátságnál egyebet sohasem éreztek egymás
                    iránt. Lehet, hogy ebbe származásuk különbözősége is belejátszott. Tény az, hogy
                    Spitz Rezsin éppen úgy kinevette volna Sólyom Jóskát, ha neki szerelmet vall,
                    mint ahogy Sólyom Jóska kétségbeesett volna, ha a »kócos Rezsin« jó pajtásból
                    egyszerre csak átcsap »Juliának«. De ha szerelemről nem is került szó közöttük,
                    Jóska annál többet beszélt neki arról a világról, amelyben ő volt otthonos - és
                    amely oly homlokegyenest ellenkezett mindenben attól a világtól, amelyben a
                    gazdag, de teljesen elmaradt, vidéki szeszgyáros leánykája nevelkedett.</p>
				<p>Jóska a grófi udvarba is bejáratos volt. Ha némely vasárnap este még átosont a
                    Spitzék szilvásába, hogy Rezsinnek azon frissen elmondja a nap élményeit, - a
                    kisleány tágranyílt szemekkel hallgatta meséit. Nem a cukrostorta tett reá nagy
                    hatást - mert azt ő is ehetett, amennyit akart, de hogy azt libériás inas
                    kínálgatja - és a szobák padlói »fényesek mint a tükör«...</p>
				<p>- Milyen is lehet az? Hát igazán? Nem súrolják azokat soha?</p>
				<p>- Nem! Táncolva takarítják!</p>
				<p>- Táncolva? - S a kisleány még órák mulva se tudott elaludni arra a gondolatra,
                    hogy lehetnek olyan boldog emberek a világon, akiknél még a cseléd is táncolva
                    végzi a napi munkáját.</p>
				<p>Bezzeg őnáluk nem úgy van. Az a két szerencsétlen leány - akik hajnal előtt
                    kelnek, éjfélkor feküsznek s akiket mégis édesanyja reggeltől-estig ellenőriz,
                    hangos szóval szid, fenyeget, szalajtat - dehogy is juthat valaha táncoláshoz!
                    Még vasárnap sem.</p>
				<p>Amint múltak az évek, Sólyom Jóska a fővárosba ment tanulmányait folytatni, de ha
                    onnan visszajött, akkor volt csak sok mondanivalója! Mi mindent látott,
                    tapasztalt! Azok a színházak, bálok! A grófék egyszer meghívták egy
                    jótékonysági ünnepélyükre...</p>
				<p>Egyszer pedig egy iskolatársa révén báró lekencei Grossmann bankigazgatónál volt
                    zsúron...</p>
				<p>- Lekencei Grossmann... - álmodozott a fiatal leány. - Mily szépen hangzik.
                    Úgy-e, azok is egészen nagy urak? Úgy-e azok? Beszélj még róluk. Hogy laknak?
                    Kikkel jöttél még ott össze?</p>
				<p>Jóska örömmel mesélt. Előtte is új volt minden, annál inkább, mert amíg
                    tizennyolc éves szeme a valóságnál is színesebben látta a paloták fényét,
                    másrészt tapasztalatlansága nem vette észre azt az elhatárolást, mely az egyik
                    Andrássy úti palota lakóit a másik Andrássy úti palota lakóitól jobban
                    elválasztja mint óceán a világrészeket. Ő csak azt tudta, hogy itt is, ott is
                    puhák a szőnyegek, csillognak a kristályok. Itt is, ott is klubfotelleken ülve
                    dohányoznak a báró úr vendégei és hogy itt is, ott is valamelyik francia Lajos
                    korának ízlése szerint formálták a nagy fogadótermek zsöllyéit, pamlagait.</p>
				<p>- Szép... nagyon szép világ az - mondogatta egyre-másra, irígység nélkül, mint
                    ahogy az ember műtárgyakról beszél. Spitz Rezsin pedig vágyni, sóvárogni kezdett
                    Budapest után.</p>
				<p>Egy idő óta a grófi házak kevésbé izgatták. Minek is? Oly elérhetetlenül messze,
                    magasan álltak az ő világa felett. Felhőkbe burkolva. Hétfejű sárkánytól őrizve.
                    Hisz íme, gróf Hóbory Árvédék itt laknak Sárladányban, alig ötszáz lépésnyire a
                    szeszgyártól és - mégse beszélt még velök soha életében.</p>
				<p>Nem, nem. Ehez neki semmi köze. Tatuska is mondta százszor is, hogy:</p>
				<p>- Isten ments a nagyuraktól! Valahogy mindig ráfizet az ember. - Tatuskának pedig
                    még soha, senki se járt túl az eszén. Egész életében minden húrt annyira
                    feszített, amennyire csak lehetett. Hajszálra annyira. De - sohase jobban. Nem
                    is volt soha, de soha összeütközése finánccal, rendőrrel. Soha. Az nem
                    létezett...</p>
				<p>De teszem fel Ottányiék? meg selypedi Schwarczék? meg, meg, na igen, miért ne?
                    lekencei Grossmannék... Az már más. Az nem lehetetlen, hiszen ők is csak... Na
                    úgye? Azokhoz járhatni, azokkal barátságba kerülni. Képzeld csak mily remek
                    lenne!...</p>
				<p>- Igazán? Az olyan nagy dolog? - nevetett Sólyom. - Hát izé, hogy is hívják őket?
                    Pressburgerék? Igen. Pressburgerék. Azok is gyönyörűen laknak ám. A Síp ucca
                    legelején. Hozzájuk nem vágynál? Láttam, kocsit is tartanak.</p>
				<p>De nagy meglepetésére Rezsin minderre csak egyetlenegy szóval felelt, azzal, hogy
                    »Pfuj«, ám ezt az egy szót úgy ejtette ki, hogy szegény Pressburgeréket
                    szőröstől-bőröstől, palotástul, fogatostul, legott elfújta a föld színéről.</p>
				<p>- Ti keresztények olyan különösek vagytok, - dohogott aztán dacos
                    türelmetlenséggel - azt hiszitek, hogy csak a ti társadalmatoknak szabad
                    rétegeltnek lenni; de »zsidó zsidó« és ezzel vége. Pedig, dehogy is! Úgy-e azt,
                    hogy van »alzsidó« és hogy van »nagy-zsidó«, talán már te is tudod. Mi? De, most
                    én mondok neked valamit barátom, hát vedd tudomásul ezután, hogy vannak zsidó
                    grand seigneurök is a világon - és nemcsak a Rothschildek azok - hanem, hanem a
                    lekencei Grossmann Ferdi is az... még pedig a legjavából... érted?</p>
				<p>- Vagy úgy? Hát így vagyunk? - nevetett Jóska szemét hunyorgatva, nyelvét foga
                    közé véve és úgy sandítva a leány felé. Az pedig tettenkapottan pirult el s
                    vállvonogatva fordított hátat hűséges barátjának.</p>
				<p>Mert, még Sólyom Jóska se tudta, hogy tavaly a debreceni lóvásárkor
                    szemtől-szembe került Grossmann Ferdivel, ki a cambridgei egyetemen tanult s
                    csak azért volt itthon, mert versenyistállóját szervezte egy elsőrangú »tréner«
                    segítségével.</p>
				<p>Spitz Rezsin szép volt, nagyon szép. Magas, korán fejlett, karcsú, fekete hajú,
                    élénk, eszes, barnaszemű. Ám mindenekfelett olyan arcbőrrel mint a legszebb
                    őszibarack: meleg, hamvas, csupa élet, csupa fiatalság. Nem csoda, ha amint
                    mellette elhaladt Grossmann Ferdi, a sok világot bejárt s az asszonyi
                    szépség-ösmeretnek szakférfia - meglepetve kapta fel a fejét és érdeklődve
                    kérdezgette szomszédjaitól, hogy:</p>
				<p>- Ki ez a gyönyörű teremtés? - Végre egy a sok közül meg tudta mondani, hogy
                    Spitz Áronnak, a sárladányi szeszgyárosnak egyetlen leánya.</p>
				<p>- Vagy úgy?... - morzsolta a fiatalember fogai közt, - igazán kár - és utána se
                    nézett többet. Neki elég volt azt tudni, hogy »Sárladány« és »Spitz«, hogy többé
                    ne érdeklődjék egy leány iránt, aki kalandnak veszedelmes, mert összeköttetésnek
                    nem kívánatos.</p>
				<p>Spitz Rezsin azonban mindebből csak annyit tudott, hogy az elegáns, híres -
                    mágnásokkal barátkozó - Grossmann Ferdi meglátta őt és gyönyörködve feledte
                    rajta tekintetét.</p>
				<p>Azóta szorgalmasan, mint egy kis hangya, adathoz adatot halmozva, gyüjtögette
                    Grossmann Ferdi életének és körének minden aprólékos részleteit. Igy, mialatt
                    most is az elhanyagolt szilvásban üldögélt s látszólag a szilvalekvár-főzésre
                    ügyelt fel, gondolatban íme, Budapest, Lipót- és Terézvárosának legfényűzőbb
                    palotáiban követte ábrándjainak tárgyát képzeletben. Ám még így háromszáz
                    kilométernyire is - szívdobogást kapott szédületes merészségének teljes
                    tudatában.</p>
				<p>Elszomorodva tekintett körül. Istenem! Mi mindennek kellene másképen lenni, hogy
                    ez álmok egész természetesen válhassanak valóra. - De mi mindennek! Egy kis
                    zsebtükröt vett elő és centiméterről centiméterre szemlét tartott arcán, haján,
                    szemén. Nincs az a hadvezér, aki szigorúbban vizsgálná harcra kész »elite
                    csapatát«, mint amily kérlelhetetlen szigorral vette ő szemügyre szépségének
                    minden részletét. De megnyugodott. Tizenhét évének minden üdesége ott ragyogott
                    tekintete tüzében, fürtei selymében.</p>
				<p>- Ez rendben volna - mormolta, mialatt éppen, de éppen azzal a mozdulattal tette
                    vissza a tükröt zsebébe, mint amilyennel apja munka végeztével, a nagy
                    pénztárkönyvet szokta a fiókba tolni. Ezután felállt és akkorát ásított és
                    nyujtózkodott, hogy még a könnye is kicsordult, de legott visszaült helyére és
                    kislányos torkossággal kezdte egy fakanál segítségével a süstörgő ciberét fújni,
                    kóstolgatni.</p>
				<p>- Jó? - szólalt meg valaki a háta mögött.</p>
				<p>- Kell? - és a következő pillanatban már Sólyom Jóska is ott hadonászott,
                    kotnyeleskedett egy ménkű nagy kanállal.</p>
				<p>- Izlik? - érdeklődött Rezsin.</p>
				<p>- Nagyon jó, - felelt a fiú meggyőződéssel - de azért van ennél jobb is.</p>
				<p>- Ugyan mi?</p>
				<p>- Csokoládé habbal.</p>
				<p>- Az már igaz.</p>
				<p>- Tudod, hol ettem a legeslegjobbat?</p>
				<p>- A gróféknál.</p>
				<p>- Nem... Kuglernél.</p>
				<p>- Kugler... - visszahangozta a leányka, halkan, megihletve. - Kugler... - és
                    egyszerre eltűnt szemei elől a fénylő üst, illatos tartalmával, el az
                    elgyepesedett szilvás, el a kopott vakolatú hosszú, alacsony ház ott a fák
                    között, - sőt eltűnt még az az ide-odamozgó, ringó-rezgő, hatalmas, piros
                    görgeteg is, melyről ilyen távolságról csak a beavatottak tudhatták, hogy nem
                    más az, mint Spitz Áronné aki hűséges törökgyolcs pongyolájában, fésületlenül,
                    csoszogó papuccsal, most éppen éles fejhangon csalogatja, terelgeti a tyúkokat
                    éjjeli nyugvó helyükre. Egyet-kettőt jól kiszámított csalafinta rácsapással
                    véglegesebb elnémulásra is.</p>
				<p>A szép leány mindezt feledve, egészen átadta magát sóvárgó vágyának.</p>
				<p>- Kugler... - sóhajtotta mégegyszer alig hallhatóan, aztán megfogta barátja
                    karját. - Gyere mesélj nekem, milyen az? Kik járnak oda? Áll-e sok fogat a
                    bejárat előtt?...</p>
				<p>A fiatalember jóízűen elnevette magát.</p>
				<p>- Milyeneket kérdezel!</p>
				<p>- Miért ne, ha érdekel?! Mondd, sokszor jártál arra?</p>
				<p>- Minden nap.</p>
				<p>- Be is mentél?</p>
				<p>- Ojjé! Akárhányszor.</p>
				<p>- És... és... igazán? Járnak oda nagy urak?</p>
				<p>- Nagy urak? Persze. Mindenki. A főhercegnők is, meg gróf...</p>
				<p>- Ej mit, nem ilyeneket kérdezek, de mondjuk selypedi Schwarczék? Ottányiék?...
                    Grossm... Grossmannék?...</p>
				<p>- Hogyne, Ferdit nincs egy hete, hogy ott láttam. Két kiló cukorkát rendelt egy
                    gyönyörű »vieu Sachs« bonbonierébe.</p>
				<p>- Vieu Sachs? Mi az?</p>
				<p>Sólyom meglepetve nézett le reá.</p>
				<p>- Nem tudod? Hát Drezdában vagy Meissenben készült művészi porcellán.</p>
				<p>- Ő mondta, hogy az?</p>
				<p>- Ő? Ki? Ferdi? Dehogy. Csak ismerem. Eleget látok ilyesmit a kastélyban.</p>
				<p>Rezsin elpirult. Először jutott eszébe, hogy... neki sok mindenről nincs fogalma,
                    amiről mások - biztosan Grossmann Ferdi is - egészen magától értetődőnek
                    találja, hogy tudják. Sírni szeretett volna. »Kugler«... ez neki csaknem az
                    elérhetetlen távolt jelképezte. Érezte, hogy művészetek, szépségek léteznek,
                    melyekről neki alig-alig van fogalma, amelyek varázsát talán sohasem fogja
                    átérteni - de, amelyről feltétlenül muszáj volna tudni, különben: 
                        lemarad, még a Sólyom Jóska lelkivilágától is lemarad.
                    Hát még azokéitől, akik közé olyan nagyon vágyakozik?!... Rettenetes!</p>
				<p>- Jóska, - szólt tehát, karját a fiatal fiú karjába akasztva - mit gondolsz?
                    Úgy-e, nekem még sokat kellene tanulnom?</p>
				<p>- De még mennyit!</p>
				<p>- Csakhogy itt, hogyan?</p>
				<p>- Itt, persze nehéz,... de miért is nem jöttök Budapestre?</p>
				<p>- Miért?... Jól kérdezed!... Beszélj tatuskával...</p>
				<p>- Azt már nem. De beszélj te. Grosszi-val.</p>
				<p>- Gondolod?</p>
				<p>- Feltétlen.</p>
				<p>- Csak mernék.</p>
				<p>- Nevetséges. Mikor tagadott meg tőled... egyetlen unokájától valamit?</p>
				<p>- Igen, csakhogy ez azt jelentené, hogy hónapokig nem lát bennünket.</p>
				<p>- Hol van az megírva, hogy neki nem szabad Pestre utazni?</p>
				<p>Rezsin meglepetve, ijedten nézett társára, de nem felelt. Hogyan is magyarázhatta
                    volna meg gondolatát? Hogy értethette volna meg ezzel a csupa szív fiúval, hogy
                    bár senkit se szeret úgy a világon és senkit se becsül és senkit se bámul úgy,
                    mint az ő jóságos, kedves nagyanyját, - ám azért mégis - nem szeretné, ha
                    Budapesten együtt látnák őt vele. Nem. Nem szeretné, mert - csak úgy súgva
                    mondom - mert özvegy Spitz Ábrahámné még most is »tour«-t visel.</p>
				<p>Pedig milyen angyali nő az! - mondogatja magában meggyőződéssel,
                    önnógatással.</p>
				<p>- Ott van ni, éppen.</p>
				<p>Rezsin hozzászalad. - Grossi! Wie gehts? - kiáltja nagy hangon, mert az öreg
                    asszony erősen süket. - Azért erre mégse lett volna szükség, mert csodás
                    érzékenységgel meghall mindent, ami övéinek szívéből jő hozzá. Reszkető, ezer
                    ráncú vézna kis keze gyengéden cirógatja unokája jól formált, de elhanyagolt
                    kezét. Engelchen mein - suttogja, aztán vissza-visszatekintve, mosolyogva,
                    bólogatva, lassan odább tipeg. A temetőbe igyekszik, ahol Rezsin testvérkéi
                    nyugosznak, s ahová gyakran kijárogat emlékezni. Emlékezni azokra a halottaira,
                    akik ott messze-messze, részint Galiciában, részint Munkács határában
                    porladoznak. Mert Spitz Ábrahámné lelke olyan, mint egy három lánggal égő három
                    karú gyertya. Egyik láng Istené, másik halottaié, harmadik fiáé és annak
                    leányáé. Mert csak ők ketten élnek ma abból a sokból, akiket rendre-rendre
                    vittek el tőle, hogy (keresztény földekből kelletlenül, fösvényen kiszabott -
                    vallási túlzásból kietlenül tartott) - rideg temetőkbe fektessék... Ha pedig
                    Rezsin esténkint karosszékéhez tolja zsámolyát és közel hajlik hozzá, akkor
                    ajkáról szent legendák kelnek. Eszterről. Deboráhról. Fényszárnyú szeráfokról. A
                    próféta izzó kerekeiről. A Matatron hatalmas, tiszta, lángoló lényéről.
                    Mind-mind megannyi gyönyörű, színes legenda. Fenséges legenda. Kristályos
                    legenda. Ám a napi élet csak annyiban érdekli, amennyiben ünnepeinek rendjével
                    összekapcsolódik és amennyiben szigorúan megköveteli, hogy fia jövedelmének
                    tizedét a szegényeknek juttassa. Különben elvonulva, igénytelenül, vágyak nélkül
                    éldegél rejtett szobácskájában.</p>
				<p>- Árny nélküli tisztaság, édes édes nagyanyám! - mormolja Rezsin, mialatt
                    visszasiet társához, és ennek tudata csak fokozza lelki gyötrődését, mert hisz
                    mindennek dacára, sőt éppen, mert a nagymama olyan, amilyen, mit csinálna a
                    nagymama Pesten? Vagy ami még elképzelhetetlenebb: mit csinálna az ember
                    nagymamával Pesten? Elképzelni is rossz. »Kóser« vendéglőbe járjanak vele?
                    Bevallják a majdani ösmerősöknek, hogy a legszigorúbb »rituale« szerint él még
                    most is? Szörnyű, szörnyű, szörnyű. S hogy megnehezítené mindez az ismerkedést,
                    a feljebb jutást.</p>
				<p>Az a kedves, az az édes, az a jóságos, az a kétségbeejtően, megmásíthatatlanul
                    talmudista nagymama!... Rezsinnek önkénytelenül kicsordult a könnye a sok
                    ellentétes gondolatra.</p>
				<p>Sólyom Jóska azt hitte, hogy játszótársa a Pestre való költözés kivihetetlensége
                    felett csügged, ezért jókedvűen ütött a vállára:</p>
				<p>- Hé, hé pajtás! Félre a pityergéssel... Lesz az még másképpen is. Csak fel a
                    fejjel... Küzdj és bízva bízzál. Én mondom.</p>
				<p>- Könnyű neked.</p>
				<p>- Miért volna? Annyi a pénzetek, mint a szemét. Szép vagy. Jó hangod van. Eszed
                    is volna, csak olyan, mint ez a kert ni... Nos hát hamar, hamar. Elő azt a
                    zenetanárt, nyelvmesternét, műtörténészt! Faragjanak belőled valamit. Egy igazi
                    művelt úrileányt. Mi?</p>
				<p>De Rezsin most már hangosan zokogott.</p>
				<p>- Úrileányt?... igazi úrileányt? ikegett mind gyakrabban. Igazi úrileányt? Spitz
                    Rezsinből?!</p>
				<p>Jóska nagyon megszánta szegénykét. Mégis csak rossz lehet az, ha az ember egy
                    percnyi pihenés nélkül, mindig, mindig azt tudja magáról, hogy zsidó...
                    Istenkém, vajjon mivel is tudná kissé megvigasztalni? - Na, ne sírj már -
                    nógatta ügyetlenül. - Ostobaság. Spitz Rezsin. Miért ne? De... és ekkor a saját
                    homlokára ütött, - de különben is - hát nem tudod a nagy ujságot?</p>
				<p>- Nem tudok én semmit - ezt egy mélységesen mély sóhajtással.</p>
				<p>Sólyom Jóska most már táncolni kezdett örömében. Hát hallgass ide - kiáltott. -
                    Ezen kellett volna kezdeni... hisz azért jöttem, hogy veled ezt a
                    hetedhétországra szóló hírt megbeszéljem.</p>
				<p>- No, mondd már, mi az - s az imént még könnyező szemek most szinte hogy
                    perzselően ragyogtak az életkedvtől, kiváncsiságtól.</p>
				<p>- Hát azt, hogy ezután - hol van Spitz Rezsin? - hogy ezután Ladányi lesz a
                    neved.</p>
				<p>A leány a szívéhez kapott.</p>
				<p>- Megbolondultál?</p>
				<p>- Nem én. De miért vagy így megrémülve?</p>
				<p>- Hát már hogyne volnék. Ladányi? Egy férjjelölt. Az apám akar engem valami
                    jött-menthez adni? Jóska! Mondd már Jóska: ki az?</p>
				<p>Ám a fiú hahotázva vágta magát a földre és még ott is hempergett egyet-kettőt,
                    mielőtt újra megszólalt.</p>
				<p>- Ez jó. Férj? Férj-jelölt? Fenét. Egyszerűen az apád annak rendje-módja szerint
                    megvette a Ladányi nevet és ezután úgy fognak nevezni benneteket. Érted?</p>
				<p>- Értem. - Rezsin elkomolyodva, elgondolkodva ereszkedett egy fatörzsre és ott
                    ajkait harapdálva némán bámult maga elé. Őrült egymásutánban kergetőztek a
                    gondolatok túlterhelt agyában. Úgy érezte, hogy ez a jól hangzó név, egy
                    világnak a kulcsát adja kezébe. Mindenesetre egy új fejezet. Az ő
                    élettörténetének egy új fejezete. Mert ami eddig volt, Sárladány, felekezeti
                    iskola, burgonya- és árpa-ágensekkel való táncolás, de még a debreceni
                    kirándulás is, ösmeretlenül, kis leányos, rosszul szabott ruhában, mind-mind nem
                    egyéb, mint kesze-kusza »piszkozat«. Mégis... Te Jóska?! - szól oda végre
                    hűséges pajtásához. - Mondd csak, vajjon tatuska mennyit fizetett azért a
                    névért?</p>
				<p>- Fogalmam sincs. De biztosan amit kell, egy forintot, talán ötöt, szóval
                    ilyesmit.</p>
				<p>Ismét nagy hallgatás, aztán még halkabban, mint az imént - Jóska?!... Nem szebb
                    lenne úgy, hogy: sárladányi Ladányi?</p>
				<p>- Hát ahogy vesszük... Igen... Lehet. Talán igazán szebb.</p>
				<p>- Biztos, hogy szebb és úgy is lesz!</p>
				<p>- Na hallod?!...</p>
				<p>De a lány ekkorra már türelmetlenül lökte félre játszótársát és közeledő apjához
                    sietett.</p>
				<p>- Tatuska kérlek - kiáltotta messziről. - Úgy-e nem igaz?</p>
				<p>- Mi?</p>
				<p>- Az, hogy ezután Ladányiak leszünk?</p>
				<p>- Talán nem tetszik?</p>
				<p>- Nem. Szégyenlem. Soha sem fogom használni... ha csak...</p>
				<p>- Ha csak - mi?</p>
				<p>- Tatuska - és a Rezsin két virágkarja gyöngéden vonta magához a kis köpcös ember
                    rövid bikanyakát, majd vállára hajtva fejét, kérőn, kényeztetően suttogta.</p>
				<p>- Tatuska, egyetlen tatuskám, vedd meg hozzá a nemességet is. - Apja nagyot
                    nevetett.</p>
				<p>- Lassan a testtel, hékás - mondta aztán. - Megjön minden, aminek jönnie kell.
                    Egyelőre elégedj meg azzal, hogy Budapestre költözünk.</p>
				<p>- Igazán? Hallod, Jóska? Budapestre?...</p>
				<p>- Igen. Én meg Leitner Armand megalakítottuk a magyar-amerikai szeszfinomító
                    központot. Ez - Jóska felé magyarázólag - nem rossz üzlet - tette hozzá
                    megelégedett mosollyal. - Egyszer majd téged is beveszlek, persze, ha kész
                    leszel a vizsgáiddal... Nos Rezsin, mit szólsz hozzá, Budapestre mi?</p>
				<p>Szégyelte volna bevallani még saját magának is, ám amikor a sürgöny megérkezett,
                    fájdalmának igazán nagy, őszinte feljajdulásába a megkönnyebbülés sóhaja is
                    vegyült. Ime az utolsó szál is elszakadt, mely őt Sárladányhoz kötötte. Igaz,
                    hogy ez a szál szíve legközepéből indult ki, mert nagyanyja volt az, akit a
                    világon a legjobban szeretett. Mégis ennek halála sok nyugtalanságtól és
                    pirulástól mentette meg, ez tagadhatatlan. Aztán meg, azután semmi ok sincs
                    arra, hogy ő valaha is visszatérjen Sárladányba.</p>
				<p>Nem mintha Sárladányt el akarta volna feledni. Oh dehogy. Sőt! Amióta egy
                    ideggörcs és többrendbeli ájulás árán kivitte, hogy apja nemességért
                    folyamodott, azóta az az unott, szégyenlett csúnya kis helység, ott messze a
                    Bodrog mentén, kezdett délibábos szépségeket és legendás arányokat magára
                    ölteni.</p>
				<p>Lassanként a szeszgyár melletti alház kastéllyá nőtte ki magát, a félholdnyi
                    szilvás ősi parkká és a szombatonként pihenő két gebe vasárnapi látogatásokra
                    röpítő muszka »trapper«-ré. Maga sem tudta, hogyan történt, de tény, hogy őt
                    botránkoztatta volna meg legjobban, ha olyannak látja viszont kis szülőfaluját,
                    amilyen tényleg volt. Erre azonban most már valószínűleg hogy sohasem lesz
                    szükség. Egyelőre biztosan nem. Egyelőre csak egy a fontos, hogy tanulmányait
                    zavartalanul folytathassa a fővárosban.</p>
				<p>Óh, sok dolga volt nagyon. Mintha tüzes korbáccsal hajtották volna, oly mohó
                    sietéssel igyekezett pótolni az elmulasztottakat. Délelőtt francia óra, angol
                    óra, történelem, művészet, irodalom (leginkább a külföldi, magyarban csakis az
                    »ultramodern« irányt tartotta némi figyelemre érdemesnek). Délután zene, ének,
                    lovaglás, tánc stb. stb. Mindent a legkiválóbb, a leghíresebb tanároktól.
                    Azoktól, akikről lehet majd beszélni. Lehet majd hanyagul kiejteni a nevüket,
                    mire legott mindenki tisztában lesz azzal, hogy mennyi rengeteg tudvágy,
                    tehetség, nemkülönben pénz van ott együtt, ahová ezek a kiválóságok kegyeskedtek
                    elfáradni és tudásuk kincses tárházáról leoldani a lakatot. Azonkívül - de már
                    természetesen meg nem nevezetten, úgyszólván inkognitó - ott volt mellette
                    mindig Mme Benoit is. A remek, a megfizethetetlen (és ezért nagyon rosszul
                    fizetett) pompás Mme Benoit, akinél senki sem tudott szebben enni, lépni,
                    köszönni, ülni, egy öltözék színét megválasztani, azt érvényre hozni. Nem.
                    Senki. Egyelőre. Ám a leányka egészen biztosan tudta, hogy rövid idő mulva lesz
                    egy tanítvány, aki túl fog tenni mesterén. És ez a tanítvány senki más, mint
                    Ladányi (remélhetőleg ugyanakkorra már sárladányi Ladányi) »Gina«. Igen. Úgy
                    lesz, mert így akarom - mondta magának olykor a tükör előtt, amely ilyenkor
                    koboldszerűen viselkedett, mert íme a gyönyörű üde leány arcára ugyanazt a
                    kifejezést lopta, amelytől Spitz Áron adósai hüledeztek. Szerencsére ezt senki
                    se látta, sőt ő maga se vette észre soha.</p>
				<p>A nagyanyjáért hordott gyász tehát - uram bocsáss - éppen kapóra jött. Nem is
                    sietett azt letenni. Ha egy évig kihúzza feketében - így okoskodott - nos igen,
                    ha egy évig kihúzza, mindenki tisztelni fogja náluk a túlzott kegyeletet és
                    megérti, hogy miért élnek ennyire visszavonulva, ezalatt pedig rengeteg tudást
                    lehet elsajátítani.</p>
				<p>Ez kell, és az is, hogy az ösmerkedést, látogatásokat mindaddig elódázni, míg egy
                    szertartásos komornyik megpillantása már nem okoz szívdobogást. Míg a köszöntés
                    egészen a Mme Benoit természetes, egyszerű bájával történik, nem pedig abból
                    áll, hogy mialatt zavart vigyorgással motyorékol valamit, egy hirtelen
                    mozdulattal balról jobbra »keszegoldalt« mártja meg magát (mint ahogy fájdalom,
                    még mindig újra és újra tetten kapja magát, hogy ekként cselekszik). De még
                    fontosabb addig elódázni a látogatásokat, míg a névjegyükön két szóban lesz
                    olvasható a vezetéknevük. Az egyik kis kezdőbetűvel, utána a másik naggyal.
                    Éppen úgy, ahogy egy papírkereskedés mintái között látta azt, hogy báró lekencei
                    Grossmann Ferenc. Úgy. Persze a »báró« az elmarad. Be kár!</p>
				<p>És... és... még egy kínos titok: még addig nem menni senkihez, amíg az anyuka le
                    nem szokott hűséges, örökös sárga-piros pongyolájáról otthon, és éppen olyan
                    örökös strucctollairól házon kívül.</p>
				<p>Óh azok az átkozott strucctollak. Mintha csak egyenesen a bőr alól nőnének ki.
                    Gina már mindent megpróbált ellenük. Elcsente. Lekönyörögte. Megsemmisítette...
                    Nem ért az semmit. Amint az uccára, színházba indulnak, már ismét csak ott
                    bólogattak, lengedeztek, búsulnak vagy berzenkednek azok a tisztes hölgy
                    kalapján, vagy nyakában »boa« alakjában vagy a hajában, villanó
                    gyémántkapcsokkal odaerősítve, ám mindig úgy, ahogy nem kellene, hogy álljanak.
                    Mindig a legrosszabbul »kialakult« szögben. Különben is az anyuka!... az nehéz
                    eset valóban. Már azért is, mert 135 kiló, azért is, mert nem fürdik minden
                    héten, azért is, mert fejhangból szidja a cselédet és mert mindig szidja. A szép
                    leány sokszor órákig eltöpreng azon, hogy miként is lehetne mindezt a
                    »galicizmust« (egy »l«-lel) elfogadható mederbe terelni. Mert a Ladányi Áron
                    hangos szava, recsegő lépése, de még késsel történő evése is egészen más
                    beszámítás alá esik. Nála mindenki kiérzi - kell hogy kiérezze - az akaratot, a
                    sikert és ez - nagy különbség. Pedig ő még sokkal messzebbről jött, mint a
                    felesége. Valahonnét a Dnjeszter tájékáról. Onnan pedig egy királyuccai »saját
                    házig« szép út valóban.</p>
				<p>Ha Gina ki-kitekintett az ablakon, úgy érezte, hogy máris elérkezett arra a
                    magaslatra, ahonnan csak azt kell mondani, hogy: »Szezám, nyiss ajtót«, hogy
                    legott királynőként léphessen be bármely bálványuccai vagy Andrássy úti
                    palotába. De »anyuka«?</p>
				<p>Ám ez a probléma egy év leteltével sem oldódván meg, Gina végre is belenyugodott
                    a változhatatlanba.</p>
				<p>- Egyet azonban elmondhatok - magyarázta Sólyomnak, aki pár hét előtt
                    »correpetitor«-ságot vállalt ifjabb gróf Daday Elemér mellett. - Tudod, a
                    tatuska ösmeretségi köre máris sok-sok árnyalattal tisztább.</p>
				<p>- Tisztább? Mit értesz ezalatt, hogy tisztább?</p>
				<p>- Azt, hogy amikor feljöttünk, még csak közvetítők által tárgyalhatott, de ma már
                    nincs az a bankigazgató, aki személyesen ne fogadná. Ez persze nekem is jó!</p>
				<p>- Ugyan? Talán bizony azt várod, hogy apád egy bankár fiát kaparítsa meg
                    vőnek?</p>
				<p>- Isten óvjon! Csak nem képzeled, hogy az én férjemet azon mód feltálalhassák
                    nekem akárcsak mint egy falusi rabbinus leányának szokták? Mi? Hát nem, és
                    ezerszer nem. - Hetykén, túlzott önbizalommal kiáltotta ezt, de azért életének
                    réme, örökösen nyugtalanító aggálya most is ott reszketett a hangjában.</p>
				<p>Óh, mert ez mindennél szörnyűbb gondolat volt. Ismerte apját. Tudta, hogy minden
                    fitogtatott »modernség« mellett családfői előjogaihoz csak úgy ragaszkodik, mint
                    a kaftánt és szőrmeperemű bársonysapkát viselő rokonságuk ott kinn Galiciában.
                    S ha egyszer a fejébe venné, hogy leányának ő választ férjet, akkor leszakadhat
                    az ég, ám ő kierőszakolja akaratát és átgázol bárkinek is szívén, boldogságán
                    kérlelhetetlenül. Szerencsére eddig még nem esett szó ilyesmiről. Sőt
                    ellenkezőleg Ladányi a legnagyobb bőkezűséggel engedett leánya minden
                    szeszélyének s ébredező fényűzési hajlamainak. Egy napon pláne azzal lepte meg a
                    feleségét és Ginát, hogy el fognak menni báró Thaller Frigyesékhez látogatóba,
                    mert hogy ott egy nagy bál készül a jövő hét végére s hátha... sőt, oka van
                    hinni, hogy egész biztosan meghívót kapnak reá.</p>
				<p>Ginának felragyogott a szeme. Minden idegszálában jóleső bizsergést érzett.
                    Végre! - mormolta összeszorított fehér fogai között. De azért csak pár
                    pillanatig engedte át magát örömének, mert íme, legott apjához fordult
                    ismét:</p>
				<p>- Menjek oda mint Spitz Rezsin? - kérdezte ingerülten.</p>
				<p>- Miért éppen mint Spitz Rezsin? - felelte apja. - Hat hónap óta egyebet se
                    hallok, mint »Gina ide«, »Gina oda« - hogy mindig körülnézek, hol is van az a
                    kedves kis kutya?</p>
				<p>Leánya keserűen nevetett. - Jól mondod. Hiszen Gina vagy Rezsin, vagy a kis
                    kutya, egyre megy. Igen, de igen. Éppen mint ahogy Spitz és Ladányi egyre
                    megy.</p>
				<p>- Ahá! Hát itt a bibi?</p>
				<p>- Itt! - és Gina szikrázó szemekkel állt apja elé. - Szeretném tudni, kiáltá,
                    hogy végre is miként áll az a nemesség ügye? Mert, hogy csak az számít...</p>
				<p>- Az számít, az számít... Nagyon szép, de én meg számolok.</p>
				<p>- Nagyon szellemes vagy édes tatuska, csak azt feleded el, hogy mi meg - így -
                    nem számítunk. Sehol. Igenis. Hiába rázod a fejed, mert, ismétlem, senkinél és
                    sehol.</p>
				<p>Ladányi gyönyörködve nézte haragvó leányát. Az én fajtám - gondolta büszkén. -
                    Amit egyszer a fejébe vesz, abból nem enged, ha törik, ha szakad. Na hát! -
                    nevet hangosan, aztán kurtán dobva a szót, mint a struccnak a kiflit, előre
                    örvendve, hogy milyen mohón fog utána kapkodni az ő szeretett asszonynépe. - Na
                    hát, - tagozza - legyetek boldogok. Holnap a hivatalos lapban lesz, hogy: A
                    jótékonyság terén szerzett elévülhetetlen érdemeiért stb. stb. Na ja!... Wiss
                    man schon... »Hunderttausend...«</p>
				<p>De sohasem sült ki, hogy mit akart e nagy összeg emlegetésével kifejezni, mert
                    akkor már ott csüngött leánya a nyakán és csókolta, ölelte, ölelte és csókolta
                    sírva, kacagva, kacagva, sírva, mintha részeg lenne.</p>
				<p>És mégse sikerült minden úgy, ahogy előre elgondolta. Mi volt az oka? Ki tudná?
                    Lehet a mama túlhangos beszéde, melynek pestiségében ott kísértett Sianki vagy
                    Rzeszow... Talán azok a szerencsétlen strucctollak, melyek Thallerék bálján
                    igazán minden elképzelhető arányt túlhaladva akkora építménnyé lettek az agyon
                    »ondolált« vendéghajtömeg csúcsán, mint egy kanibálfőnök csatadísze. Lehet, hogy
                    tatuska se illett egészen ingbetétjének csillogó gyémántjaihoz, melyeket ha
                    titkon meg-megtapogatott, keze sokkal inkább valami gazdagon tenyésző
                    terjedelmes növény tömzsi, barna, húsos gyökeréhez hasonlított, semmint azokhoz
                    az ideges, gyűrűs, jól ápolt kezekhez, melyek egy másodpercnek ezredrészéig -
                    ösztönszerűleg - tétováztak, mielőtt az övével baráti üdvözlésben
                    egyesültek.</p>
				<p>Lehet, hogy ő maga, Gina sem emlékezett mindenben Mme Benoit tanítására. Lehet az
                    is, hogy éppen ellenkezőleg, túlságosan emlékezett reájuk. Tény, hogy a
                    belépésnél rémülten vette magán észre, hogy az első tíz köszönésnél megint csak
                    motyogott és vigyorgott és azt a rettenetes, hirtelen balról jobbra való
                    mártogató mozdulatot tette, akár csak régen Sárladányban. De, még nagyobb baj
                    volt az, hogy mivel ezt észrevette, mivel reá gondolt, ezután meg minden
                    mozdulata keresettnek, betanultnak látszott és egészen tisztán érezte, hogy
                    amint megy, mosolyok, összesúgások maradnak nyomában.</p>
				<p>Szerencsére táncát nem kifogásolhatta senki és amíg a zene szólt, nem is maradt
                    egy perce se pihenésre.</p>
				<p>- De végre is bálban a tánc nem cél! - jegyezte meg magában keserűen.</p>
				<p>Titkos borzongással nézett körül. Mekkora tömkelege az ösmeretleneknek. És...
                    vajjon van-e köztük csak egy is, aki vágyát érzi annak, hogy vele
                    megismerkedjék? Valószínűleg senki. Szörnyű gondolat!... Úszó jéghegyek között
                    bukdácsoló hajótöröttet szállhat meg hasonló gondolat, arra késztetve, hogy
                    eressze el a mentő árboc töredékét s legyen vége mindennek - de mentől
                    hamarább!</p>
				<p>Pedig mily szép volt körülötte minden. Mekkora soha nem sejtett fényűzés. Mennyi
                    mosolygó arc, hangos kacagás, drágakövek csillogása, hívogató, ígérgető
                    szerelmes zene...</p>
				<p>Ott ült, de mert csak véletlenül oda tette le táncosa (ahelyett, hogy tíz
                    lépéssel odább vagy akár egy másik terembe tette volna le), ott ült egy hosszú
                    vörös bársony pamlag legvégén. Tőle jobbra tíz vagy tizenöt vidáman csacsogó
                    leány. Mellette báró Birnstock Olgica, egy hatalmas vöröshajú, alig tizenhét
                    éves teremtés izgett-mozgott és most éppen azt mesélte barátnőinek és két előtte
                    álldogáló fiatalembernek, hogy:</p>
				<p>- Hát igen. Esküszöm, hogy meglestem őket.</p>
				<p>- Kiket? Nagynénédet, és...</p>
				<p>- Na persze!... A Jokeschnét, másszóval a Málcsi nénit és - Sziklay Kristófot. Ki
                    mást?</p>
				<p>Langer Róza vontatva kérdezte:</p>
				<p>- Úgy-e nekik már húsz év óta van viszonyuk egymással?</p>
				<p>Mire Kardos Géza szólt közbe:</p>
				<p>- Csak tizenöt. - De a lányok tiltakoztak.</p>
				<p>- Ez nem fontos. A fő, hogy van. Olgica, kérjük a részleteket.</p>
				<p>- Hát mondom, hogy láttam - with my own eyes: láttam.</p>
				<p>Erre a két fiatalember legott indiántáncba tört ki és nevetve kiabálta: - Mit, de
                        mit látott? Mondja már! Kérjük, Olgica, mondja már!
                    Hogy volt?</p>
				<p>- Hahá! - ujjongott a szép leány és mintha labdának tekintené saját magát és
                    rakettnek a pamlag rúgóit, ültőhelyében ugrándozni kezdett. - Szeretnék tudni,
                    úgyebár? Hát jó leszek és megmondom. Először, magától értetődik ugy-e, hogy a
                    kulcslyukon át néztem.</p>
				<p>- Természetes. De? - nos?</p>
				<p>- Deee? Nooos?... Deee? nooos? Hát találják ki, hogy mit láttam.</p>
				<p>- Nem merem kitalálni.</p>
				<p>- Itt a vicc, nem is tudná. De hallgassanak ide. Málcsi néni ült egy
                    karszékben...</p>
				<p>- És...?</p>
				<p>- És, még sokkal mulatságosabb, mint amire maga gondol... Tehát: Málcsi néni egy
                    karszékben ült - és - és Sziklay Kornél, a nagy államférfi előtte
                    térdelt...</p>
				<p>- Térdelt?</p>
				<p>- Térdelt, térdelt...</p>
				<p>- No? és... no?!</p>
				<p>- És azt mondta: »Azt a liliom kezét... engedje meg, hogy megcsókoljam - csak azt
                    a liliom kezét.« - Bizony Isten!</p>
				<p>Óriás hahota fogadta az élethűen utánzott suttogást, de aztán Ornerth Miklós
                    csalódottan szólt reá:</p>
				<p>- Na hallja, maga minket szépen bolonddá tett...</p>
				<p>- Az kell maguknak. Vagy meri állítani, hogy Sziklay húsz év után is kegynek
                    venné, ha a Málcsi »liliom kezét« megcsókolhatja... ha húsz év előtt az a...
                    a... karját...</p>
				<p>- Maga kertel.</p>
				<p>- Az nem fontos. Tény az, hogy mert Málcsi néni még mindig azt mondja, hogy nem,
                    az a műbirkozó még ma is majd meghal abbeli vágyától, hogy végre kiérdemelje az
                    igent attól a fonnyadt, vézna kis nénitől.</p>
				<p>- Aki különben ott megy ni éppen.</p>
				<p>- Persze Sziklayval.</p>
				<p>- Miért ne Sziklayval - pattan fel Olgica.</p>
				<p>- Hát ha nem akar kompromittálva lenni?</p>
				<p>- Ki mondja, hogy nem akar?</p>
				<p>- Nem azt mondta az imént, hogy nénje soha...</p>
				<p>- Mit mondtam? azt, hogy a Málcsi néni tizenhat vagy húsz év óta még csak a kis
                    ujja hegyét se adta oda. De hogy úgy nézzen ki, mintha ezt nem is tehetné?! Na
                    hallja! Ki vállalkoznék erre?</p>
				<p>- Maga szerint tehát...</p>
				<p>A nő csak egyszer siessen igent mondani: amikor megkérik,
                    de azután - amikor már csak kérik, mentől többször mondja azt, hogy nem - annál
                    több szórakozást préselhet ki ebből az undok, unalmas életből...</p>
				<p>- Olgica, maga szerelmes... maga szerencsétlen szerelmes.</p>
				<p>- Örüljön, hogy nem magába...</p>
				<p>- Azt mindig tudtam, hogy maga okos leány. De mondja, maga szerint mi a
                    leghelyesebb, az, hogy egy asszony szeretőt tart, de olyan titokban, hogy azt
                    senki se sejthesse, vagy ha egy asszony igazában olyan tiszta marad, mint egy...
                    mint egy havasi gyopár - de a látszatot maga ellen szítja?...</p>
				<p>A vöröshajú szépség ásítva vont vállat, majd Ginához fordulva:</p>
				<p>- Feleljen neki kérem, engem már untat az egész...</p>
				<p>Minden szem az ösmeretlen leányra irányult, gúnyos érdeklődéssel, levetkeztetően.
                    Ő pedig pirulva, hebegve, alig hallhatóan felelte: Nem tudom... Még nem
                    gondolkoztam róla.</p>
				<p>- Na hát akkor nem érdemes róla beszélni - nevetgélt Kardos, úgy nézve át rajta,
                    mintha ott se lenne. Ajánlom, menjünk táncolni.</p>
				<p>Gina összeszorított fogakkal, könnyeit visszafojtva kullogott utánuk.</p>
				<p>- Hát ez volna az, amire annyira vágyott? Ezeket ösmerni? Ezekkel egy sorba
                    kerülni? Ime, az egész szünet alatt senki sem szólt hozzá, senki se vonta a
                    társalgásba, senki se volt kiváncsi a véleményére - mindaddig, amíg alkalmuk nem
                    nyilt arra, hogy pellengére tegyék, kigúnyolhassák és mindnek, mindnek az volt
                    a tekintetében, szónál olvashatóbban kifejezve, hogy: hát ez vajjon miért jött
                    ide? vajjon mi keresnivalója van itt köztünk? Kicsoda? micsoda is ez a kis
                    Ladányi Gina? - »alias Spitz«, mi?</p>
				<p>Persze most, hogy a hegedűt meghúzták, fogadom, hogy kerül valaki, aki a saját
                    örömére megkönyörül rajtam. Na lám, ott jön már egy. A Leitner Poldi... Éppen
                    ő! Hogy utálom! Ha merném, elutasítanám, de félek, hogy tatuska
                    megharagudna...</p>
				<p>Az illető akkorára már meg is hajtotta magát, át is ölelte a derekát és bár
                    izzadva, szuszogva, de törhetetlen elszántsággal tiprotta végig a termet és
                    hurcolta a táncosnéját oda, ahol legsűrűbben keringtek a párok.</p>
				<p>- Nini a Leitner Poldi... hogy igyekszik - hallotta Gina, amint egy oszlop
                    mellett eltáncolt és legott minden csepp vére a szívére futott... mert hisz aki
                    ezt mondta...</p>
				<p>- Szent Isten! hisz ez nem más, mint Grossmann Ferdi. Tehát mégsem jött hiába.
                    Vajjon emlékszik-e még reám? Fog-e akarni velem megismerkedni?</p>
				<p>Egyszerre el volt feledve minden keserűség, minden csalódás. Ime, tündérkertté
                    változott át az imént még jegestengerhez hasonlított bálterem; mi több, Ladányi
                    Gina ugyanakkor egyszerre megszünt tervezni, akarni, törekedni, mert
                    ösztönszerűen csak egyet érzett, valószínűleg ugyanazt, amit több-kevesebb
                    tudatossággal akármely virágos kertben, akármely frissen kinyílt virág érezhet,
                    amikor az első hímes szárnyú pillangót megpillantja maga felé szállni, azt,
                    hogy: »Hála neked Isten, hogy szépnek teremtettél...«</p>
				<p>A bál további folytatására sohase bírt tisztán visszaemlékezni. Csak azt tudta,
                    hogy a mellőzött kis ösmeretlen, mintegy varázslatra a legünnepeltebb
                    bálkirálynő lett pár percen belül. Ennek a nyitja pedig abban rejlett, hogy
                    Grossmann Ferdi, a sokszoros milliomos, versenyistálló-tulajdonos, cambridgei
                    egyetemet végzett, mágnásokkal pajtáskodó Grossmann Ferdi, igenis megismerte őt
                    és - mivel oka volt arra, hogy Sallinghem bárónét, a belga alkonzul gyönyörű
                    feleségét, egy kicsit megkínozza - nos azért (csak azért is!) nem őt kérte fel
                    vacsora szomszédjának, hanem azt az ennivaló fruskát... aki még hozzá eszesnek
                    is látszik.</p>
				<p>Vacsora végére pedig már annyira jól mulatott szomszédnőjével, hogy Sallinghem
                    báróné jónak látta - azért is, mert bál előtt nagy féltékenységi jelenetben
                    részesítette élete párja, azért is, mert jobban vélt elbánhatni egy olyan
                    esetleges vetélytárssal, akit »kézbe vesz«, semmint egy olyannal, akit nem ösmer
                    és így nem kísérheti figyelemmel pákász módszereit, igen, mind ezért a szép
                    Sallinghem báróné jónak látta átjönni Grossmann asztalához és nagy
                    »ostentációval« lelkesedni Gináért.</p>
				<p>- Nem is tudom, - hízelgett - hogyan támadnak a rokonszenvek, de reménylem,
                    kölcsönös az.</p>
				<p>- Óh, báróné! boldoggá tesz - felel a kisleány hálás melegséggel hangjában,
                    tekintetében, mire a báróné:</p>
				<p>- Semmi esetre sem fogjuk ezt a szimpátiát parlagon hagyni. Nemde, elvárhatom
                    holnap délután egy csésze teára? Ferdi báró maga is eljön?...</p>
				<p>Ime így jutott a kis sárladányi zsidó leány először keresztény társaságba.</p>
				<p>Csodálatosképpen legott jobban beletalálta magát az új légkörbe, mint a Thaller
                    báróék társaságába. Lehet azért, mert ide: hívták, oda pedig csak nagy
                    küszködések árán juthatott volt be - azt is, hogy úgy mondjam - csupán a
                    küszöbig. Abban persze, hogy itt oly hamar talajt érzett a lába alatt, nagy
                    része volt bámulatos alkalmazkodási tehetségének, mely lehetővé tette, hogy
                    mialatt minden igyekezetével és gondolatával abba merült el, hogy a körülötte
                    zsongó társalgást megértse, a felnyitott zenemű hangjegyeit jól interpretálja, a
                    háziasszonynak ügyesen álljon segítségére, ezalatt a körülötte történtekből,
                    látottakból mindent megfigyeljen, befogadjon, felszívjon, megérezzen és
                    elraktározzon, amire valaha szüksége lehet, amire visszaemlékezni, adott percben
                    tudni, amit utánozni valaha haszonnal járhat.</p>
				<p>Tulajdonképpen mialatt látszólag - sőt saját tudomása szerint is - csak az
                    történt, hogy a kis Spitz Rezsin - aki fékezhetetlen vonzódást érzett a magasabb
                    társadalmi légkörök iránt - szerényen, kedvesen, de minduntalan nyilvánuló nagy
                    lelkesedéssel úgy hízelgett, hódolt Sallinghemnénak, mintha az nem csupán egy
                    nálánál magasabb állású asszony, de egyenesen egy minden élő lénynél magasabb
                    rendű lény is lenne - nos, ezalatt a természet ímhol, csak egy újabb alakban
                    juttatta örök törvényét érvényre, t. i. az életküzdelemre ekként fegyverezte fel
                    egyik teremtményét.</p>
				<p>Természetesen erről senki sem tudott. Gina legkevésbé. Egyáltalán szegény kis
                    Gina, míg egyrészt rengeteget elsajátított, másrészt sokat nem tudott. Neki soha
                    nem remélt napsugárt jelentett az előkelő bárónő kegyes pártfogása és boldogító
                    mámort a Grossmann Ferdivel való gyakori találkozás. Pedig úgyszólván sohasem
                    beszélt vele négyszem között. De mindegy. Beszélt. Összemosolyoghatott.
                    Megérezte, hogy a szoba túlsó szögletéből át-átnéz hozzá, sőt megesett, hogy
                    felállt és egyenesen hozzá jött, melléje telepedett. Mi kell ennél több egy
                    szerelmes kis leánynak?</p>
				<p>Milyen gyanútlanul szőtte, fonta terveit a jövőre nézve, milyen telve volt
                    reménykedéssel, milyen kevéssé sejtette, hogy minő viharok közelítenek máris a
                    láthatáron - még pedig nem is csak egy irányból, de úgyszólván -
                    köröskörül...</p>
				<p>Az első hideg szél akkor csapta meg, amikor egy kora tavaszi napon anyjával és
                    Sólyom Jóskával Kuglerhez ment csokoládézni.</p>
				<p>Rengetegen ültek már a kis márvány asztaloknál s így amikor végre helyet kaptak,
                    oly közel jutottak a szomszédokhoz, hogy a könyökök csaknem össze-össze
                    ütköztek. Ladányiné gyakorlott szeme gyors szemlét tartott, majd kitartással
                    leste a kedvező pillanatot, amikor egy futó tekintetbe belékapcsolódhat, hogy a
                    köszöntés lehetőségét kihasználhassa. Néha sikerült ez, néha nem. Csak
                    meg-megremegő strucctollai árulkodhattak volna ez ügyről. De Gina most nem
                    törődött velük. Vidáman, boldogan suttogott legjobb barátjával, észre sem véve,
                    hogy szegény Sólyom mily fáradtan - talán csüggedten? - ül mellette. Neki tele
                    volt a lelke reménységgel, ajkairól pedig csak úgy dőlt a sok mondanivalója:
                    Hogy milyen kedves a Sallinghem báróné, mily szép a berendezése és hogy imádja a
                    férje.</p>
				<p>- És tudod velem is borzasztó kedves ám! Sokszor mondja, hogy mindig arra
                    igyekszik, hogy akkor hívjon, amikor férje otthon van - mert az úgy szeret velem
                    beszélgetni.</p>
				<p>- És beszélget? Úgy tudom, roppant hallgatag ember?</p>
				<p>- Persze. De hisz ép az a mulatságos és azon szoktunk a bárónéval utólag nevetni,
                    hogy valahányszor szegény mellém jő, és beszélgetni kezd, valahogy mindig úgy
                    kerül-fordul a dolog, hogy Grossmann Ferdi is mellém telepszik, akkor
                    pedig...</p>
				<p>- Értem...</p>
				<p>Mindezt suttogva beszélték, de Ladányiné úgy sem figyelt volna. Őt a jövő-menők
                    érdekelték. Ime most is meglátott valakit és gyöngéd könyökkel arrafelé intett
                    leányának.</p>
				<p>Kelletlenül vont az vállat:</p>
				<p>Azért ugyan érdemes volt a mamának telegrafálást rögtönözni - gondolta. - Még
                    szerencse, hogy az »az undor« nem vett bennünket észre. Hála Isten megy már
                    kifelé... és ezzel a gyanútlan Leitner Poldi a szép leány részéről »el volt
                    intézve«. De nemsokára egy újabb könyökérintés tette figyelmessé - és ezúttal
                    fülig pirulva nézett a mellékasztal felé, mert ott Grossmanné őméltósága foglalt
                    éppen helyet. Oly közel került így hozzá, hogy ha akarta, minden szavát
                    meghallhatta. És már hogyne akarta volna! Mert hát volt-e valaha szerelmes
                    fiatal leány, aki szívét a torkában ne érezte volna, amikor az »Ő« anyja...
                    először kerül tőle két lépésnyire. És most ennek a félelmetes, mert meghódítandó
                    ellenségnek tekintete - miután gyémánttal kirakott »lorgnon«-ját, mint halász a
                    hálót, lassú siklással végig vezette az ismerősökkel túlzsúfolt termen -
                    egyszerre szünetet tartott. Ginát nézte, aki moccanni sem mert. Lélekzeni is
                    alig. De nem soká tartott a vizsgálódás, mert a meduzaként ható tekintet most
                    már tüntetőleg a terem túlsó végén kezdett keresgélni, ellenben a fiatal leány
                    egész tisztán hallotta, mikor őméltósága odasúgott társalkodónőjéhez: »Nicht
                    mein Genre«. Ám ebben a három szóban annyi semmibevétel, egy olyan tökéletes
                    kivégzés nyilvánult, hogy Gina szinte hallani vélte azt a sok-sok szót, ami ezt
                    a hármat hetek óta megelőzte (és melyek mindenike az ő élete boldogságának újabb
                    és újabb halálos ítélete lehetett). Nagy lelki fájdalmában alig figyelt
                    Sólyomra, aki pedig most már beszédesebb lett és sejtetni engedte, hogy éppen
                    olyan őrülten, mint amilyen reménytelenül szerelmes. Kibe? - kérdezte Gina,
                    könnyes szemekkel tekintve reá, de hajdani játszótársa csak annyit felelt, hogy:
                    »az elérhetetlenbe«... mire a leány néma megértéssel szorított vele kezet.</p>
				<p>Gina örült, hogy sötét van a kocsiban és várva-várta azt a percet, amikor végre
                    szobájába zárkózhatik. Egyelőre még jó messze jártak a Király ucca végétől.
                    Hozzá Ladányiné beszélőkedvében volt, ami máskor is könnyen idegessé tette
                    leányát. Ha egy takács összeszőhette volna, amit e félórai kocsizás alatt a
                    leány elgondolt, az anya pedig beszélt, különös egy szövet került volna a kezei
                    alól valóban.</p>
				<p>A leány ezt gondolta: »Mennyi küzdelem! De jutok-e odáig? Hisz még azt sem tudom,
                    hogy ő szeret-e... Szeret-e úgy, mint ahogy én őt szeretem?... Semmit, semmit
                    sem tudok! óh be rettenetes egy kínszenvedés!...«</p>
				<p>Az anya ugyanakkor azt mondta: »Nem lehet a Kuglerbe járni! Teljes lehetetlenség!
                    Ki győzné? Ötven krajcár egy fagylalt...«</p>
				<p>Gina tovább gyötrődött: »Néha azt hiszem, hogy még ma... Még ebben az órában
                    megkéri a kezemet... és... mégse...«</p>
				<p>- Te Gina, - hallja messze, nagy ködön túlról - te Gina vetted észre? Az
                    »indiáner« tojáshabbal volt töltve... tojáshabbal!!! ez már igazán nem járja
                    ennyi pénzért...</p>
				<p>Gina szótlan néz ki az ablakon: - A báróné is olyan különös, sokszor jön, hogy
                    mindent elmondjak neki... de aztán... Vajjon mit szólna? Biztosan kinevetne,
                    hisz rég észrevettem, hogy tulajdonképpen ki nem állhatja Ferdit. Érthetetlen.
                    És hogy is lehet az?</p>
				<p>- Te Gina, mit mondasz a Grossmannéhoz? Felfuvalkodott páva, mi? Na...! Szólj már
                    egy szót.</p>
				<p>- Mit szóljak?</p>
				<p>- Mikor mégy megint a bárónéhoz?</p>
				<p>- Szombaton.</p>
				<p>- Igaz, hogy Grossmann Ferdi mindig ott ténfereg nála?</p>
				<p>Gina felkapta a fejét: - Nála? - Micsoda kígyófészek lehet az a szó, hogy
                    egyszerre majd megdermedt a hallatára? Indulatosan támadt anyjára:</p>
				<p>- Miért mondod azt úgy? »ténfereg?« »Nála?...« Persze, hogy »nála«, ha egyszer az
                    ő szalónjáról van szó.</p>
				<p>- Jó, jó. Azért csak ne egyél meg rögtön... Sokat beszél a világ... nem muszáj,
                    hogy minden igaz legyen.</p>
				<p>- Mama!</p>
				<p>Ladányiné a leánya karjához kap:</p>
				<p>- Szereted?!...</p>
				<p>De Gina kiragadja magát s mivel a kocsi éppen behajtott a kapun, rohanva jut fel
                    a lépcsőn és csapja be maga után szobája ajtaját. Órákig jár-kel, majd meg
                    pamlagán végigvágódva bámul a semmibe, hogy aztán ismét csak felugorjon és
                    elcsittulni nem akaró idegességében újra kezdje céltalan vándorlását. Ezalatt az
                    történt a lelkében, amit a tudományban kristály képződésnek neveznek. T. i.
                    mialatt a báróné finomultabb légkörében tudat alatti tudata csalhatatlan
                    ösztönnel folytonosan megfigyelt, hogy úgy mondjuk: felvételeket készitett
                    mozdulatokról, hanghordozásról, kifejezési módokról és azt mind felszívta,
                    gyűjtötte, elraktározta csak azért, hogy majdan egyéniségén átalakítottan újra
                    felhasználja - ugyanakkor ugyanolyan tudat alatti megfigyeléssel raktározódott
                    el nála annak a két embernek - akik minden érdeklődését lekötötték - számtalan
                    olyan tekintete, mondása, hangárnyalata és hallgatása, amiről eddig nem számolt
                    be magának. De most, a Ladányiné ügyetlensége folytán megváltozott minden. Ami
                    eddig annyira áttetsző cseppekből állt, hogy meg se látszott, egyszerre imhol
                    megannyi éles kegyetlen kőszilánkká tömörült.</p>
				<p>- Mi lesz velem? - sírt fel minduntalan. - De nem, nem. Mindez csak mese,
                    rágalom.</p>
				<p>Ezalatt anyja rettenetes ijedtségeken, izgalmakon ment át. Ugyanis az történt,
                    hogy szobájába lépve, az inas jelentette, hogy egy látogató vár reá. Egy
                    látogató, akit aztán egy álló óráig nem bírt lerázni s aki csak az imént ment el
                    elégedetlenül, mormolva, motyogva - mintha átkozódnék. - Ladányiné kezeit
                    tördelve, sirdogálva nézett utána. Annyira meg volt zavarodva, hogy szemeit és
                    orrát válogatás nélkül hol egy sokat próbált ezergyürkű zsebkendőbe törölte, hol
                    pedig hűséges török gyolcspongyolájának kikeshedt ujjával szárítgatta. Közben
                    azon is töprengett, hogy hogyan jusson be Ginához, hisz már ötször tett
                    kísérletet, de sose kapott dörömbölésére választ. Pedig minden perc drága. Ha
                    egyszer Áron - idegenek előtt már régóta »Ardi« - visszatér, Isten a
                    megmondhatója, hogy mi lesz itt...</p>
				<p>Végre mégis rászánta magát, hogy ismét elindul »szerencsét próbálni«.</p>
				<p>- Ezért szültem? - zokogott útközben. - Ezért neveltem? Ezért?... Óh az az
                    átkozott Lindenblüh. Mert mindennek ő az oka. Fogadok reá, hogy ő. Ki gondolt
                    ilyesmire, amikor húsvétra két kiló »maceszt« küldtem neki? Ki gondolt arra,
                    hogy mi a foglalkozása? Csoszogva ért vánszorgása céljához és hogy elhájasodott
                    kezéről levegye a gondot, a széncsiptetővel kezdte az ajtót verni.</p>
				<p>- Na? Mi az? Miért nem hagysz békén? - kiált Gina ingerülten, de szerencsére
                    ugyanakkor nyikordult a zár s a leány anyja előtt áll - még mindig uccai drága
                    öltözékében.</p>
				<p>- Hogy összegyürkölted! – szörnyűködik Ladányiné ösztönszerűleg, pedig igazán más
                    most a gondja, azért sietve húzza magukra az ajtót.</p>
				<p>- Nagy baj van, Rezsin.</p>
				<p>- Bánom is én.</p>
				<p>- De bizony bánod. Nagyon is bánod. Most ment el Lindenblüh. És tudod te, mi az a
                    Lindenblüh?</p>
				<p>- Hát mi legyen? Nádorispán? Kutyapecér? Mi közöm hozzá?</p>
				<p>De Ladányiné egy lépéssel közelebb jőve, csak egy szót mondott, azt is inkább
                    súgva, azt hogy »Schadchen«, - ám ez a szó elég volt arra, hogy Gina elsápadva
                    kapjon a piros pongyola ráncaihoz, éppen olyan önkénytelenül, éppen olyan
                    természetszerűen, éppen olyan ijedten, mint hajdan, mikor száguldó lótól vagy
                    ugató kutyától való féltében a biztos oltalmat ennek bűvkörében kereste.</p>
				<p>Anyja ezalatt szapora szóval folytatta:</p>
				<p>- Azt mondta, hogy apád már megegyezett az öreg Leitnerrel és még ma elhozza
                    Poldit.</p>
				<p>- Csak nem?</p>
				<p>- De bizony...</p>
				<p>- Inkább a halál...</p>
				<p>- Na... na...</p>
				<p>- Inkább, ezerszer inkább... Aztán meg hogyan mennék máshoz, amikor... amikor...
                    - Szava zokogásba fúlt.</p>
				<p>Ladányiné pedig némán nyúlt leánya kezéhez, aztán lassan, gyöngéden magához vonta
                    karját, derekát s mikor már egészen ott volt kebelén, csókkal, simogatással
                    ismételte meg a kocsiban tett kérdését, azt, hogy: »Szereted?«, de most oly
                    halkan, leheletszerűen tette ezt, mintha nem is ő volna, nem az a másfél mázsás
                    - műveletlenségében csaknem nevetséges - Spitz Áronné, hanem a minden idők
                    gyermeki fájdalmának, bánatának, vergődéseinek örök megértője, a hét tőrrel
                    sebzett, örökké éber, mindig megértő édesanyai szív.</p>
				<p>Sokáig sírdogáltak, sugdosódtak, kéz a kézben, de mikor a bejárat ajtaját
                    becsapódni hallották, Gina felugrott és legott nyoma sem volt arcán az
                    ellágyulásnak.</p>
				<p>- Csak ne feszítsd a húrt túlságosan!... - könyörgött anyja. De a leány dacosan
                    felelt:</p>
				<p>- Ne feszítse ő... - és ezzel sietve mosta meg szemeit, hogy a könnyek nyomát
                    eltüntesse. Éppen jókor, mert léptek közeledtek. A két asszony visszafojtott
                    lélekzettel hallgatózott.</p>
				<p>- Egyedül jön, - súgta Ladányiné megkönnyebbülve. A következő percben férje
                    lépett be és hangosan, jókedvűen köszöntött reájuk.</p>
				<p>- Miért ültök e mellett az egy pislákoló gyertya mellett? - Egyszerre, hangja
                    ünnepélyessé vált, mintha könyvből olvasna: - És te Rezsin, - mondotta - miért
                    vagy sötét ruhában? Öltözzél fel, leányom, legszebb köntösödbe. Díszítsd ki
                    magad, ahogy Eszter tevé, mert vendéget várok, Rezsin... nagyon kedves
                    vendéget.</p>
				<p>De Gina éppen nem bibliai hangon hetvenkedett:</p>
				<p>- Sajnálom, de ma nem beszélhetek senkivel.</p>
				<p>- Nem-e? És ugyan miért?</p>
				<p>- Mert... mert nagyon fáj a fejem.</p>
				<p>- Lári-fári. Nem vagy kiváncsi, hogy ki lesz a vendég?</p>
				<p>- Gina csak vállat vont. Apja azonban odament hozzá és még mindig jókedvűen,
                    állát felemelve a szemébe nézett.</p>
				<p>- Kérőd van, leányom. Kedvemre való kérőd.</p>
				<p>Gina elkapta a fejét, de ő is mosolyogni próbált, amikor válaszolt:</p>
				<p>- És ha nekem nem lenne az illető kedvemre?</p>
				<p>Most már Ladányi vont vállat, aztán feleségéhez fordult:</p>
				<p>- Beszéltél Lindenblühvel? - Szomorú bólintás volt a felelet. - Tehát tudják, -
                    jegyezte meg magában a családfő s úgy érezte, hogy ezzel ügyének a
                    legrosszabbján már túl van. Ismét leányához lépett, aki durcás csökönyösséggel
                    nézett ki a rosszul világított uccára.</p>
				<p>- Holnap délelőtt tízkor eljő az öreg Leitner, hogy annak rendje-módja szerint
                    fia számára megkérje a kezedet. A részletekkel már tisztában vagyunk. Te,
                    egyelőre, hozományban...</p>
				<p>- Ne, kérlek, tatuska, ne folytasd! - kiáltott Gina - mert... mert
                    felesleges.</p>
				<p>- Holnap pont tízkor eljön az öreg Leitner, - ismételte Ladányi, csak sokkal
                    hangosabban.</p>
				<p>- És ha százszor jön, hiába jön, - fordult vele szembe leánya.</p>
				<p>- Azt majd meglátjuk.</p>
				<p>- Azt majd meglátjuk.</p>
				<p>- Gina! Ne ingerelj. Csak azt mondom, hogy ne ingerelj...</p>
				<p>- Lass sie, aber lass sie doch, - vegyült a vitába Ladányiné süvítő hangon, és
                    leánya mellé állt; de férje durván lökte félre.</p>
				<p>- Elég volt az asszonyi szószaporításból. Leitner Lipóthoz fogsz feleségül menni,
                    mert én úgy határoztam, így akarom, így parancsolom és ezzel vége.
                    Megértettétek? - s mintha nemcsak a két tömpe, izmos, idomtalan keze szorult
                    volna ökölbe, de egész lénye, arca, háta, válla; de ahogy állt, de ahogy
                    csendesen, ám annál biztosabban forrni kezdő haragja a szemében villogott, - egy
                    rettenetes, ütő, döngető, sujtó, büntető kalapácshoz tette hasonlóvá, melynek
                    lecsapó erejétől az Úristen óva óvjon mindenkit!</p>
				<p>Gina jól látta ezt, - és legott tisztában volt azzal, hogy a legrosszabbra lehet
                    elkészülve, de nem bánta. Jöjjön, aminek jönni kell, de Leitner Poldi mégse
                    vezeti őt oltárhoz, - soha.</p>
				<p>Igy mondta ezt azon a szörnyű márciusi estén, ott künn a királyuccai fehér
                    leányszobában, úgy mondta áprilisban a sárladányi meszelt szobácska írtózattal
                    gyűlölt süket falai között, valahányszor apja betekintett hozzá örökös kérdését
                    újra meg újra megismételni, újra meg újra új érvekkel támogatni.</p>
				<p>Mert Ladányi nem vette tréfára a dolgot. Tudta, hogy saját fajtájával van dolga,
                    - azért kiragadta leányát megszokott környezetéből, puha fészkéből, lelkének
                    újonnan szerzett kincses bányájából. Becsapódott a könyv. Elnémult a zongora.
                    Megszüntek a társadalmi érintkezések, sőt: még az anyának se volt szabad
                    leányával összejönni.</p>
				<p>Ladányi egyedül vette őrizetbe rabját.</p>
				<p>Hogy hat hét alatt hányszor vallatta, s hányszor és mily módszerekkel szabta meg
                    feltételeit, azt csak az az elrejtett, csendes kis szoba vastag falai tudnák
                    elbeszélni. Azé a kis szobáé, melyben hajdan a szentéletű jóságos öreg anya
                    gyujtogatta kedvére a »sábesz« gyertyákat. Az a kis szoba, melyet úgy sem lehet
                    az uccáról látni, melynek létezését is csak kevesen tudják.</p>
				<p>Ám hat hét multával a konok ember belátta, hogy így semmire sem jut a leányával,
                    azért egy reggel kurtán értésére adta, hogy még aznap visszautaznak Budapestre.
                    Mikor pedig beléptek a kihaltnak tetsző lakásba (Ladányinét és Mme Benoid csak
                    két nap multával várhatták vissza Marienbadból), nos, akkor nem mint teljhatalmú
                    zsarnok lépett be leányához, de összegörnyedten, - s ami hihetetlen, de mégis
                    igaz: sírva.</p>
				<p>Gina első pillanatra azt hitte, hogy sejtelme valóra vált: apja megőrült. Ez
                    irányban azonban legott megszünhetett minden aggálya, mert Ladányi józanabb
                    volt, mint valaha.</p>
				<p>- Könyörögni jöttem, - mondta, és nem várva feleletet, szipogva, lesütött szemmel
                    folytatta. - Amitől hetek óta rettegek, ma bekövetkezett: Leitner levelet írt.
                    Még egy hétig vár... ha azalatt nem mondasz igent... akkor...</p>
				<p>- Akkor? - lehelte Gina mindkét kezével az asztal szélébe kapaszkodva, -
                    akkor?</p>
				<p>- Akkor megteszi ellenem a feljelentést.</p>
				<p>Ladányi a dívánra roskadt s az asztalra tett két karjára ejtette fejét és úgy
                    nyögött, fel-feljajdult, majd meg felugrott és magát előre-hátra himbálva,
                    érthetetlen szavakat hallatott. Gina szótlan irtózattal figyelt reá.</p>
				<p>- Azt reméltem, - kezdte újra magyarul, - azt reméltem, hogy sohasem fogod
                    megtudni a valót, - - Hogy anélkül is megcselekszed szegény öreg apádnak a
                    kívánságát... De hát nem... Konok vagy... Kegyetlen vagy... Minden nap újra és
                    újra döföd a tőrt szerető szülőd szívébe... Igy hát nem maradt egyéb hátra,
                    minthogy bevalljam neked, hogy miért kívánom... miért 
                       kell, hogy ez a házasság megtörténjék. - Odalépett leányához és kezét
                    megragadva, egészen közel hajolt hozzá, úgy súgta kínosan összeszoruló fogak
                    közül: - Mert... mert Leitner az egyetlen, aki tudja... hogy én...</p>
				<p>- Elég tatuska, elég! Az egy élő Istenre kérlek, egy szót se többet. Nem akarom
                    tudni. Sosem akarom tudni... Csak most hagyj magamra. Csak egy órára... Csak tíz
                    percre... De, kérlek, könyörgök, hagyj magamra... - és a szerencsétlen teremtés
                    egész hosszában vágta magát a szőnyegre és amit hat hét óta sohase hallhatott az
                    apja tőle, íme most fejét öklével verdesve, jajszóval sírt, panaszkodott.</p>
				<p>Ladányi sietve húzta be maga után az ajtót.</p>
				<p>- Wird sich schon beruhigen... - mormolta, mialatt szobája felé igyekezett; majd
                    mélységes megvetéssel gondolt arra, hogy: - Mégis milyen tökéletlen fajzat a nő.
                    Hol van az a férfi, még a legbutább is, aki keresztkérdésekkel nem igyekezett
                    volna a tények állását kitudni? De ő? eszébe se jutott. Rögtön elhitte. Igazán,
                    úgy látom, ezen kezdhettem volna. De ki gondolt arra, hogy még ezt az eszes
                    Rezsint is ilyen könnyű lépre csalni. Ha pedig az igazat mondtam volna neki...
                    hogy azért kell neki a Poldihoz menni, mert az öreg Leitner meg én... együtt...
                    Na ja... üzlet üzlet. Ha ezt megsejti, még arra is képes lenne, hogy leugorjék
                    az emeletről... Jobb ez így...</p>
				<p>Ismét leánya ajtajához sompolygott. - Már nem hallom. Na hála Istennek... Nem
                    könnyű dolog az embernek a saját egyetlen leányát hámba törni.</p>
				<p>Ezalatt Gina életének legnyomorúságosabb fekete óráit élte.</p>
				<p>- Ferdi! - suttogta időnként, kérve, panaszosan. - Ferdi! Vajjon mit szólnál, ha
                    tudnád? Vajjon kiszabadítanál-e? Mert halálra vagyok ítélve. - Ferdi tudod-e?
                    Ezer halálra... - Hogy szörnyű helyzetéből csak egy csoda menthetné meg, ez most
                    már világos volt előtte. De, miért ne történnék csoda, ha szerelmese úgy
                    akarná?</p>
				<p>Csakhogy ez az. Ez az örökös gyötrő bizonytalanság... ez a kérdések kérdése, ez:
                    - Akarná-e?</p>
				<p>- És hogy jussak közelébe? Mit mondhatok neki? Hogyan álljak elébe?... Nem,
                    nem... ezt nem tehetem... hisz oh ez az, ami megöl, - hisz még azt sem tudom
                    egész, egész biztosan, hogy engem szeret-e vagy...</p>
				<p>Oh ez a »vagy«! Mennyit gyötrődött miatta. Apjának minden kegyetlensége milyen
                    mellékes volt ennek a szónak kegyetlensége mellett. Mert bár ez tartotta benne a
                    lelket ezalatt a rémes hetek alatt, de ugyanekkor ez kínozta
                    legkérlelhetetlenebbül is.</p>
				<p>Hogyan szerezzen biztosságot?... Most már jól tudta, hogy apjától könnyűszerrel
                    kicsikarhat két vagy három napot, azalatt pedig sok történhet. A csoda
                    is!...</p>
				<p>De mi módon jusson Grossmannhoz?... Ismét ott járt-kelt és mérte a szoba hosszát,
                    lázas keze idegesen tapogatott mindent, ami elébe került, parázsként izzó szeme
                    gépiesen nézett sorra képet, bútort, szövetet. Egyszer csak egy levélen akadt
                    meg vándor tekintete. Az elporosodott asztalon feküdt, az ócska divatlapok
                    tetején. Mohón kapott utána. - Ejh, csak Jóska, - sóhajtott csalódottan, de
                    aztán észbe kapott: - Jóska? De hiszen Jóska mindent megtesz, amire kérem, - s
                    most már csak azt a módot kellett kitalálni, hogy sorait Sólyomhoz eljuttassa,
                    mert hogy apja őrizetben tartja még ezután is, azt egész biztosra vette. Mégis
                    pár jó szó, sok pénz és egy jól tettetett fogfájás, meghozta a kivánt alkalmat
                    és az öreg Mári oltalma alatt tíz percig zavartalanul beszélhetett leghűbb
                    emberével.</p>
				<p>De, hogy ki volt az cserélve. Gina alig ösmert reá és még saját nagy gondjai
                    mellett is önkénytelenül az volt az első szava hozzá, hogy: - Jóska, mi van
                    veled?</p>
				<p>Ő azonban csak vállat vont: - Beszéljünk rólad. Te is megváltoztál? Te is
                    szenvedtél, - igaz?</p>
				<p>Gina sietve vallotta be az elmult hetek lélekmorzsoló történetét, aztán
                    vallomásának legnehezebb részéhez érkezett, - de Sólyom megértőn segített
                    rajta:</p>
				<p>- Sose töprengj. Még ma elmegyek Ferdihez... Úgy-e erre vágyol? Hát meglesz.
                    Számíthatsz reám. Holnap ilyenkor légy a Nemzeti Múzeum képtárában. De
                    pontosan...</p>
				<p>- Áldjon meg az Isten, Jóska...</p>
				<p>- És legyen áldott az ő szent neve.</p>
				<p>Gina meglepetve nézett reá. Minő hangon mondja? De mi lehet ezzel a fiúval?...
                    Megsoványodott, szemei égnek, arca be van esve, s mégis mintha egy új erő
                    költözött volna belé, - megszépült, nagyobb lett... és igen... mintha valahogy
                    mélyebben látna... mintha mindig, hogyis mondjam csak: úgy befelé... igen, úgy
                    befelé, úgy a dolgok lényegét kutató - és megtaláló, - tekintettel nézne...</p>
				<p>- Jóska, mondd már, mi van veled? - mire Sólyom:</p>
				<p>- Megleltem az utat, Gina... - és elsietett.</p>
				<p>Hogy várta huszonnégy órának a lepergését! Végre ott állt ismét a Nemzeti Múzeum
                    képtárában és leste követe megérkezését. Nem késett az sokáig. De ahogy elébe
                    szaladt, - mintha egy láthatatlan kéz nehezednék szívére és kezdené azt
                    gyötörni, szorongatni...</p>
				<p>- Nos... Mi van? - suttogta. De Sólyom válasz helyett egy képhez vezette, mely a
                    keresztről levételt ábrázolta.</p>
				<p>- Tanulj ezektől!... - mondta szomorúan, a szent asszonyokra mutatva.</p>
				<p>Gina kérdőleg nézett reá, mire Sólyom megértően bólogatott:</p>
				<p>- Hadd el, nem ment el az eszem, csak tudom, mi a szenvedés. De most már tudom
                    azt is, hogy hol keressem azt az utat, mely a vigasztaláshoz elvezet, - majd
                    egészen közel hajolva: - Pap leszek, Gina... - s szinte megkönnyebbült a
                    vallomással. Mikor pedig társa szótlan csodálkozását látta, hirtelen beszélni
                    kezdett és elmondta sikertelen látogatásának részleteit. Hosszú, kínos hallgatás
                    volt arra a felelet. De Sólyom türelemmel várt, míg a könnyek kevésbé
                    fojtogatják a szegény gyermeket, míg ideje lett átérteni, hogy teljesen
                    hiábavaló reménykednie.</p>
				<p>- Hát nem szeret? Az a benyomásod, hogy cseppet sem szeret? - nyögte végre
                    siralmasan.</p>
				<p>- Azt éppen nem akarnám mondani. De ami talán mindennél rosszabb: nem
                    eléggé...</p>
				<p>- A báróné?... az...</p>
				<p>- Talán nem is. A bárónéval, úgy látom, hamarább elkészülne, mint a... mint az
                    anyjával.</p>
				<p>- Vagy úgy? Keveselne bennünket, mi?</p>
				<p>- Hát bizony...</p>
				<p>- ... és... és... Ferdi ne tudná ezt az ostoba előítéletet leküzdeni?</p>
				<p>- Éppen ez a baj! Nem is akarja leküzdeni.</p>
				<p>- De hát miért?</p>
				<p>- Mert... mert maga is osztja.</p>
				<p>- Mondta?</p>
				<p>Sólyom szótlanul bólintott igent. Gina pedig minden külső behatásra érzéketlenül
                    bámult - semmit se látó szemmel - a Krisztus Urunk kínszenvedését ábrázoló
                    képre.</p>
				<p>Évek multával is hányszor jutott eszébe a jelenet. Ha akkor - élete forduló
                    pontján, másutt találkozik Sólyommal, talán egészen másképpen történik minden,
                    mint ahogy történt. De úgy volt megalkotva, hogy mellette semmi se mehessen el
                    anélkül, hogy tudat alatti tudata fel ne szívja abból azt, amire lényének majdan
                    szüksége lesz.</p>
				<p>Egyelőre azonban, még annak se maradt tudatában, hogy egy festett vászon előtt
                    áll, nemhogy azt kutatta volna, hogy mit is jelentenek tulajdonképpen annak
                    fenkölt szimbólumai.</p>
				<p>Három hét multával pedig a Dohány uccának megvolt a maga nagy szenzációja.
                    Nemcsak azért, mert az imaház előtt váró kocsikat fehér virágok füzérei
                    borították, hanem főképpen azért, mert azt suttogták a bámészkodók, hogy a szép
                    menyasszonyt tulajdonképpen ájultan tették vissza a legpazarabban
                    díszítettre.</p>
				<p>Bécs, Párizs, Riviera, Nápoly... Mind-mind csak összefolyva, keveredve,
                    zavarodott egymásutánban maradt meg emlékezetében. Nagy ritkán egy-egy zenei
                    hang, vagy különösen szép ékszer, vagy pedig soha nem látottan ízléses ruha
                    behízelgő suhogása volt az egyedüli, ami percekre kiragadta kábultságából. De
                    mire férje azt az ékszert, azt az öltözéket sietve megszerezte, akkorra már
                    csak a reakció maradt meg az iménti kellemes érzésekből és Gina közömbösen
                    dobta el magától e drágaságokat. Ha ugyan nem: gyűlölettel. És hogy megvetette
                    azt, aki adta! Pedig be kellett magának vallani, hogy Leitner Poldi »alapjában
                    véve nagyon jó ember«, de... de zsidó.</p>
				<p>Igen. Megtörtént az a hihetetlen dolog, hogy Ladányi alias Spitz Rezsin lelke
                    mélyéből kezdte gyűlölni és megvetni a saját fajtáját, még pedig Grossmann
                    Ferdin keresztül, a saját édesapján keresztül és végül, - e csúnya, közönséges
                    késsel evő, mindentől meg-megijedő, örökké gyanakvó, egyszer-egyszer túlzottan
                    bőkezű, máskor oktalanul fösvény, romlott lehelletű utált férfi miatt, akihez
                    feleségül kényszerítették. És most hová? - Szabadulás csak volna, - egy elválás
                    árán, - de menekvés? Hát lehet fel nem épített ghettóból kimenekülni?</p>
				<p>Egy magányos sétája alatt - mintegy válaszképpen - egyszer csak előtte állt a St.
                    Sulpice nyitott ajtaja. Szívdobogva surrant be rajta. Tudta, hogy bűnt követ el.
                    Tudta, hogy csak súlyosbítja sorsát, ha újabb problémák elé állítja magát, mégse
                    volt ereje a küszöbtől visszafordulni. Vonzotta a titokzatosság és mindaz, ami
                    előtte új volt és érthetetlen. Pedig még nem is nagyon vette az oltárokat,
                    szenteket szemügyre, csak leült egy székre és hagyta magát a hely hatása alá
                    kerülni. Mit értett belőle? Egyelőre semmit, - és mégis, mily jólesőn csitult el
                    lelkének vergődése. Helene Keller írta meg élettörténetében, hogy milyen
                    boldogítón hat reá az orgona zúgása: »Megállok a nagy katedrális kellős közepén,
                    - írja a vak, néma és süket leány
                    - és átadom egész valómat a minden oldalról felém hömpölygő hatalmas
                    hanghullámok gyönyörű harmóniájának...« igy Ladányi Gina, ő se hallotta még az
                    ezernyi ezer emberi szív fohászából, áhitatából, hitéből, reményéből felépített
                    örökszép melódiát, de harmóniájának nagysága máris megkapta, máris magával
                    ragadta, máris megvigasztalta.</p>
				<p>Aztán meg milyen előkelő volt itt minden. Ime, tőle két lépésnyire egy
                    gyászfátyolba rejtezkedő sugár női alak. Mennyi áhitattal borul imakönyvére,
                    hogy elmerül bánatában... mégis könnyeit olyan némán, olyan titokban törülgeti,
                    hogy bérruhás szolgája - aki háta mögött köpenyét tartja - már észre sem veheti
                    nagy felindulását.</p>
				<p>Hát még a papok festői felvonulása, éneklése, mormolása... »mind megannyi kép«,
                    »megannyi költemény«. Mindez milyen jólesőn tisztult, álomszerű, éles sarkok
                    nélküli. És mennyire más, mint amit eddig látott, amiben eddig élt. Ott az ő
                    világában csupa rikító szín, hangos beszéd, az életnek a brutalitásig vitt
                    pezsgése. Ott csak azt látta, hogy mindenki lót-fut, siet, lármázik, tülkölődzik
                    - akar. Ám ennek a templomnak hívei milyen mások,
                    Istenem! Mintha már nem is egyéni élet lenne az övék, hanem csupán halk
                    kilengése rég-rég elpihent ősök életének. Ah, milyen irígylésreméltónak tetszett
                    ez az álmokkal átitatódott létezés, neki, az élet meggyötört rabjának.</p>
				<p>Mikor aztán egy-egy ilyen kirándulásból visszatért, egész meséket kellett
                    kitalálni, hogy férjét félrevezesse. De mentől gyakrabban bujta a templomokat,
                    mentői jobban figyelte az ott jövő-menőket (egy hét multával már minden papnak
                    tudta a nevét, minden magánfogatot ismert, minden előkelőségnek tisztában volt a
                    családfájával), annál türelmetlenebb lett férje egyéniségével szemben. Ebből
                    ismét az következett, hogy rövidesen szóváltásokra került közöttük a sor, sőt,
                    hogy nem mondhatott egyik valamit, anélkül, hogy a másiknak gáncsa, gúnyolódása,
                    neheztelése rögtön le ne csapott volna, mint vércse az egérre.</p>
				<p>Különösen Gina volt az, aki napról-napra tűrhetetlenebbé tette a helyzetet.
                    Szegény Leitnernek igazán nem volt már megállása a felesége előtt. Mégis, az
                    asszony volt az, aki anyjának azt írta, hogy: »Pokol az életem«. Azt azonban
                    eszébe sem jutott megkérdezni, hogy »hát a Poldié?«, vajjon az milyen lehet.</p>
				<p>Ezt nem kérdezte, mert - igazán! egy cseppet sem bánta. Legfeljebb annak örült
                    volna, ha éppen olyan pokolnak tudja, mint a saját magáét. Mert napról-napra
                    világosabb lett előtte, hogy őt minden emberi jogától megfosztották.</p>
				<p>Csak akkor enyhült ideig-óráig lázongása, amikor egy-egy hangversenyterembe vagy
                    színházba lépve, megérezte a feléje irányuló tekintetek önkénytelen hódolatát.
                    Mert szép volt, most a diadalmas huszas életévek legelején, mondhatni, hogy:
                    nagyon szép. Hozzá alkalmazkodási tehetsége most is nagy hasznára lett, mert íme
                    alig két hónapi külföldi tartózkodásra, máris kezdte tudni, hogy mi az ízléses
                    és mi nem, sőt ami még ennél is nagyobb tudomány: kezdte sejteni, hogy minő
                    öltözéket hol és mikor szabad,
                        lehet, vagy kell viselni.</p>
				<p>Sorrentóban érte őket az a sürgöny, mely Ladányi Áron halálhírét hozta. Bécsben
                    aztán megtudták azt is, hogy az alig negyvenhét éves, életerőtől duzzadó ember
                    annak a nagy robbanásnak lett áldozata, mely a sárladányi szeszgyár egyik
                    szárnyát a levegőbe röpítette.</p>
				<p>- ...az üzleti könyvekkel együtt... - jegyezte meg Poldi s mintha megelégedett
                    mosoly surrant volna át sunyi arcvonásain, de Gina erre csak később emlékezett
                    vissza, akkor, midőn a vizsgálat kiderítette, hogy a tűz napján éppen egy
                    felülvizsgáló bizottság volt Sárladányban kiszállandó.</p>
				<p>- Úgy volt az, - sírta el Ladányiné - hogy erről az öreg Leitner apádat sürgősen
                    értesítette, ő pedig, nyilván, hogy a könyveket kellő sorba rendezze, az irodába
                    sietett, de alig lehetett ott tíz percig s máris megtörtént a
                    szerencsétlenség... Kit terhelt a felelősség? Úgy látszik senkit: hiszen az
                    egyetlen gyanus alak - egy aznap (nagy garral) elbocsátott munkás - azt
                    vallotta, hogy ő a kocsmából jövet bent járt ugyan a pincében, de a másik szárny
                    alatt, ott, »ahol az igazgató úrnak borocskáit őrzik«. Ez az ember különben is
                    annyi jó érvet tudott felhozni ártatlansága mellett (Leitner úr jóvoltából ötven
                    tanunak fizették útját Sárladányból Budapestig), hogy végre is - terhelő
                    bizonyítékok híján - szabadon kellett őt bocsátani.</p>
				<p>Gina pedig úgy érezte, hogy a halott emlékének nem tartozik semmivel.</p>
				<p>Egyáltalán úgy érezte, hogy ő nem tartozik senkinek semmivel, mindenekelőtt: nem
                    azzal, hogy életét ezután is feláldozza. Ellenben igenis - neki tartozik úgy az
                    élet, mint a társadalom mindennel. Igen, úgy érezte, hogy adósa mind a kettő, ő
                    tehát elhatározta, - az apja friss sírhantjánál határozta el - hogy uzsorásként
                    fog velök szembe állni. Igazában: bosszúvágytól izzó uzsorásként, - s most már
                    »ám lássuk!«</p>
				<p>Mindenekelőtt - válóperét indította meg.</p>
				<p>Az Andrássy úton vagyunk Ladányiék fényes lakásában. Új itt minden, - még ha száz
                    esztendős is. Az ember önkénytelenül azt érzi, hogy a bútoroknak semmi, de semmi
                    köze a háziakhoz. Ha ezek ma megunnák valamely szekrény vagy asztal színét,
                    alakját, akkor egyszerűen, minden további gondolkozás nélkül, - vissza
                    vándoroltatják azokat a régiségkereskedőhöz, még csak az sem lesz, aki utánuk
                    tekintsen. Óh, ha az emlékekkel is így lehetne elbánni! De a szép fiatal asszony
                    hiába fogadta meg, hogy a Király uccába sohasem teszi be újra a lábát, - anyja
                    hiába kerüli Sárladány emlegetését - életének legszebb évei, ime mégis csak
                    áldozatul esnek az ő kicsinyes, csunya, kificamított multjának.</p>
				<p>Négy év óta minden igyekezetével azon van, hogy szálat szál után tépjen,
                    megsemmisítsen, de, sajnos - ama szálak legtöbbje - valahogy a Leitner cég
                    érdekeivel van össze-vissza bogozva, éppen ezért a Leitner cég mindenikre újabb
                    és újabb nehezéket igyekszik kötögetni.</p>
				<p>Pedig már a válóper is lejárt. Igaz, hogy nem is régen, mégis nap-nap mellett
                    kerül még valami kellemetlenség, rossz hír, kényszerfizetések, stb., melyek
                    Ginát vérig bosszantják, sértik, izgatják.</p>
				<p>Mily jól esett mindezt Sólyomnak elpanaszolni. Öt év után ma találkoztak először.
                    Az a kedves, jó fiú! Barátsága egészen a régi, - de oly különös őt reverendában
                    látni! és hogy beszél?!... Mint egy könyv. Szinte idegenszerű a nagy
                    ájtatossága. Gina legalább annak találta és még ezután is sokáig forgatta
                    agyában mindazt, amit tőle hallott. Egy egészen új lelki élet tárult fel előtte.
                    De mint ahogy kis gyermek gyönyörködve szűköl egy feléje siető nagy
                    fényességtől, azonképpen ő is: csodálatot, vonzódást, ám egyben megilletődést
                    érzett a fiatal aszkétával szemben. - Vajjon miért lett ilyen? - tünődött, - de
                    azután a posta érkezése egészen más irányt adott gondolatainak.</p>
				<p>Különösen egy levél volt, melyet kétszer is elolvasott..- Undok banda - mormolta
                    a fogai között és meglehetős ingerült hangulatban nyitott be anyjához. Szokás
                    szerint ismét az ablaknál találta, ahol egy terjedelmes karszékben ült, - még
                    legalább tíz kilóval meggyarapodva. Most is harisnyát kötött, ami pedig leányát
                    mindig nagyon bosszantotta. Mire jó az? Mintha nem telnék finomabbra? -
                    feketére? selyemre? De nem. Neki csak jó erős, puha, fényes, sárgás pamut kell,
                    »ami tartós«. Mint a szegényeknek. Ki hallott valaha ilyet? Pedig amióta az öreg
                    Zwickenert is megörökölték (ki gondolta, hogy ott messze Chikagóban nem
                    feledkezik meg róluk?!), nos, azóta igazán nincs miért olyan nagyon »a fogukhoz
                    verni a garast«, mint ahogy gyakran magyarázta, - de mindig süket fülekre
                    talált. Ezúttal azonban nem is vette észre a kötőtűk villanó ide-oda
                    mozgását.</p>
				<p>- Képzeld - panaszolja - ismét egy újabb per áll előttünk, Leitnerék még
                    hatszázezer forintot követelnek.</p>
				<p>- Na, so was! Miért?</p>
				<p>- Nem is egészen értem...</p>
				<p>- Ahá! Nem érted... - csap le e szóra Ladányiné örömmel, diadalmasan. - Nem
                    érted. Mi az, hogy nem érted? Az, hogy fizetünk?...</p>
				<p>- Eddig még nem fizettünk.</p>
				<p>- Ne-em?!</p>
				<p>- Az én hibámból soha. Ezt elmondhatod.</p>
				<p>- Hát majd fogunk ezután.</p>
				<p>- Míg én élek... nem.</p>
				<p>- Míg én élek!... Míg én élek... Nagy szavak. Lári-fári. Ki hallott valaha olyat,
                    hogy a te korodban asszony maga lásson a dolgai után, ahelyett, hogy egy jóra
                    való, ügyes férjet...</p>
				<p>De leánya haraggal támadt reá:</p>
				<p>- Ugyan kérlek... ne kezd már ujra előlről. Legközelebb azt fogod tanácsolni,
                    hogy Lindenblüht hivassam, mi?</p>
				<p>- Miért mingyárt a Lindenblüht? Van kérőd elég... nincs szükség »sadchenre«.</p>
				<p>- Közvetítőre.</p>
				<p>- Hát legyen közvetítő. De gondold meg, huszonöt éves vagy...</p>
				<p>- Nagyon is tudom. De... mit tehetek róla, hogy olyan nem jelentkezik, amilyent
                    én elképzelek magamnak.</p>
				<p>- Na, so was?! Akkor vegyél elő egy papírt és egy ceruzát és rajzolj... akkor...
                    akkor az talán olyan lesz, amilyent te elképzelsz magadnak, de különben
                    soha.</p>
				<p>Gina szótlanul fordult el és nézett ki az ablakon. Ideges volt. Maga is érezte,
                    hogy anyjának igaza van. Mióta Leitper Polditól elvált, hányszor, de hányszor
                    ismétlődött meg közöttük az ilyen jelenet. Pedig, ki tehet róla, hogy még nem
                    ment férjhez? Nem rajta mult. Igazán nem. De... ha nem jelentkezett
                    elfogadható... Ő legalább így találta és ezt igyekezett úgy anyjával, mint
                    magával is elhitetni, - bár érezte, hogy volt még valami... De mi? Őmaga sem
                    értette, de annál határozottabban érezte, hogy volt. Valami, ami eleve
                    elfogadhatatlanokká tette azokat a kérőket.</p>
				<p>Erre nem tudott volna választ adni, pedig, hogy az ilyes ösztönnek oka van, az
                    bizonyos... De mi? Mi, mi lehet?...</p>
				<p>Ezalatt anyja mindig hangosabban, mindig panaszosabban kezdte a kikosarazott
                    kérőket sorra emlegetni:</p>
				<p>- Itt volt, például a Goldner Bécsből...</p>
				<p>- Ejh. Olyan önhitt. »Mein Urteil«, »Ich behaupte«...</p>
				<p>- Okkkos!...</p>
				<p>- Lehet. De olyan pökhendi... olyan... olyan... zsidó!...</p>
				<p>- Hát mi legyen? Szerecseny? Aztán itt volt az a finom, finom ember, Silberzich.
                    Egyetemi tanár. Nagy úr...</p>
				<p>- Olyan a nyelve, mint egy papagálynak. Alig fér a szájába.</p>
				<p>- Hát kell neked fülemüle? Na jó. Hát lehet neked egy fülemüle.</p>
				<p>- Orkányira gondolsz?</p>
				<p>- Persze. Előénekes...</p>
				<p>- A Holló uccában.</p>
				<p>- ...a Dohány uccában...</p>
				<p>- Az nem fontos... Utálom.</p>
				<p>- Hát akkor, mi a fontos?</p>
				<p>- Hogy valaki ne nézzen úgy ki, hogy tíz lépésről meglássék rajta, hogy
                    zsidó.</p>
				<p>Ladányiné sértődve, dohogva csörtette kötőtűit, majd hosszú szünet után:</p>
				<p>- Hát a Grossmann Ferdi... mi? Vagy már az se kellene?</p>
				<p>Gina csak vállat von, de nem felel. Minek magyarázza, hogy az sem. Hogy az éppen
                    nem. Hogy ma találkozott vele és elpirult arra a gondolatra, hogy neki ez a
                    fehérkamáslis, monoklis, nyirottbajuszu, széles vállú, még szélesebb csipőjű
                    ember valaha tetszett.</p>
				<p>De anyja most már igazán nagyon haragszik.</p>
				<p>- Mit? Még az sem? - kiáltja őszinte megbotránkozással, - de akkor... na ja... de
                    hiszen akkor... - és megragadva leánya kezét:</p>
				<p>- Rezsin!... - s mivel a fiatal asszony még mindig durcásan lesütött szemmel áll
                    előtte. - Rezsin! - ismétli - miért nem mondod mingyárt, hogy keresztényre
                    vágyol?...</p>
				<p>Gina meglepetve, nagyot dobbanó szívvel kapja fel a fejét.</p>
				<p>- Keresztényre?...</p>
				<p>Megzavarta ez a kérdés, mely még eddig sohasem került felszínre az agyában.</p>
				<p>Évek óta nem beszélt kereszténnyel. Amióta a nászútjáról hazatért, esküt mert
                    volna tenni arról, hogy kiestek gondolatvilágából egészen. Azóta más gondja
                    volt, mint katholikus templomokba surranni s el-elmerülni tőle idegen s mégis
                    átérzett hangulatokba. Nem. Amióta hazatért, válópere, vagyonának rendezése,
                    eladások, vételek, tárgyalások, civódások, kivédések, mind-mind arra a szűk
                    körre szorították ténykedését, amelyen belül kizárólag csak hitsorsosaival
                    kerülhetett össze.</p>
				<p>A kivételt csakis az angol mester és Madame Benoit képezték, de ezeknek nem volt
                    befolyásuk reá. (Ő legalább nem volt ennek tudatában.)</p>
				<p>Kérői is egytől-egyig a Terézvárosból kerültek ki. (Két lipótvárosinak és egy
                    bécsinek a kivételével.)</p>
				<p>Ám most egyszerre - amint anyja azon nyersen, azon kiméletlenül, mintha késsel
                    vágta volna eleven húsba, állította elébe a kérdést - íme, egyszerre fátyol
                    esett le szeméről. Ez az.</p>
				<p>Évek óta, - attól a perctől kezdve, hogy ott messze, régen, a Szajna partján,
                    véletlenül, egy katholikus templomba tévedt, - de talán még ennél is régebben,
                    amikor életének fordulópontján egy szentkép előtt állt és azt meg se látta...
                    igen... igen, azóta, lényének minden titkos, kifürkészhetetlen hajtóereje a
                    kereszténység felé tereli, taszítja... még pedig anélkül, hogy ő ennek
                    legkevésbé is tudatában lett volna. Mindmáig ő csak azt érezte, hogy
                    napról-napra jobban elszakad körétől s hogy annak hátrányait, ferdeségeit
                    könyörtelenül bírálja el, mert: máris kívülről látja... És most, hogy e lappangó
                    és ösztönszerű sóvárgását anyja, íme, igazi nevén nevezte, nem lett volna
                    apjának leánya, ha legott azt a kérdést nem teszi önvallomásához, hogy mi a
                    legrövidebb útja?</p>
				<p>Napokig verekedett e gondolattal. Mert tisztában volt azzal, hogy sok nehézség
                    tornyosul majd előtte.</p>
				<p>Mindegy: kerül, amibe kerül.</p>
				<p>Mikor ezt mormolta, nem a költségre gondolt, de nagyanyja emlékére.</p>
				<p>Mit szólna az hozzá? Szegény, édes, jó, angyali »Grossi«. Milyen babonás
                    félelemmel irtózott mindentől, ami »gój«, ami 
                        »tréfli«, s most... egyetlen unokája...</p>
				<p>Gina két könnyet morzsolt el e gondolatra, de azért rögtön fogatott és Sólyom
                    keresésére indult.</p>
				<p>- Jóska! segíts! - állitott be hozzá. Aztán még mielőtt helyet foglalt volna:</p>
				<p>- Ki akarok keresztelkedni - jelentette ki fejét dacosan hátra vetve.</p>
				<p>Sólyom, aki a kereszténység fogalmát az alázatosság fogalmától el se tudta
                    választani, ijedve kiáltott fel:</p>
				<p>- Rezsin! Hova gondolsz?!</p>
				<p>De ő, elébe lépett:</p>
				<p>- Kérlek, ne vitatkozzunk. Ösmersz. Tudod, hogyha valamit a fejembe vettem...</p>
				<p>- ...Tudom. De, ebben az esetben olyasvalamiről van szó, amit nem a fejbe, de a
                    szívbe kell bevenni...</p>
				<p>- Majd oda ér az. Hidd el, érzem, hogy oda fog érni...</p>
				<p>- Adja Isten. De, egyelőre, mit tudsz te minderről?</p>
				<p>- Sokat. Nagyon sokat... és még többet... megérzek. Érted? Elhiszed? Igazán
                    elhiheted. Lásd, valahányszor Párizsban, Rómában, Flórenzben egy-egy templomba
                    léptem, esküszöm, hogy varázsuk legott mint egy nagy, meleg hullám hömpölygött
                    felém, ragadott meg, kapott magával és vitt magasabb, magasabb, tisztultabb
                    világokba. Jóska!... ne tilts ki azokból. Inkább fogj kézen és - vezess.</p>
				<p>Sólyom még mindig kétkedve vont vállat:</p>
				<p>- Ha éppen akarod... De én nem készíthetlek elő konverziódra, mert még ma este
                    utazom vissza szerzetembe.</p>
				<p>- Te szerzetes vagy?</p>
				<p>- Hát nem látod?</p>
				<p>- Miből lássam? Vagy úgy?... Más a reverendád? Bocsáss meg, de én ezt 
                        még nem tudhatom.</p>
				<p>Sólyom túlkomoly arcán mosoly surrant át.</p>
				<p>- Nem. Persze, hogy nem, De, beszéljünk rólad. Megmásíthatatlan a szándékod?</p>
				<p>Gina lassan, meggondoltan bólintott igent.</p>
				<p>- Ám legyen. De... - és hajdani játszótársa sajnálkozva tekintett reá - de
                    hiszed, hogy a keresztvíz egyszer s mindenkorra el fogja a föld színéről mosni -
                    Spitz Rezsint?</p>
				<p>A fiatal asszony büszkén kiegyenesedett.</p>
				<p>- Hol van Spitz Rezsin?! - kiáltott felcsattanó nevetéssel.</p>
				<p>- Jó. Tehát legyen sárladányi Ladányi Gina. Azt hiszed, hogy a keresztény
                    társadalom rögtön tárt karokkal fogad be tagjának?</p>
				<p>- Hát nem? Azt hiszed, hogy nem? Még ha a püspök keresztel meg, akkor sem? Ez
                    lehetetlen!?</p>
				<p>- Bár úgy volna. De nem. Soha. Negyediziglen sem.</p>
				<p>- És az egyén? Semmi?</p>
				<p>- Egyén egyénnek, talán. De egyén egy társadalommal szemben, kivált, ha, mint én
                    felteszem, hogy az a keresztény társadalom, amire te gondolsz, egyúttal: nagyon
                    előkelő is, mi?... Nos, szegény Ginám, annak előítéleteivel szemben az egyén -
                    igazán semmi...</p>
				<p>Gina arcán, szája körül, alig észrevehető rángások jelezték, hogy lelke mélyén
                    meg van döbbenve és hogy nagy lelki tusában forrnak, kergetőznek, harcolnak a
                    gondolatok, érvek, elhatározások. Végre újra felnézett.</p>
				<p>- Az imént azt mondtad, hogy »negyediziglen«, hát azután?</p>
				<p>Sólyom a régi jókedvű hangján nevetett fel.</p>
				<p>- Nem. Azután nincs baj. Mert, szerencsére, ötödiziglen már mindent elfelejt az
                    ember.</p>
				<p>- Nos, hát akkor... valakinek kezdeni kell - jelentette ki a szép asszony
                    eréllyel. - Különben is, hogy is mondtad nekem hajdanában? »Bizva-bízzál?« Én
                    tehát ezennel kijelentem neked, hogy ez esetben nem lesz szükség a hosszú
                    várásra, mert én tudom, hogy mit akarok és bízva-bízom - saját magamban.</p>
				<p>Csodás, álomszerű napok következtek Ginára nézve, mert az történt vele, hogy amit
                    jobbadán számításból kezdett, amit egy cél szolgálatára beállított eszköznek
                    tekintett, íme, az lassan, észrevétlenül, urrá lett felette. Beidegződött nála.
                    Lehetséges, hogy fogékony lelkét a katholikus vallás gyönyörű szertartásai,
                    tradíciói tartották igézet alatt, de valószínűbb, hogy nagyanyja és annak anyja,
                    nagyanyja s annak ősei mélységes hite kelt életre benne, tisztultam új
                    igazságokkal. Más tanítások új alakjában, de atavisztikus teljességgel.</p>
				<p>- Mi van veled? - kérdezgette anyja aggódva, valahányszor álmatlan éjszakák,
                    titkos bőjtök után, sápadtan, beesett szemekkel járt-kelt körülötte. De Gina nem
                    felelt. Először, mert csak a megmásíthatatlan tényt kívánta majd tudtára adni,
                    még inkább azért, mert féltékenyen őrizte titkát, mint legdrágább kincsét a
                    fösvény.</p>
				<p>Oly szép volt mostani gondolatvilága. Olyan új és mégis olyan ösmerős. - Mint a
                    szülei ház - mondta egyszer a hitoktatója. És ő úgy érezte, hogy valóban a
                    mennyek országa, mely sóvárgó lelke előtt most kezd nyiladozni, ímhol, azt a
                    tökéletes, oltalmat biztosító érzést keltik legbenső énjében, melyhez hasonlót
                    csakis egész kis korában érzett, amikor még a szülei ház volt a világ közepe,
                    amikor még a szülei házat minden csodára képes, jó tündérek lakták.</p>
				<p>Sejtette, hogy extázisa nem tarthat örökké, - de azon igyekezett, hogy amíg
                    tarthat - tartson. Épen. Csorbítatlanul. Ne vegyüljön semmi földi salak ahoz az
                    arany fövenyhez, fénykévékhez, amelyen most szeráfok, angyalok, boldogok és
                    szentek lépkednek, lebegnek, halkan, fehéren, ragyogón és érintetlenül. Nem. Ne
                    vegyüljön semmi.</p>
				<p>Eddigi foglalkozásából félretett mindent. Üzleti könyvet, periratot, számadást,
                    mindent.</p>
				<p>Párnája alatt, körülötte, íróasztala legtitkosabb rejtekében, mindenütt,
                    mindenütt imakönyveket, szentképeket, apró szobrocskákat és érmeket vágyott
                    tudni, szeretett érinteni.</p>
				<p>- Igaz hittel, törhetetlen akarattal, ezután ez lesz a jelmondatom - fogadkozott
                    a fiatal asszony és jól esett arra gondolni, hogy íme, Jánosfi plébános urat is
                    csak Jokeschnek hívták egyszer és hogy bölcsője ott ringott valahol Bártfa
                    vidékén és íme mégis, van-e nála szentebb pap és van-e egy is, akit jobban
                    tisztelnének hívei?</p>
				<p>Nem. Nem. Sólyom Jóskának nincsen igaza. Nem minden esetben kell negyediziglen
                    várni. Lehetnek és vannak - kivételek.</p>
				<p>- Igaz hittel, törhetetlen akarattal és teljes bizalommal - suttogta akkor is,
                    amikor égő gyertyával a kezében az oltár elé lépett.</p>
				<p>Amikor azonban első szentáldozása végeztével összekulcsoló kezére hajlott, hogy
                    az előírt imákat elmondja, máris az elszórodás bűnébe esett, mert arra gondolt,
                    hogy mielőbb el kellene utazniok.</p>
				<p>- Ezzel menekülök ki leghamarabb a... a »ghettóból« - suttogta keskenyre
                    beszívott szájszélekkel, melyekhez azonban sietett imakönyvét emelni, hogy
                    megcsókolja.</p>
				<p>Nizzában az a kis kellemetlenség érte őket, hogy Ladányiné kénytelen volt gyalog
                    felmenni a szálloda lépcsőjén, mert nem fért be a lift ajtaján. Ez a leányát
                    gondolkodóba ejtette. (Annál inkább, mert hangos nevetés kelt körülöttük.) Ezért
                    haladéktalanul elindult egy kényelmes kis villát keresni, amiben mamának ne
                    kelljen lépcsőt járni - magyarázta Madame Benoitnak. - Ám, amikor ezt a két szót
                    kimondta, különös hangsúllyal maradt az emlékében. »Lépcsőt járni«, csengett a
                    fülében.</p>
				<p>- Egyáltalában, mire neked járni? - fordult anyjához szigorúan. - Valld be, hogy
                    fáraszt?</p>
				<p>- Nagyon.</p>
				<p>- Na lásd. Szerencsére erről is tehetünk.</p>
				<p>És csakugyan. Alighogy egy szép, kis, új otthonban elrendezkedtek, már ott is
                    állt egy kényelmes, kis tolókocsi a bejárat előtt s ezt Mme Benoit nagy
                    ügyességgel tologatta, irányitgatta, erre-arra.</p>
				<p>- Nem ülök bele. Nicht um die Welt! - sikoltott a tisztes matróna hüledezve, de
                    leánya közel lépett hozzá és szemét-szemébe tűzve.</p>
				<p>- Nem elég, hogy apám tönkretette az életemet, most meg már te kezded? - Erre
                    aztán Ladányiné nagyot sóhajtva szó nélkül vackolódott el három keréken guruló,
                    párnás börtönébe.</p>
				<p>Ezalatt leánya szapora szóval tárgyalt meg valami érthetetlent a hűséges
                    francianéval. Igy történt, hogy az legott a város belseje felé fordította a kis
                    kocsit, oda, ahol nagyon csekély a forgalom, mert alig-alig téved oda valaha
                    idegen.</p>
				<p>Gina megkönnyebbülve nézett utánuk.</p>
				<p>Mennyivel kényelmesebb ez neki, mint a minden nappal nehezebbé váló járás -
                    biztatta magát. És jól számított. Ladányiné, bár a forma kedvéért, egy ideig még
                    dohogott, zsörtölődött, de aztán maga türelmetlenkedett legjobban, ha Mme
                    Benoit késett a kocsival. Mikor pedig ezirányban már nem volt ok kellemetlen
                    meglepetésektől remegni, Gina elérkezettnek vélte az időt, amikor anyjával a
                    további magatartásukat is megtárgyalhatja.</p>
				<p>- Mert ez így nem mehet tovább - járt az eszében. Csak a kivitellel nem volt még
                    tisztában.</p>
				<p>A kivitel, tudniillik, mindig nagy gondot okozott neki, elsősorban is azért, mert
                    semmit se szeretett hiába cselekedni. Se jót, se rosszat. Se örömet, se
                    fájdalmat. Semmit. Másrészt azonban, amibe egyszer belekezdett, annak sikerülni
                    kellett, ha törik, ha szakad. Igy természetesen e két ellentétes vágy között,
                    sokszor tojástáncot jártak érzelmei.</p>
				<p>Most is, mialatt Redfernnél arra várakozott, hogy a legújabb ruhacsodákat
                    elővezessék neki, azon töprengett.</p>
				<p>Éppen ezek a szebbnél szebb öltözékek vezették vissza e gondolatokhoz.</p>
				<p>- Mert, mi célja van annak, hogy úgy öltözködjem, mint egy királyné, ha nincs egy
                    előkelő köröm, amely hátterét képezze elegánciámnak? Ezt a hátteret, ezt a
                    reliefet hogyan remélhessem, ha... amíg... Igen. Nincs mentség. Mamának
                    láthatatlanná kell válnia... Szegény, jó anyukám - jegyezte meg magának egy
                    utósóhajjal és egy könnyet is elmorzsolt antilope keztyűje leghegyével. Mert hát
                    a mama, mégis csak a mama. Mindig rosszul esik őt elszomorítani.</p>
				<p>- De mit tehetek egyebet?</p>
				<p>Még egy hétig alkudozott önmagával, de amikorra ruháit meghozták, mégis csak
                    elhatározta, hogy cselekedni fog. Ennek előljárójában az idényre fogadott
                    szakácsnét, külön megborravalózta, hogy remekbe főzze ebédjét.</p>
				<p>- Tudja, azokat a pompás »meringue«-eket, aminőket csak maga tud csinálni az
                    egész világon, ki ne felejtse a »menű«-ből, drágám. - A feketekávét pedig a
                    tengerre néző kis nappaliba vitette. Ennek a szép szobácskának csak egy hibája
                    volt, az, hogy a benne lévő virágokkal senki sem törődött. Ott száradoztak azok
                    a cserepekben, ott poshadoztak sárgászöldes vizektől homályos, karikás
                    tartókban, jó illat helyett rosszat árasztva. De mindezt se Gina, se anyja még
                    csak meg se látta. Hogy mégis ott voltak, ez csak azért történt, mert részint
                    bent foglaltattak a leltárban, részint, mert Nizzában mindenki vesz és visz
                    magának virágot.</p>
				<p>- Úgy látom, ez már itt úgy szokás - magyarázta Gina, mikor az első nyalábbal
                    hazaérkezett.</p>
				<p>Most ideges kézzel állít félre egy cserép magas száron, csipkézett levelekkel
                    ékes bambuszt.</p>
				<p>Az még jobban izgatja, hogy anyjának ma különösen jó kedve van. És miért?
                    Hallatlan! Azért, mert találkozott egy régi jó ismerősével Munkácsról. Hát ok
                    ez?</p>
				<p>- Meg se ösmernéd a Rézit - cseveg az öreg hölgy gyanútlanul. - Férje Moskovecz
                    Lázár... emlékszel? Meglátogatott Sárladányban, cukrot is hozott neked...
                    emlékszel? Kis boltjuk volt... sokkal kisebb, mint az én apámé... Na és ma? Övék
                    a stinkovcei óriási cukorgyár... bizony.</p>
				<p>- Nem emlékszem reá.</p>
				<p>Ladányiné meglepetve teszi le csészéjét.</p>
				<p>- Na... was hast denn schon wieder?</p>
				<p>- Semmi. Igazán semmi. De lásd... Igen... Mama? Már rég akarok neked valamit
                    mondani.</p>
				<p>- Jaj nekem! - ezt nevetve, de azért némi kis aggódással mondta.</p>
				<p>- Csak azt mondd meg, miért kell neked olyan rettenetes népeket magad köré
                    gyűjteni?</p>
				<p>- Rettenetes népeket? Nem értelek.</p>
				<p>- Dehogy nem. Budapesten is, itt is, ami hirtelen felgazdagodott zsidó a közelben
                    létezik, az hozzád valahogy mind megtalálja az útját... mondd? mi örömöd telik
                    ebben?</p>
				<p>- Valószinűleg, mert én is voltam szegény, én is lettem gazdag...</p>
				<p>- Ejh! Ez még nem ok. De hagyjuk. Mama én ezekkel nem tudok, nem bírok, nem
                    akarok barátkozni.</p>
				<p>- Eddig se tetted.</p>
				<p>- De ezután még kevésbé.</p>
				<p>- Persze, amióta más lettél, mint mi!... Keresztény!</p>
				<p>- Lehet. Nem keresem. Tény, hogy nem tűri őket a szemem, a fülem, a bőröm, az
                    idegzetem...</p>
				<p>- Na-na-na-na... Nur nicht so hitzig!... Hát hozzál nekem különb embereket...
                    Mutasd meg nekem végre a te barátaidat, és barátnéidat...</p>
				<p>Gina elpirulva fordította el fejét, aztán jó darabig hallgattak mindketten. Végre
                    Ladányiné halkan mormolta:</p>
				<p>- Azt kívánod, hogy soha senkit se lássak?...</p>
				<p>Leánya vállat vont.</p>
				<p>- Öreg asszony vagyok... Te mindig jársz-kelsz, nem érsz reá... nagyon jól értem,
                    hogy nem érhetsz reá... velem foglalkozni... kötni sem bírok mindig, ezért...
                    hidd el... jól esik, ha egyszer a Rézi néz be hozzám, máskor Silbermanné, vagy
                    az Olga, vagy a Jenny... De ha kívánod... ha... - de szava csendes sirdogálásba
                    fulladt. Gina cirógatva, engesztelve vette jobbját kezébe:</p>
				<p>- Na, na, mama, ne sírj már! Nem. A világért sem fogom kívánni, hogy... szakíts
                    velök. De, mamám... Légy az én megértő jó mamuskám... lásd be, hogy...</p>
				<p>- Mit? Mondd már, hogy mit? - és egyszerre hangja rikácsolni kezdett és
                    indulatosan vágta oda:</p>
				<p>- Szeretném tudni, hogy mit akarhatsz még? Még egyszer keresztelkedni? Mi?</p>
				<p>Ginának ez a támadás új erőt adott, ezért most már nyugodtabban kezdett
                    magyarázni.</p>
				<p>- Hagyd el ezt a gyermekes csipkedést, úgyse érsz vele semmit, de értsd meg, hogy
                    én nem azért jöttem a világra, hogy a ghettóban, vagy ami egyre megy a ghettó
                    küszöbén megálljak. Én előbbre... fel akarok jutni... és fel is fogok jutni,
                    mert akarom. ...De...</p>
				<p>- De... Rezsin!... Értem már. Ich versteh!... Utadban vagyok. Mondd ki, áperte,
                    hogy utadban vagyok?</p>
				<p>- Kérlek, ne kiabálj úgy. Nem vagyunk Sárladányban. És ne izgasd magad. Hiszen
                    egy percig se gondolok arra, hogy elváljunk.</p>
				<p>- Csak utaink váljanak el... mi? - És tekintete fürkészőn, félve tapadt leányára.
                    De Gina, a remélve várt megnyugtatás helyett lassan, meggondoltan bólintott
                    igent, aztán minden szót hangsúlyozva:</p>
				<p>- Jól mondod, mama, csak utainknak kell elválni - s ezzel anyja elé térdelve,
                    könnytelt szemekkel, alig hallhatóan könyörögni kezdett.</p>
				<p>- Édes, jó mamám, érts meg... segíts...
                </p>
				<p>Ismét csend lett körülöttük, csak néha jött halk csobbanással a tenger hangja
                    feléjök, vagy az elhanyagolt virágok valamelyike hullott oly puhán, oly
                    észrevétlenül, mintha inkább csak egy hangnak a tovasuhanó árnyéka lenne.</p>
				<p>Mind a két asszony kerülte egymás tekintetét. Az öregé a távolba nézett, mintha
                    onnan várna csodát. A fiatalét mindig újra és újra előtörő könnyek
                    homályosították.</p>
				<p>Végre is az anya szeme fordult gyermeke felé.</p>
				<p>- Elutazzam? - lehelte bátortalanul, alig hallhatóan.</p>
				<p>Gina zokogva vetette magát ölébe.</p>
				<p>- Elutazni? Az Istenért! De, hova gondolsz? Dehogy, ó, anyukám! Drága jó anyukám,
                    persze hogy együtt maradunk. Éppen annyit leszünk együtt, mint eddig, vagy
                    legalábbis csaknem annyit. Csak... igen... csak arra nincs szükség... úgy-e
                    nincs?... hogy uccán, étteremben együtt lássanak minket. Érted? Hogy mindenki
                    rögtön tudja: ennek a fiatal nőnek ez az anyja... érted?...</p>
				<p>- Értem. Nagyon is értem... - újabb nyomasztó csend. De végre csendesen,
                    megadással:</p>
				<p>- Neked van igazad, Rezsin. Tökéletesen neked van igazad.</p>
				<p>- Mama! Édes, édes anyukám! Haragszol a te nagyratörő leányodra? Mondd?
                    Haragszol?</p>
				<p>De Ladányiné válasz helyett reszkető kézzel vonta magához leánya fejét s míg
                    végig tapogatott szemén, arcán, haján, ajka ősei nyelvén küldte áldást kérő
                    imáját az ég felé.</p>
				<p>E naptól kezdve a fiatal asszony korlátlanul jöhetett-mehetett, ahogy éppen kedve
                    tartotta. Leginkább Monte Carlóban időzött. Nagyon érdekelte az ottani nyüzsgő
                    élet. Mindenre és mindenkire kiterjedt figyelme.</p>
				<p>Nem haladhatott el egy jól szabott ruha mellett, hogy annak minden csínját-bínját
                    rögtön ne vette volna számba. Régi szokásához híven, nem mulasztotta el azt sem,
                    hogy minden, borravalóval szóra bírható egyénnel, észrevétesse magát. Igy, alig
                    pár nap után már elérte azt, hogy valamennyi szálloda portása köszöntötte,
                    minden ruhatáros mosollyal fogadta, ő pedig, - mint eleven hírlapokból szedte ki
                    belőlük rendre-rendre a legújabb híreket. Mivel személyesen senkit sem ismert,
                    idejével azonban pazarul bánhatott, - nem lebzselhetett a kaszinó tájékán olyan
                    emberi lény, akit ne érdemesített volna ügyelmére, lett légyen az a milliókat
                    vesztő orosz herceg, vagy a mentonei halász sápkóros felesége. De mindenekfelett
                    egy gyakran együtt látható csoport érdekelte, mely négy magyar úrból állott. A
                    legöregebbet - jól hallotta - »kegyelmes uramnak« szólították társai. A három
                    fiatalról azonban csak annyit sikerült kitudnia, hogy nem Monte Carlóban
                    laknak, hanem talán Mentoneban, vagy Beaulieuben, és hogy az egyik gróf. Hogy
                    melyik?</p>
				<p>- Egyik a két magas, barna, borotvált képű közül.</p>
				<p>- Hogy hívják?</p>
				<p>- Le comte Carossi? ou Carassi?... vagy ilyesmi. Mais, vous savez, avec ces noms
                    hongrois... - és a Hôtel de Paris »chasseur«-je, aki mindez információkat adja,
                    vállát felhúzva sóhajt, de csak úgy könnyedén, mintha inkább egy pelyhet fújna a
                    levegőbe. Még a kezével is elhessegető mozdulatot küld utána.</p>
				<p>Ladányi Gina bosszankodva fordul el tőle.</p>
				<p>Valaminek történni kell. Érzi, hogy így nem élhet tovább, ha nem akarja, hogy
                    legszebb napjai prédába menjenek. Másrészt írtózik attól a gondolattól, hogy
                    bárki is kalandot lásson benne. - Ismerkedni, igen. De előbb feltétlen szükségem
                    van egy jól megalapozott társadalmi hátvédre: hanem ezt, ezt! honnan vegyem?</p>
				<p>Ösztönszerűen a legközelebbi templom felé irányítja lépteit. Tapasztalatból
                    tudja, hogyha valamilyen megoldást keres, ott leghamarább reá találhat, mert
                    lassanként, észrevétlenül ott tömörülnek egy erélyes elhatározásba a szétszórtan
                    kóválygó, elernyedt gondolatfoszlányok, akaratfoszlányok. Ó, mert mennyi új
                    remény fakad ott, ahol a csüggedők kétségeivel szemben csodákkal érvelnek.</p>
				<p>Minden emberre, egyéniségek szerint, más és másképpen hat a vallása. Sőt, talán,
                    igazában, minden embernek - egyénisége szerint - más és más maga a vallása is,
                    de, ha van hite, mindig, mindenki feltétlen biztossággal megleli benne azt, amit
                    tőle vár: azt a reményt, azt a vigaszt, azt a biztatást, azt a támaszt, amiért
                    lelke egész odaadásával imádkozik. Csak lelke egész odaadásával tudjon
                    imádkozni. Mert ez a titkok titka.</p>
				<p>Gina azok közé a szerencsés lények közé tartozott, akik tudják, hogy mit akarnak,
                    nagyon tudnak akarni, és tudják akaratukat egy gyúpontba összesíteni.</p>
				<p>Ha egy pere tárgyalásánál ügyvédek között ült, hát ott; ha templomban volt és
                    fejét csaknem a földig hajtotta őszinte nagy ájtatosságában, hát ott. De,
                    valljuk be, az Úristennel szemben is, - míg tudatosan csak imádott és dicsérte
                    őt, és megalázkodva verte mellét, - öntudatlanul megannyi követelődzéssel volt
                    eltelve vele szemben. Tulajdonképpen - bár ő ezt el se hitte volna, - azért
                    kért, könyörgött és adott, bőkezűn zárdáknak, templomoknak, szegényeknek, hogy
                    az Úristent egy előnyös adás-vételi szerződésre hangolja. Szavakba öntve talán
                    így hangzanék az: »Én (nagy É-vel). Én imádni foglak mindig, tántoríthatatlanul,
                    - de ennek ellenében Te is segitsz ám rajtam úgy ezen, mint a túlvilágon!
                    Amen.«</p>
				<p>És valahányszor ájtatos elmerüléséből a köznapiságba lépett, mindig az a jóleső
                    érzés járta át egész valóját, hogy a »jó Isten meg fog hallgatni, érzem, tudom,
                    hogy meg fog hallgatni, - hisz oly igazán, a lelkemből kértem, könyörögtem és
                    dicsértem Őt.«</p>
				<p>Igazában az, hogy: »kértem« és az, hogy »könyörögtem« csak szólásforma volt nála,
                    kivált azon a szép februárvégi napon, amikor erélyes fohásza odairányult, hogy
                    végre-valahára alkalma nyiljék egy körhöz - természetesen előkelő és
                    kifogástalan keresztény körhöz - kapcsolódni.</p>
				<p>És íme, ott rögtön - egy félórán belül - beteljesedett kívánsága, még pedig
                    következőképpen:</p>
				<p>Nem messze tőle egy őszbe vegyült kedves megjelenésű öreg dáma térdelt. Gina
                    rögtön tisztában volt azzal, hogy igazi úrinő lehet, - az pedig, bár buzgón
                    imádkozott, mégis megengedte magának, hogy lopvást körülnézzen. Egy ilyen
                    szemle alkalmával akadt meg tekintete a szép fiatal asszonyon. - Ki lehet?
                    Honnan jő? Mi a nemzetisége? - tünődött öreges aprólékossággal. - Kitünően van
                    öltözve - ismerte el egy második odapillantás után, - és mily nagy a
                    buzgósága... - Báró Radenberg Ottóné ezek után el is határozta, hogy
                    megismerkedik vele. Mikor tehát a templomajtóban összetalálkoztak, az idős hölgy
                    - véletlenül - éppen a Gina lábaihoz ejtette napernyőjét, - amit az nem késett
                    mohón felkapni és legszebb mosolyával átnyujtani.</p>
				<p>- Úgy-e, milyen ügyetlen vagyok? - mentegetődzött a báróné.</p>
				<p>- Dehogy kérem... boldog vagyok... - hebegte Gina, és egész természetesen egy
                    sorban maradt vele.</p>
				<p>Nem tettek húsz lépést az uccán, mikor Radenbergné máris elfogadta karját és
                    élénk beszélgetésbe elegyedett vele. Ettől kezdve együtt voltak mindig.</p>
				<p>- Végre, - mondogatta Gina magában - végre! Nem kell már egész nap egyik sétatéri
                    padról a másikra fanyalogni, s folytonosan »en garde« lenni a kalandhajhászókkal
                    szemben.</p>
				<p>Most már, amint vonatja beérkezett, egyenesen felsiethetett öreg barátnőjéhez és
                    biztos volt afelől, hogy örömmel fogadják. Mert rövidesen nélkülözhetetlenné
                    tudta magát tenni. A báróné levelezésének egy részét vezette. Meghívóit írta,
                    vásárlásait végezte s mindent kedvesen, derüsen, és mintha neki lenne
                    kitüntetés, hogy teheti. Még nagyobb kultuszt űzött vele, mint hajdan
                    Sallinghamnéval.</p>
				<p>- Kedveském, Ön engem valóban elkényeztet, - mondogatta a báróné szeretettel.</p>
				<p>Gina ilyenkor egy csókot lehelt szép fehér kezére, és meghatottan, csaknem
                    könnyezve suttogta:</p>
				<p>- A jó Isten küldte önt nekem, asszonyom! Ha tudná, milyen boldoggá tesz, hisz
                    annyi részem volt már a szenvedésben!... És olyan árván vagyok!</p>
				<p>- Szegény gyermekem. Nincsenek már szülei? - érdeklődött egyszer Radenbergné.</p>
				<p>Gina kész volt a felelettel: - Csak anyám él... az is... egy szanatóriumban.</p>
				<p>Lassan-lassan sok mindenkivel találkozott a báróné fogadószobájában; talán nem
                    annyira érdekes, mint érdemes emberekkel. Neki ez volt egyelőre a fontosabb.</p>
				<p>- Határozottan, mamuskám, jól vagyok placirozva - magyarázta anyjának őszinte
                    örömmel. Ladányiné viszont, bár nem egészen értette ez »új« szót, diadalmasan,
                    dicsekedve sietett azt megismételni barátai körében. Ez pedig tágas volt nagyon,
                    mert az ő kis kocsija valósággal központját képezte annak a társaságnak, mely a
                    sok Silbermannék, Gottliebék, Járgányiék, Moskoveczek és mások soraiból verődött
                    össze. Ezek pedig kimondhatatlanul érdeklődtek »a Leitnerné« társadalmi
                    emelkedésének minden legkisebb mozzanata iránt is. Ami pedig még ennél is
                    csodálatosabb, hogy bár egymás közt irígységgel teli rosszakarattal
                    tárgyalgatták meg a róla hallottakat, a felőle ellesetteket, mégis a Gina
                    előbbrejutásának hírei valahogy egy olyan jóleső, éltető áramlat lehét éreztette
                    velök, fogta körül őket, és vitte, emelte valamennyit, mintha csupa rokoni
                    szív, rokoni szem, rokoni büszkeség állna láthatatlanul őrt a szép asszony
                    körül.</p>
				<p>Ám Gina nem volt még megelégedve, azért, alighogy igazán szívesen látott tagja
                    lett egy előkelő társaságnak, alighogy - úgy mondva nyeregben érezte ott magát,
                    - íme legott, elérkezettnek vélte azt az időt, amikor egy lépéssel tovább
                    mehet.</p>
				<p>Igaz, hogy most - egy kevéskét - szíve is vezette. Mert a négy magyar úr közül,
                    akiknek egyikét kegyelmesnek szólítottak, tagadhatatlanul nagyon érdekelte egy,
                    - a két borotvált arcú közül. Az, igen az, akinek homlokán egy régi kardvágás
                    nyoma látszik. Gina képzelete egész legenda koronát fon a sebhely körül. Hogy
                    miért kaphatta? Szép asszonyért? vagy csak politikai párbaj lett volna? Nem,
                    nem. Persze, hogy csak szép asszonyért... És ki lehetett az ellenfele? Egész
                    biztos, hogy halva maradt a porondon... Mily érdekes. Mily izgató. Micsoda
                    félelmetesen biztos kezű ellenfél lehet ez a gróf. Mert csakis ez lehet a gróf.
                    Ki más?... Csakis az. Egy modern Bayard. Hogy meglátszik rajta az erély, a
                    fenköltség... Milyen más, - óh, milyen más, mint a többi!... »Un chevalier, n’en
                    doutez pas, va fèrir haut et parler bas...«, ötlött eszébe, valahányszor
                    messziről megpillantotta.</p>
				<p>Gina ügyesen, észrevétlenül már sorra kérdezte a báróné ismerőseit, - de,
                    fájdalom! a négy magyar urat még névről sem ismerte közülök senki sem, - hát
                    akkor hogyan, de hogyan is lehetne velük összejönni? Természetesen úgy, hogy a
                    kalandorságnak még a látszata se keljen senkiben. Mert csak azt ne! Igaz, hogy a
                    Radenbergné oltalma alatt állva, eleve biztonságban érezhette magát, - mégis a
                    messze idegenben, elővigyázónak kell lennem nagyon.</p>
				<p>Gina tehát azon kezdte, hogy a világért sem a fiatalok, hanem igenis az öreg
                    kegyelmes úrnak a szokásait tanulmányozta, firtatta soha nem lankadó
                    aprólékossággal. Hogy mely vonattal érkezik? Mely teremben játszik? hol szokott
                    sétálni? pihenni, étkezni? Azt is megfigyelte, hogy könnyen ad a szegénynek s
                    hogy egyszer egy öreg munkásnőnek átadta a helyét a la Turbie »funiculair«-jen.
                    Tehát jó ember, és szolgálatkész...</p>
				<p>Egy napon aztán, amikor a kegyelmes úr egészen egyedül üldögélt egy padon, íme
                    Gina - egy »Figaro« olvasásában elmerülve, lábai alá se nézve, nagy lassan
                    közelített feléje. Néha meg-megállt. Ilyenkor az öreg úr gyönyörködve húzta
                    össze szemét és megállapította, hogy ha huszonöt évvel fiatalabb lenne, most
                    egész biztosan módját ejtené, hogy ezzel a gyönyörű teremtéssel
                    megismerkedjék... De, ha nem vigyáz, - abban az ott felejtett gereblyében
                    feltétlen megbotlik. Na! Úgy-e mondtam! - ugrik fel nagy izgalomban, mert e
                    percben egy halk sikoly hallszik, majd a »gyönyörű teremtés« féllábon,
                    fájdalomtól ügyetlen kis ugrándozással próbál egy-két lépést előre tenni, de nem
                    tud.</p>
				<p>Az öreg úr egy pillanat alatt mellette termett.</p>
				<p>- Segíthetek?</p>
				<p>- Köszönöm... Ó bocsánat! - jő feléje gyakori fájdalmas felszisszenéssel, aztán
                    magyarázólag: - A lábam... azt hiszem, ficam... - és Gina ajkait harapdálva
                    engedi át magát a gondos vezetésnek.</p>
				<p>A kegyelmes úr most már csupa figyelem, csupa találékonyság.</p>
				<p>- Pihenjen kérem egy kicsit... hátha csak ütés. Ha látjuk, hogy nincs jobban,
                    elmegyek majd egy kocsiért...</p>
				<p>- Köszönöm. Igazán restellem.</p>
				<p>- Ó kérem... boldog volnék, ha... De fáj? Nagyon fáj?</p>
				<p>- Már enyhül. Kérem... ne zavartassa magát...</p>
				<p>- Ha parancsolja, elmegyek.</p>
				<p>- Miattam, világért se... sőt! Oly jól esik végre magyarul beszélhetni...</p>
				<p>- Akkor engedje meg, hogy magam bemutassam. Nevem Badacsonyi Ödön.</p>
				<p>- A volt miniszter?</p>
				<p>- Engedelmével.</p>
				<p>- Mily öröm. - Gina agyában villámgyorsan jönnek-kelnek a gondolatok, izibe
                    összevet, számol, - majd ennek eredményeképpen - csak úgy kapásból: - Jánosfi
                    plébános úr sokat, sokat beszélt Önről - mondja kedveskedve.</p>
				<p>- Hogyan? Jánosfi? - örvendezik Badacsonyi. - Na ez érdekes! Iskolatársak
                    voltunk... Hát ismeri a jó öreg Pétert?</p>
				<p>- Hogyne ismerném! Pompás ember, úgyebár? Ő az én... ő az én gyóntatóm.</p>
				<p>A meglepetésnek egy alig észrevehető árnyéka surrant keresztül a Badacsonyi
                    tekintetén, de azért nagyvilági könnyedséggel folytatta beszélgetését. -
                    Tévedtem volna? - tünődött ezalatt titkon, s most már azon volt, hogy ő is
                    megtudja a szép asszony nevét. De Gina nem sietett ezzel. Valami formáját
                    kereste, éppen ahogy az ember nem egészen sikerült ajándéktárgynál valamelyes
                    tetszetős papirost keres, amibe göngyölje...</p>
				<p>Mégis, mikor az öreg úr három közelgő alakra mutatott, nem maradt választása, s
                    így sietve, de büszkén hátravetett fejjel mormolta azt, hogy: Ladányi Gina.</p>
				<p>- A fehérmegyei Ladányiak közül?</p>
				<p>Újabb pirulás, de még gőgösebb fejtartással:</p>
				<p>- Nem, mi sárladányi Ladányiak vagyunk.</p>
				<p>Két percen belül megtudta a fiatal emberek nevét. Az egyik Jákházy Ernő volt,
                    miniszteri titkár és vőlegény. A másik Porlay László földbirtokos, végre a
                    harmadik gróf Kárászy Elek. Ám nem őneki volt egy vágás a homlokán, de Porlay
                    Lászlónak.</p>
				<p>Ginát ez a felfedezés annyira megzavarta, hogy csaknem elfeledte, hogy még egy
                    darabig sántikálni illik. Különben sem tudta, hogy kit hová sorozzon, mert
                    valahogy, mintha a négy közül éppen a gróf tenne legkevésbé számot. Nem éppen
                    mintha lenézték volna, vagy nem kedvelték volna társai, de azzal a
                    megmagyarázhatatlan árnyalattal, ami a szó irányításában, a tekintet
                    pihenésében, vagy elfordulásában, a vállak alig észrevehető megrándulásában, a
                    kezek önkénytelen legyintésében nyilvánul - mindhárman úgy bántak e negyedikkel,
                    mint társaságuk valamicskével kevésbé fontos tagjával. Gina azonban első perctől
                    nagyon rokonszenvesnek találta. Sőt, így közelebbről látva, egészen elhült arra
                    a gondolatra, hogy Porlayt képzelte grófnak... Sebhelye se volt érdekes. De
                    ugyan nem!</p>
				<p>- Hol volt a szemem, hogy csak egy percig is annak láttam?... Érdekes?! Hát még
                    mi? Kómikus! Igen, igen, egyszerűen kómikus... Hisz az orra is össze van
                    forrasztva. Tíznapi ábrándozását ilyes megfigyelésekkel sietett kivégezni. Mi
                    haszna is volna belőle? Sőt, sőt! Feltétlenül ártana vele magának, ellenben ha
                    minden érdeklődését a grófra irányítja... S mialatt vígan csevegett új
                    ismerőseivel, titkon érvet érvre halmozott magában, hogy Kárászy megjelenésének
                    előnyeit a Porlayé fölé helyezze. Pedig jól látta azt is, hogy ez a fiatal ember
                    éppen nem volt közömbös iránta. Ellenkezőleg.</p>
				<p>- De mi közöm hozzá? Kell is nekem?</p>
				<p>Másnap aztán megtudott mindent, amit tudni vágyott.</p>
				<p>- Porlay? - mondta Badacsonyi - egészen jó családból való. Az apja kamarás, de
                    egy polgárleányt vett feleségül és rengeteg gyermekük van. László - ha jól
                    tudom - a kilencedik. Különben is Porlayékból jut mindenfelé. Vannak Gömörben,
                    Szabolcsban, Beregben, sőt még Somogyban is.</p>
				<p>- Úgy? Tehát tizenhárom jut belőlük a tucatra, mi? - nevetgélt Gina, mert Porlayt
                    máris kezdte gyűlölni, amiért majdnem belészeretett.</p>
				<p>- És a másik? - kérdezősködött tovább, - A szőke, keskeny vállú?</p>
				<p>- Az Jákházy Ernő, miniszteri titkár. Nem sokat tudok róla. Holnap elutazik.</p>
				<p>Gina egy virággal babrált, azt nézte nagy figyelemmel. - És a harmadik? Jól
                    hallottam? Kárászynak hívják?</p>
				<p>- Igen. Gróf Kárászy Elek. Csodálnám, ha még nem hallott volna róla, - nevetett
                    az öreg úr - hiszen a maga nemében híres ember.</p>
				<p>- Ez érdekes. Igazán?</p>
				<p>- Hogyne, ő is magáévá tehetné Párizs városának jelmondatát: »Fluctuat nec
                    mergitur«... mert csoda, hogy máig vízfelett tarthatta magát...</p>
				<p>- Kártyás?</p>
				<p>- Meghiszem azt.</p>
				<p>- És családja?</p>
				<p>- Csak anyja van és nővérei. Azok imádják, ami különben érthető, mert áldott jó
                    fiú.</p>
				<p>- Ugy tudom, a Kárászy grófok...</p>
				<p>- Igen; sok a gazdag közöttük, de bizony Elek már meglehetősen a nyakára hágott
                    örökségének, anyja és nővérei is sokat feláldoztak miatta...</p>
				<p>- És semmije, de semmije sincs már?</p>
				<p>- Azt nem mondhatom. Van legalább kétezer hold, de igen, igen megterhelt földjük.
                    Azonfelül egy óriás ódon kastély, nagy kert, sőt talán még négy ló is akad. Na
                    meg a hegedűje, mert remekül játszik.</p>
				<p>- Művész?</p>
				<p>- Egy kicsit. Mint ahogy mindenhez ért, - valamivel jobban, mint a közönséges
                    halandó, de valamivel rosszabbul, mint valaminek a mestere. Tudja kérem, az én
                    kedves fiatal barátom prototipja annak, amit magyar
                        majdnem-nek nevezhetnénk.</p>
				<p>- Magyar majdnem. Hogy értsem?</p>
				<p>- Ó, biztosan sok példányával jött már Ön is össze, hiszen sajnos! - nyüzsögnek
                    odahaza. Éppen úgy megtermi a pesti városi aszfalt, mint a nagy magyar föld
                    televénye, de csaknem mindig kőkerítések, vagy úri porták elszigetelő körén
                    belül. Értem azokat a kedves, eleven eszű, rokonszenves magyar fiúkat, akikből
                    siheder korukig teljes joggal mindent lehet remélni, mert nyílt fejjel és
                    bámulatos befogadóképességgel áldotta meg őket a magyarok Istene; ám mi
                    történik? tizennégy, tizenöt éves korban, - azért-e mert rossz a nevelési
                    módszer? azért-e mert a magyar faj kiélte már magát? most nem kutatom, de tény,
                    hogy egyszerre csak azt vesszük észre, hogy a gyermekek tudvágya visszafejlődik,
                    nézletük elszűkül és elszürkül, és hogy érdeklődésük kizárólag csak a saját kis
                    egoig terjed ki.</p>
				<p>- Az önzés jó fegyver.</p>
				<p>- Igen, ha eréllyel párosult és céltudatos. De az ő esetükben éppen ebben
                    nyilvánul a majdnem, hogy époly kevéssé tudnak brutálisan önzők lenni, mint
                    kitartással önfeláldozók. Szóval olyanok, mint a magyar nóta. Egyik percben -
                    minden ok nélkül - csupa panasz, csupa pesszimizmus, csupa elernyedés, a másik
                    percben meg már - éppen olyan ok nélkül - átcsap egy olyan »a tűzbe ugrásig«
                    való lelkes lendületbe, - hogy bámulva neszel reá Európa.</p>
				<p>- De hisz ez nagyon szép.</p>
				<p>- Nagyon. Csakhogy ezzel nem lehet az élettől sikert siker után kisajtolni.</p>
				<p>- Szabad tudnom, kegyelmes úr szerint hol a hiba?</p>
				<p>- A hiba részint az, hogy a magyar gyermeknél a nemi ébredés évekkel előzi meg az
                    értelem ébredését. E veszedelem ellen más országokban küzdve küzd a pedagógia, -
                    nálunk azonban senki se törődik vele. Másik hiba, hogy a gyermek nevelése
                    odairányul, hogy elsősorban is úrnak tekintse magát, s csak azután -
                    messze-messze ezután egy társadalom felelősséggel terhelt tagjának. Végül pedig,
                    mert nincs bennünk kitartás. De tudja, miért nincs? Mert nem vagyunk az élet
                    fanatikusai.</p>
				<p>- Az élet fanatikusai?</p>
				<p>- Igen. A magyar fajban nincs igazi, mindent megértő, mindent elfogadó, 
                        éber szeretet az élet iránt, hanem annak csupán egy
                    fáradt, kábult, körvonalozatlan elfogadása, elviselése. Lássa, ezért nem vagyunk
                    képesek azt se olyan örömmel, gyönyörködve birtokba venni, mint a görögök
                    tették, se úgy »ad rem«, mint ahogy ma, például, a zsidók teszik. De térjünk
                    vissza Kárászyhoz. Mert ő minderre egy kitünő példa. Tudja, milyen ő? Mintha az
                    élet harcához a sors kicsavarta volna a fegyvert a kezéből, és ehelyett - labdát
                    adott volna...</p>
				<p>- Nem hiszi, hogy az ilyen ember nagyon boldog?</p>
				<p>- Addig, míg van játszótere, igen. De amikor odajut, hogy folyton csak ablakokat
                    ver be, - amit meg kell fizetni...</p>
				<p>Gina elnevette magát.</p>
				<p>- Szegény gróf Kárászy! És itt legalább van egy kis szerencséje?</p>
				<p>- Alig hiszem. Sőt, - fogadni mernék, hogy ismét bajban van, de még, - jó szokása
                    szerint nem merült el »nec mergitur...«</p>
				<p>Gina elmerengve áll meg a korlátnál, melytől a tengert láthatja. - Magyar
                    majdnem, - tünődik. - Magyar majdnem, de hisz... de hisz annál könnyebb a
                    játszma... Magyar majdnem... Milyen jó, hogy az!... - Aztán, mivel Radenbergnét
                    látja közeledni: Kedves báróné! - kiáltja még messziről - engedje meg, hogy
                    honfitársamat, Badacsonyi ő excellenciáját bemutassam. - Ezt persze az illetők
                    előzetes megkérdezése nélkül hamarkodta el, de - szándékosan. Ugyanis,
                    csalhatatlan ösztönnel érezte, hogy e cselekedettel új pilléreket épít magának.
                    És csakugyan, nemsokára büszke örömmel számolhatott be anyjának arról, hogy
                    milyen ünnepelt központját képezi ő máris egy őskeresztény körnek, amelyben
                    nagynevű magyarok is vannak.</p>
				<p>De amiről nem számolt be senkinek, ám saját magának annál pontosabban, az ébredő
                    szerelme volt. Mint ahogy orvos figyeli a saját bőre alá fecskendett szer
                    hatását, azonképpen figyelte ő meg nap-nap után szerelmének »mind rombolóbb«
                    (vagy felépítőbb?) hatalomrajutását. Mert rövid pár napon belül egy bálványa
                    volt csupán, Kárászy Elek gróf és kamarás.</p>
				<p>»Mint egy iskolás leány«, jegyezte meg magában megelégedéssel, amikor haza érve,
                    azon kapta magát, hogy egy kis csokor ibolyát, melyet Kárászytól kapott, előbb
                    ajkaihoz emelt, s csak azután nézett körül, hogy mibe is tegye megőrzés végett.
                    Először - természetesen - imakönyvéhez nyúlt, de idejekorán észbe kapott: »Minek
                    vesszen kárba az illatuk?«, mormolta, mialatt egy selyem dobozt keresett elő,
                    melyben zsebkendői voltak. »Az imakönyv ráér...«</p>
				<p>Kárászy - bár szintén nagyon érdeklődött a szép asszony iránt - még mindig nem
                    gyanította, hogy azt mennyire meghódította.</p>
				<p>Pedig Gina szívdobogva leste minden szavát. Hogy tanulmányozta minden mozdulatát,
                    mily gyönyörűnek találta beszélő hangjának mélységét, megjelenésének feltűnő
                    elegánciáját, de mindenekfelett, hogy vágyott arra, hogy vonzalmát
                    megnyerje.</p>
				<p>Hogyan viselkedjék, hogy a grófnak eszébe se jusson egy múló kalandra gondolni,
                    sőt ellenkezőleg: hogy egy komoly udvarlás esélyeitől se riadjon vissza? Ah,
                    mert volt miért aggódni! Lám, tegnap is milyen szenvedélyesen fakadt ki a zsidók
                    ellen. Lehet, hogy ezalatt csak egy alkalmatlan hitelezőjére gondolt, de, magyar
                    szokás szerint, rögtön általánosított. Ám, ami még ennél is százszorta kínosabb
                    volt, az a hirtelen megzavarodás, elhallgatás, hebegés és más beszédtárgy utáni
                    lázas kapkodás, ami a kegyelmes úr óvatosságra intő pillantásának titkos
                    telefonálgatására az egész társaságon úrrá lett. Gina végre is úgy segített a
                    bajon, hogy e naptól kezdve ő szidta leghangosabban a zsidókat.</p>
				<p>Még egy lépésre határozta magát: írt ügyvédének és megrendelte, hogy fürkéssze ki
                    gróf Kárászy Elek hitelezőit. Állítsa össze névsorukat és... vásárolja össze a
                    kezükben lévő váltókat... bárminő áron. Természetesen ezt mind nem is a saját,
                    hanem bojtárjának apósa, a jó öreg Grünbaum nevében cselekedje meg.</p>
				<p>Ezalatt folyt az élet, vígan, fényesen, ahogy csak gazdag emberek élete a
                    Riviérán folyhat. Minden nap reggelik, ebédek, kirándulások torlódtak,
                    kergetőztek, egészítették ki egymást. Gina valahogy mindig Kárászy mellé került,
                    Badacsonyi viszont nagy barátságba elegyedett Radenberg bárónéval, akinek
                    lehiggadt, jóakaró, okos nézőpontja nagyon megegyezett az ő bölcselkedésre hajló
                    széles látókörével.</p>
				<p>Sok szó esett köztük Gináról, mert az öreg úr még mindig nem volt egészen
                    tisztában azzal, hogy »hova tegye«.</p>
				<p>- Ezt magam sem tudom - vélte a báróné. - Tény, hogy nagyon kedves, művelt fiatal
                    teremtés. Úgy látszik, apja már nem él, de hogy mi volt? nem is sejtem. Valami
                    nagy bankár. Nem gondolja? Gina legalább mindig erre enged következtetni.
                    Anyjáról csak azt tudom, hogy már évek óta szanatóriumban van.</p>
				<p>- Hol?</p>
				<p>- Fogalmam sincs. Egyáltalán soha, de soha nem beszél magándolgairól.</p>
				<p>Badacsonyi nem lett volna se magyar, se öreg, ha ennyivel beérte volna. Végre is
                    - érvelt magával - egyenesen kötelességem kissé a dolgok mélyére nézni, mert úgy
                    látom, a jó Kárászy addig-addig, amíg horogra kerül... Mert ügyes egy asszony -
                    azt meg kell neki adni - és tud akarni!...</p>
				<p>Egy körülmény kezdett feltünővé válni, az, hogy Gina sohasem volt hajlandó
                    bárkivel is Nizzába menni. Akárhogy rendezték, az utolsó percben mindig talált
                    valami jó kibúvót. »Ennek oka van«, határozta el a kegyelmes úr és Porlayval -
                    aki Gina iránt most már éppen olyan ellenszenvet érzett, mint az ő iránta -
                    összesúgva, úgy rendeztek egy kirándulást, hogy mikor már mindenki
                    elhelyezkedett a »mail-coach« tetején - alig indultak vele Beaulieube, mikor
                    egyszerre csak megfordult az és víg tülköléssel vágtatva vette útját Nizza
                    felé.</p>
				<p>Gina - bár nem vette észre a szándékosságot - mégis úgy érezte, hogy ő most meg
                    van fogva. Nem kellemes érzés, de ha benne van - benne van. Valahogy csak lesz.
                    Csoda is történhet. Ki is vághatja majd valamiképpen magát. Ezért ő most is hű
                    maradt apjától örökölt elvéhez, amely körülbelül így fejezhető ki: minden
                    elővigyázattal valami rossz ellen védekezni, de ha az elkerülhetetlen, akkor
                    nyugodtan elfogadni s azon lenni, hogy a nagy rosszat kis rosszra redukáljuk.
                    És, csak nem hiábavaló ide izgulni, oda türelmetlenkedni! Elég baj a halnak, ha
                    kikerül a vizből, de ha még ugrándozik is a szerencsétlen, szörnyű ütődéseket
                    fog kapni teljesen - ráadásként.</p>
				<p>A Reserve-ben elköltött pompás reggeli után tehát a szép asszony már csaknem
                    elfeledett minden elővigyázatot és boldogan lépkedett Kárászy mellett.</p>
				<p>- Nincs igaza, kedves gróf, - mondta éppen élénken, meggyőződéssel - a
                    demokratikus elvek, még a legenyhébb formájukban is rombolók, én legalább azt
                    tartom, hogy...</p>
				<p>E percben két lépésnyire tőlük egy mellékuccából jövő kényelmes tolókocsi bukkant
                    fel, melyből gyémántok villantak erre-arra és hosszú strucctollak bólogattak.
                    Gina egy fél pillanatra meghökkenve hallgatott el, de amint tekintete a
                    kocsiban ülő öreg asszonyéval hidegen, ösmeretlenül találkozott, szeme pillája
                    se moccant. Minthogy annak se moccant meg a szeme pillája, amikor közömbösen
                    elnézett mellette. - Én legalább nem helyeslem - vette fel a szót Gina s haladt
                    sétáján éppen olyan nyugodt léptekkel, mint azelőtt. Utánuk Badacsonyi jött a
                    bárónéval, nekik meg kellett állni, hogy a kis járműnek helyet adjanak. Ekkor
                    ütötte meg az öreg úr fülét ez a két szó, »Meine Rezsin«, ugyanakkor azt is
                    látta, hogy ez a vaskos néni diadalmas boldog mosollyal néz a szép Ladányi Gina
                    után.</p>
				<p>- Gina?... Rezsin? Persze! Végre egy szál.</p>
				<p>Badacsonyi halkan szólt oda Porlaynak, mire az észrevétlenül vált ki a
                    társaságból és a távolból követte a kocsit.</p>
				<p>Néhány napon belül aztán szerencsésen birtokába jutottak a titoknak. Nem is
                    kellett hozzá valami nagy utánjárás, elég volt Moskovecz úrral, Porlay falusi
                    szomszédjával találkozni és úgy - találomra - egy pár üres kérdés horgát feléje
                    lóbálni.</p>
				<p>- Tehát: Spitz Rezsin és... az az árva Kárászy lépre került - töprengett Porlay
                    igaz aggódással. Nem mintha Kárászyt nagyon szeretné, de mert gyűlölte
                    Ginát.</p>
				<p>- Spitz Rezsin, valóban! És úgy bánik velem, mint ahogy ponyvaregényekben
                    királynék bánnak kegyvesztett alattvalóikkal. Csak egy baj van... az, hogy úgy
                    látszik, a multjához semmi szenny se tapad. Ejh, de hát, nem mindegy az egy
                    Spitz Rezsinnél?</p>
				<p>- Baj van, barátom, - súgta Badacsonyinak - egy-két héten belül robban a bomba...
                    Mit gondolsz?</p>
				<p>- Én is úgy látom. Részemről semmi közöm ahoz, hogy kit vesz el Kárászy Elek, -
                    felelt az öreg úr elgondolkozva - csak nem jól esik. Na. Érted már... Nem jó az
                    ilyen vérvegyítés... hiába! nem jó.</p>
				<p>- Vajjon az öreg kegyelmes asszony tudja?</p>
				<p>Badacsonyi őszinte ijedtséggel, de erőltetett nevetéssel meredt Porlayra:</p>
				<p>- Az Elek anyja? Ki merné azt neki megírni? Én ugyan nem, az bizonyos.</p>
				<p>- Megírom én. Neki, vagy egyik leányának.</p>
				<p>- Melyiket ösmered?</p>
				<p>- Egyiket sem.</p>
				<p>- Azért.</p>
				<p>- Végre is...</p>
				<p>- Végre is bízd a sorsra, azt tanácsolom.</p>
				<p>- Miért?</p>
				<p>- Mert az öreg grófnénak - akit különben ajánlok hercegnőnek szólítani, mert
                    annak született - nemcsak a címer pajzsán vannak sárkányfogak...</p>
				<p>- Értem. Hát leányai milyenek?</p>
				<p>Helén a legfiatalabb, az nagyon szép és kedves. A legidősebb, Andorine, Csetneky
                    báróné, csupa jóság és béketűrés. Evelináról csak azt tudom, hogy apáca szeretne
                    lenni és hogy képmása az édesanyjának. Jolán... - itt a kegyelmes úr hangja
                    kissé elhalkult és elfogódottan sóhajtott - Jolán a legszebb mind között...</p>
				<p>Porlay meglepetve figyelt rá, aztán nevetve mondta:</p>
				<p>- Miért nem veszed el feleségül?</p>
				<p>Badacsonyi felkacagott: - Minő gondolat!</p>
				<p>- Miért ne.</p>
				<p>Beszéljünk inkább Elekről.</p>
				<p>- Helyes. Ki tudja, nem késtünk-e máris el. Én bizony még ma írok az anyjának,
                    aztán - lesz, ami lesz!</p>
				<p>- Ahogy gondolod...</p>
				<p>A Riviéra kezdett kiürülni. Közeledett a húsvét. Túlmelegen sütött a nap. Mind
                    gyakrabban fújt a sirocco. Ladányi Gina két nap óta bezárt ablakoknál üldögélt.
                    Nehezen állta a déli szelet és ellenséges rosszkedvvel nézte a kócos, megtépett,
                    ide-oda kavargó piszkos, barnás felhőket, melyekhez elképzelhetetlen
                    magasságig kapaszkodni igyekeztek a forgó szelek örvénylő oszlopai. Porból
                    összekavarodott rohanó oszlopok, melyeknek forgatagában konfettik színes pettyei
                    és a szerpentinek még színesebb szalagfoszlányai járták a haláltáncot.</p>
				<p>- Mi se vagyunk különbek. Mi is csak hisszük, hogy oda megyünk, ahová akarunk -
                    mondja a fiatal asszony ujjal mutatva ez áldatlan látványra, de anyja
                    türelmetlenül von vállat. - Nem a forgó szél a fontos, még kevésbé az, amit maga
                    előtt hajkurász, de az, ami fújja.</p>
				<p>- Mi az, ami fújja?</p>
				<p>Gina két karjára nyugtatta fájó fejét és úgy sírdogált - fáradtan, elernyedten,
                    szárnyaszegetten.</p>
				<p>Anyja aggódva s mégis ingerülten figyeli minden mozdulatát.</p>
				<p>- Mi az, ami fújja? Hát mi lenne. Az akarat. Die Energie. Hadd csak őket. Majd
                    lesznek ők az a »nutzlos« tarka-barka papíros... Ja, ja. Sei nur ruhig... wird
                    schon aus der Hand fressen...</p>
				<p>Gina most már hangosan zokog.</p>
				<p>- Soha... soha... Pedig... - felugrik és izgatottan jár-kel, minden tárgyat
                    ide-oda tesz, csörömpöl velük, tologat a szobában, aztán két kezét tarkójához
                    szorítva, hátravetett fejjel jajdul fel: - Pedig nem akarok élni, nem, nem
                    akarok élni - nélküle...</p>
				<p>- Rezsin? - micsoda beszéd ez, »nem akarok élni nélküle?« - és Ladányiné kerekre
                    nyitja csodálkozó szemeit. - Az én leányomtól más beszédet vártam. Sei doch
                    vernünftig, mein Kind! Igen, nem azt, hogy »nem akarok élni nélküle«, de azt,
                    hogy »igenis, akarok élni vele« és ezzel rögtön a helyes gyúpontra állítod a
                    kérdést. Most pedig gyere ide. Hagyj annak a tányérnak békét, mert még eltöröd
                    és azt is meg kell fizetnünk. So, jetzt... Mondd el, hogy mi történt...</p>
				<p>- Mit mondjak? Már minden olyan jól ment. Egész biztosra vettem, hogy...</p>
				<p>- Megkér?</p>
				<p>- Nem; de hogy megkérhetem...</p>
				<p>- Rezsin?!</p>
				<p>- Mit... Rezsin?!... Nem ismered őt. Telve van bátortalansággal... és
                    előítélettel... - ezt csak magában, legtitkosabb töprengés közben, hangosan csak
                    annyit: - olyan kétségbeejtőn határozatlan!</p>
				<p>- Úgy hallom, ugyancsak könnyen határozza magát arra, hogy a pénzt kidobja.</p>
				<p>- Az más, de saját magát... Akarom mondani, hogy egy olyan lépést tegyen, ami...
                    amivel...</p>
				<p>- Mondd csak ki bátran. Nem hallja senki. Nem bírja magát elhatározni, hogy
                    mézalianc tegyen.</p>
				<p>- Mésalliance-ot tegyen.</p>
				<p>- Legyen mézaliancot. Érted jól, hogy mit akarok mondani.</p>
				<p>- Értem, de éppen ez az. Soha se fogja velem elhitetni senki, hogy aki engem
                    elvesz, az mésaliance-ot csinál.</p>
				<p>- Gróf Kárászy a Spitz Rezsint?</p>
				<p>- Ki beszél itt Spitz Rezsimről? Itt rólam van szó és egy velem egy műveltségi
                    fokon álló emberről. Mi a különbség a vadember és a kultúrember között? Az, hogy
                    a vadember lehet jó is, nemes is, eszes is, okos is, de csak kultúrember az és
                    csak az a kultúrember, aki tudását könyvből szedte ki, akinek az esze könyveken,
                    törvénykönyveken, szent könyveken élesíttetett évszázadokon át. Nos, drágám, az
                    én őseim már akkor köszörülték így az eszüket, amikor még a Kárászyé egyetlen
                    gondja az volt, - de még tán az sem - hogy a nyeregkápában jól puhuljon meg a
                    vacsorájához való lóhús.</p>
				<p>- Wie ein Buch! Úgy beszélsz, mint egy könyv. De hát ha annyira egyenrangúnak
                    érzed magad Kárászyval, miért veted úgy utána magadat? Egyáltalán, akkor miért
                    lettél keresztény?</p>
				<p>Gina türelmetlenül dobbantott a lábával.</p>
				<p>- Az más! - kiáltotta. - Az úgy van, hogy én tudom az értékemet, én tudom, hogy
                    alapjában egyenrangú vagyok a leggőgösebb arisztokratával is, tudom, hogy nincs
                    közöttünk különbség... de ők ezt nem tudják. Vagy ha tudják, letagadják és erre
                    az el nem ösmerésre építették fel egész társadalmukat. Én pedig akarok oda
                    jutni. Én be akarom bizonyítani, hogy igenis oda illő vagyok. Oda, mert észben,
                    csontban, vérben egy szemernyivel sem vagyok értéktelenebb. Igen. Be fogom
                    bizonyítani, hogy ott az én helyem.</p>
				<p>Ladányiné hamiskás hunyorgatással nézett reá.</p>
				<p>- Nekem is? - kérdezte nevetgélve.</p>
				<p>Leánya bosszúsan fordult el tőle és feleletre se méltatta. Az ablakhoz lépett és
                    egy darabig ideges kézzel dobolt rajta, majd szaggatott mondatokban zsörtölt
                    vissza a nagy karszék irányába. Szavai mint megannyi keményen pergő sörét
                    potyogtak, peregtek a csendes szobában.</p>
				<p>- Az az útálatos vén grófné! Miért kellett annak éppen, de éppen akkor
                    megérkezni, amikor a fia a legnagyobb pénzzavarral küzdött... Most persze egy
                    darabig ő uralkodik. A mama. A kegyelmes hercegnő. Azóta Elek teljesen
                    megváltozott... kerüli a társaságom... Csak azt tudnám, miért jött Kárászyné
                    olyan hirtelen, olyan váratlanul.</p>
				<p>- Talán hívta valaki, talán írt neki valaki? Mi?</p>
				<p>Gina homlokára ütött. Hogy ő erre még sohasem gondolt... Badacsonyi? Nem. Bár egy
                    idő óta ő sem olyan, amilyen lehetne. De ilyenek ezek mind. Mind egy húron
                    pendül... Még Radenbergné is... de - árulkodni? csak egy képes közülük, egy.
                    Porlay. Persze...</p>
				<p>Gina átmegy saját szobájába és itt fűzi gondolatait tovább.</p>
				<p>- Akarni kell tudni, de az akaratnak jó módját kell kitalálni, hogy úgy nézzen az
                    ki mindig, mintha a másik akarná... Ebben tudja, hogy nincs nála hiány, de azért
                    mégis nagy oka van aggódni, mert a rivierai tartózkodás véges; ha pedig
                    Kárászynénak sikerül fiát elutaztatni... akkor? Nos, akkor valószínű, hogy
                    örökre elveszítem. És csak azt nem! Uram istenem, segíts! És te Mária, asszonyi
                    szívek megértője, légy szószólóm!..,</p>
				<p>Órákig térdel, kér, könyörög, ígér. Egész valója egy fohász és egy sóvárgás, mert
                    való igaz, hogy ma már szíve legnemesebb mélyéből szeret.</p>
				<p>Mégis (vagy éppen ezért) nagy megnyugvással veszi kézbe azt a levelet, mely ma
                    reggel érkezett ügyvédjétől, jelentve, hogy gróf Kárászy Elek váltói
                    egytől-egyig az öreg Grünbaumnál vannak.</p>
				<p>Talán azért, talán mert kint a vihar alább hagyott, lassanként enyhül idegessége
                    és gyötrő kételyei helyét újra önbizalom és hadi tervei kezdik betölteni.</p>
				<p>Legkisebb gondot maga Kárászy okozna, hisz érzi, hogy - mostani viselkedése
                    dacára - az is alaposan »meg van már fogva«, aztán meg Badacsonyi nagy
                    szolgálatot tett neki, amikor első beszélgetésük alkalmával a fiatal ember
                    egyéniségének kulcsát a kezébe adta, azt mondván róla, hogy »majdnem«.
                    Tökéletesen igaza volt. Ezt mostani viselkedése is bizonyítja - ám az ilyen
                    egyénekkel szemben végeredményben mindig fog győzni az, akinek erős az
                    akarata... Csakhogy... csakhogy most itt van az anyja... és az is tud akarni!
                    Istenem, de tudhat!... Gina szinte megborzong e gondolatra...</p>
				<p>Tehát az öreg grófné... Először is azt kell a lábáról levenni - de hogyan?... Mit
                    tud róla? Semmit. Pedig ahoz, hogy az ember valakivel szemben »felülkerekedjék«,
                    feltétlenül kell gyöngéjét vagy erősségét (ami sokszor egyre megy) ösmerni...
                    Gina kínosan keresgél emlékeiben, mit is hallott valaha Kárászynéról? Keveset.
                    Alig számottevőt. De mégis... egyszer, Badacsonyi említette, hogy miniszter
                    korában mennyi gondot okozott neki egy kápolna, melyet a grófné semmi áron sem
                    engedett egy új út vonalában lebontatni... Tehát vallásos... esetleg több annál;
                    fanatikus... Mily szerencse lenne!... és Gina gondolata ezer bogot köt, bont
                    azon a hálón, amit a félelmetes öreg grófnéra vágyik teríteni... Váratlanul
                    segítőtársa érkezik: Sólyom személyében.</p>
				<p>- Jóska, kedves jó fiam, honnan érkezel? - örvendezik neki, amikor kopogtatására
                    az ajtót kitárja. - Az Isten küldött Jóska... Gyere, gyere... de hogy én
                    mennyire örvendek!... - s már viszi, vonja is hajdani játszótársát ahoz a kis
                    meghitt zugolyhoz, mely szobájából a tengerre gyönyörű erkélyt képez.</p>
				<p>Pár percre szinte felejti súlyos gondját, hogy egészen jó barátja lényével
                    törődjék... Milyen sápadt, beteges... Hol van a hajdani víg, pirospozsgás
                    gyerek? Ez a hajlott hátú, sovány, ijesztő sovány fiatal ember izzó szemével,
                    két mély ránccal a szája mellett. - Jóska... igazán... mondd már, hogy jutottál
                    idáig?</p>
				<p>- Idáig? - Különös, hogy amint együtt voltak, önkénytelenül rögtön azon a nyelven
                    beszéltek egymással, mint hajdan. Szerzetemig?...</p>
				<p>- Addig. Engedd, hogy kérdezzek. Szerelmes lettél... Mondtad... de - kibe?</p>
				<p>- Nem mindegy az? Úgy hiszem, azt is mondtam, hogy »az elérhetetlenbe«...
                    Maradjunk ennél.</p>
				<p>- Az elérhetetlent pedig úgy hívják, hogy gróf Györgyi Marie-Louise - folytatta
                    Gina könyörtelenül. A fiatal szerzetes kelletlenül nézett el feje felett a
                    tenger messzeségeibe, de az asszonyt ez se vette ki sodrából. - És ő - mondd -
                    nagyon szeretett?</p>
				<p>- Rezsin, kérlek!...</p>
				<p>- Tehát nagyon szeretett... De hát akkor miért nem vetted el? - Sólyom felugrott
                    és fájdalmasan vonagló szenvedélyes ajakkal kiáltott:</p>
				<p>- Én? Sólyom Jóska?... gróf Györgyi Maria-Louiset?...</p>
				<p>- Miért ne?</p>
				<p>- Mert... mert... ez nagy szerencsétlenség lett volna...</p>
				<p>- Reád nézve?</p>
				<p>- Reám?! ki kérdené? - De - reá...</p>
				<p>- Ha szeretett...</p>
				<p>- Gina, ne kínozz. Értsd meg... Tegyük fel, de csak tegyük fel, hogy szeretett,
                    ám ez a lehetőség semmit sem változtatott azon a tényen, hogy egészen más volt
                    az én világom és más volt az övé. Én egy kis gazdatiszti sarjadék, ő
                    nádorispánok leszármazottja... amellett én is szegény, ő se gazdag, de - joggal,
                    óh! milyen joggal! - nagyon nagy igényű! Mindezt latba vetve, hogyan tehettem
                    volna, hogy őt magamhoz láncoljam, magamhoz levonjam...</p>
				<p>- De ha szívesen ment volna?</p>
				<p>- Annál kevésbé volt szabad ez áldozatot tőle elfogadnom...</p>
				<p>Gina nevetve vetette fejét hátra.</p>
				<p>- Na látod, ezt én már nem értem. De nem is kivánom érteni. Lásd, én a te
                    helyedben addig viaskodtam volna az élettel, amíg annak a grófnénak
                    megtiszteltetés lenne, hogy a feleségem - akarom mondani, egy nagy és híres
                    ember felesége lehet.</p>
				<p>- Nagy és híres... Mint mi? Mint tudós? Mint professzor? Mint feltaláló? Mint
                    mi?</p>
				<p>- Akármi.</p>
				<p>- Csakhogy az a baj, hogy egyiknek nagyságát se értené meg, tehát egyiket se
                    fogadná el nagyságnak. Tudod miért? Mert egyik pálya sincs az ő életrendjükbe
                    osztva.</p>
				<p>- Hát mi van az ő életrendjükbe osztva?</p>
				<p>- Ezer más, amire viszont én nem volnék alkalmas és amit én nem fogadnék el mint
                    kiválóságot. Hidd el, Rezsin, jól van ez így...</p>
				<p>- Jól, ha jól. De mondd, ő is belátta?</p>
				<p>Fáradtan, tompán jött a válasz.</p>
				<p>- Nem kérdeztem. Sohasem kérdeztem...</p>
				<p>- Óh, ti fajmagyarok, - mormolta Gina fogai közt - óh, ti renitensei az életnek,
                    akik mindig a lemondásban, a szép halálban látjátok a nagyságot és ezért mindig
                    találtok jó kifogást reá.</p>
				<p>- Gina!</p>
				<p>- Ejh mit! Élni, barátom! élni, élni kell. Az élettől kell kierőszakolni mindent,
                    ami azt diadalmassá tegye, nem pedig »lemondani«... Utálom a lemondást!...</p>
				<p>- Jól mondtad az imént, hogy ezúttal nem értjük meg egymást.</p>
				<p>- Hát nem is. Mert én azt tartom, hogy az egyén... még precizebben, hogy vannak
                    egyének, akik jogot tarthatnak mindenre.</p>
				<p>- A mások boldogtalanságára is?</p>
				<p>- Másokat megbecsülök. Másokkal igyekszem jónak lenni. Másoknak békét hagyok, -
                    másokért buzgón imádkozom, - de az ördögbe is! Mások ne merjék az én felfelé
                    törekvésemet akadályozni.</p>
				<p>- Úgy? Tehát neked a felfelé törekvés egyenértelmű a diadalmas élettel?</p>
				<p>- Miért ne? - kiáltotta Gina csökönyösen.</p>
				<p>- Helyes. Csakhogy... Tudod mit, Rezsin - és a fiatal pap hangjában a régi tréfa,
                    a régi pajtáskodás csendült - tudod mit? Valahányszor ezután el fogod érni azt,
                    ami után törtetsz, ajánlom, hogy küldj el hozzám egy »ex votot« Pannonhalmára.
                    Igen. Egy ezüstből vert könyököt... hogy nevedben az oltárra tehessem...</p>
				<p>A fiatal asszony elvörösödött, de azért erőltetett nevetéssel fogadta a vágást;
                    majd újra kérdezősködni kezdett:</p>
				<p>- Tulajdonképpen hogy kerültél ide?</p>
				<p>- Lourdesból jövök.</p>
				<p>- Lourdesból? - Hogy ő erre még nem gondolt. Persze. Lourdes. Az olyan jól
                    hangzik.</p>
				<p>- Kár, hogy a zarándoklaton járt keresztény papnak nincs az a kiváltságos
                    helyzete, mint a Mekkában járt hodzsának.</p>
				<p>- Isten ments.</p>
				<p>- Már megint!... Gyógyíthatatlan vagy, úgy látom.</p>
				<p>- Te is, vagy nem?</p>
				<p>Gina nem felelt rögtön, mert azon tünődött, hogy vajjon nem lenne-e jó hatással
                    Kárászynéra, ha őt ezzel a szentéletű, egészen kiváló pappal tudja jó
                    barátságban. Feltétlen határozta el s ezért kérlelni kezdi:</p>
				<p>- Gyere velem át Montéba.</p>
				<p>- Hová gondolsz!</p>
				<p>- Tegnap láttam ott a bécsi nunciust.</p>
				<p>- Lehet... de...</p>
				<p>- Semmi »de«. Nem kívánom, hogy a kaszinó küszöbét átlépd...</p>
				<p>- Na, nem bánom, csak előbb anyádnak szeretnék köszönni.</p>
				<p>- Helyes. Menj be hozzá, amíg átöltözöm.</p>
				<p>Mire a vonatba ültek, Sólyom már aprólékosan be volt avatva Gina összes
                    szívügyeibe, aggályaiba, kételyeibe, mert Ladányiné boldogan könnyített
                    titkokkal túlterhelt lelkén.</p>
				<p>- Egész kellemes lehet néhanapján meggyónni - mondta búcsúzáskor, bár, persze
                    sohasem jutott volna eszébe ezt komolyan megcselekedni. Gina se késett
                    szívügyeinek feltárásával. Szinte mintha egy kis jóleső hiúság is vegyült volna
                    őszinteségébe, hogy az előtt az ember előtt, aki őt még mint a kis »kócos
                    Rezsint« ismerte, íme, gyönyörű »Paquin« öltözékben, »Reboux« kalaposan, egy
                    grófról beszélhetett, aki máris vőlegénye lenne, ha...</p>
				<p>- Ha... Tudod, Porlay... meg Badacsonyi... Úgy volt az, hogy... Aztán megjött az
                    anyja... - és a szép asszony nekimelegedve hadart, magyarázott. Nevek, nevek.
                    Panaszok, vádak, feltevések tarka áradata jött, torlódott piros ajkairól, míg
                    végre a szegény fiatal papnak csak úgy zúgott tőle a feje. De egyszerre csak a
                    szó közepén elhallgatott és elgondolkozott.</p>
				<p>- Megvan! - kiáltá aztán, éppen amikor vonatjuk Monte Carlo előtt lassítani
                    kezdett. - Nézz csak balra. Láttad azt a kis, pici templomot, ott a szikla
                    oldalán? Valaki azt mondta róla, hogy ez az egyetlen hely, amely ebben a kis
                    országban nem az ördögé. Nos, ebben a kis templomban fogsz te holnap misét
                    mondani.</p>
				<p>- Én?</p>
				<p>- Igen... Igen... Igen! Na, nézd édes, édes Jóska, a kedvemért. Gondold meg,
                    egész életem boldogsága ettől függhet... Egy misét... Csak nekünk,
                    magyaroknak.</p>
				<p>Micsoda diadalmas érzés volt az, elől lépkedni Kárászy Emánuel gróf özvegyével,
                    háta megett pedig Badacsonyit, Porlayt, Jákházyt, a Kárászy testvérpárt és még
                    néhány hirtelen összetoborzott honfitársat tudni, akik mind, mind csak általa
                    juthatnak egy szép magyar prédikációhoz. Mert Gina nagyon jól tudta, hogy bár
                    ezek közül a legtöbben - otthon - mindenféle kifogást tettek volna, hogy a
                    templomot elkerüljék, de itt a messze idegenben, valahogy mégis meghatva,
                    megtisztelve érezték magukat, hogy ott lehettek egy ilyen »exkluziv«
                    ünnepélyen.</p>
				<p>De még egyébre is gondolt. Valamire, ami meghívott vendégeiből - mert hisz
                    tulajdonképpen azok voltak - a csodálat, a meghatottság, a lelkesedés moraját
                    váltotta ki. Ime a templomba érve: földtől a boltívek tetejéig, de még szőnyeg
                    helyett a mozaik köveken is, csupa, csupa virág, széles, vörös, fehér és zöld
                    csíkokba válogatott virágok, levelek sok-sok ezre fogadta őket, tompította
                    lépteik zaját, zárt ölelő bűvkört körülöttük.</p>
				<p>Mindenki néma fejbólintással, titkos kézszorítással, könnytől csillogó szemekkel
                    igyekezett Ginának háláját kifejezni. Ő azonban - bár az elért siker szédítő
                    mámorát érezte lüktetni, zakatolni szívében, torkában és a gyönyörűségtől szinte
                    tántorogva vánszorgott imazsámolyához - mégis alázattal lehorgasztotta fejét és
                    húnyta le szemeit. Száját meg egészen belefektette imakönyvébe, mert hiába
                    harapta azt véresre, mosolya csak újra és újra ott játszadozott mozgó orrcimpái
                    körül. De, aki feléje nézett, mégse látott egyebet, minthogy egy nagyon
                    egyszerűen öltözött, szerény, ájtatos fiatal nő úgy el van merülve imájába, hogy
                    környezetét szinte-szinte felejti.</p>
				<p>Kárászy grófné legalább ezt a megjegyzést tette magában róla és nagyon kellemesen
                    volt ettől meglepetve. Ezért mise után, különben is a Sólyom gyönyörű beszédének
                    hatása alatt állva, már ő lépett Ginához és karját karjába fűzve: - Mondja,
                    kedveském... - így kezdte beszédét.</p>
				<p>Az a kis templom csodát tett valóban és mikor Gina egy heti lankadatlan utánjárás
                    eredményekép még azt is elérte, hogy a nuncius végre is elfogadta meghívását
                    egy villásreggelihez, nos akkor, Nandine hercegné már éppen filozófálni kezdett,
                    mondván:</p>
				<p>- Belátom, hogy nem kellene pápábbnak lenni a pápánál... - és ez tőle máris nagy
                    engedményszámba mehetett.</p>
				<p>De nálánál is merevebben viselkedett Ginával szemben a leánya, Heléne grófné; az
                    a mindenkivel egyformán kedves, jólelkű Heléne. Ennek pedig az a magyarázata,
                    hogy Porlay befolyása alá került, az pedig még mindig ádáz gyűlölettel volt
                    eltelve a szép asszony iránt, először, mert nem tudta neki megbocsátani, hogy
                    idő előtt merészelt kiábrándulni vele szemben, aztán és tán főként, mert ahoz a
                    vérbeli, máglyagyújtó antiszemiták fajtájához tartozott, akik semmiféle érvét,
                    vagy kivételt nem hajlandók elfogadni. Végül, mert félt, hogy az öreg grófné még
                    kevésbé egyeznék leánya férjhezmenetelébe, ha fia is kedve ellen házasodik. Ő
                    pedig első perctől, hogy meglátta, tudta, hogy vagy Kárászy Heléne lesz a
                    felesége vagy senki.</p>
				<p>- És maga a hős? Elek?</p>
				<p>- Meg van babonázva - mondta róla nővére megvetéssel; és alkalmasint igaza volt,
                    mert az az ember, aki négy héttel ezelőtt még fűnek-fának hajlandó volt
                    kijelenteni, hogy: Soha, soha! Engem ugyan ne féltsenek, mert arra nem lenne
                    eset! Még szeretőnek se vettem magamnak zsidó asszonyt... soha. Esküszöm, hogy
                    soha. És most? Bibliai előadásokat tart és kevés történelmi tudással, de annál
                    őszintébb meggyőződéssel bizonyítgatja, hogy »hiszen, ha úgy vesszük, valaha,
                    valaha, mindannyian zsidók voltunk«.</p>
				<p>Porlay úgy vélte, jó lesz egy nagy ütőkártyát kijátszani.</p>
				<p>- Vegye reá őhercegségét, hogy a vén Spitznéhez elmenjen - sugdosta Jágóhoz méltó
                    buzgalommal. De Heléne szinte megdermedt az ijedtségtől. Anyjának ő ilyet
                    indítványozzon? A száján nem jönne a szó, még ha akarná sem.</p>
				<p>Porlay aggódva nézett reá.</p>
				<p>- Mi lesz, ha maga Heléne, a saját ügyében is ilyen bátortalan? Ha anyja elé
                    azzal se mer majd lépni?</p>
				<p>Heléne pirulva mentegetődzött, hogy az más.</p>
				<p>- Persze most nem. Most még nem... korai lenne... de, később... Igen... Aztán meg
                    Kárásztón... ott van a jó Imecske apát úr, az majd segít. Egyelőre úgy-e az a
                    legfontosabb, legsürgősebb és legkívánatosabb, hogy azt a »betolakodó nőt«
                    sikerüljön kiütni a nyeregből.</p>
				<p>A véletlen úgy akarta, hogy mindezt ők ketten a mentonei virágpiacon beszéljék
                    meg, az a »betolakodó nő« pedig éppen ott álljon az egyik virágos bódé
                    ponyvafala megett. De ezt sohasem tudta meg senki, mert lám, tiz perc multával
                    már a város egészen más részében találkoztak Ginával, aki egy gyönyörű anemona
                    csokorral sietett Helénehez.</p>
				<p>- Úgy emlékszem, ezek kedvencei, kedves grófné - mondta, mialatt mosolyogva,
                    kedveskedőn nyújtotta virágait a fiatal leány felé!</p>
				<p>Mert még nem jutottak a tegezéshez. Porlay gondoskodott erről. Gina pedig úgy
                    érezte, hogy most már ráér várni. De cselekedni kell. Először is, Elek...</p>
				<p>Elek, aki ezalatt ott lesfelezett a montecarlói állomáson és türelmetlenül várta
                    a mentonei vonat érkezését.</p>
				<p>Ma jó napja volt. Nyert. Úgy érezte, hogy erre szüksége van, ezer oknál fogva.
                    Főképpen azért, mert szerelmes lelkéről levette a »muszáj« fogalomnak piszkát.
                    Gazdagnak érezte magát, pillanatnyilag; és ez teljesen kielégítette, mert
                    hiszen, végre is hol van az megírva, hogy ezután nem csupa ilyen pillanatokat
                    tartogat részére jó szerencséje?</p>
				<p>Pedig tulajdonképpen nem is volt vérbeli kártyás.</p>
				<p>Sokszor megesett, hogy ugyanolyan elkeseredett hangulatban lépett egy-egy
                    játékterembe, mint... munkás a gyárba. Ilyenkor elképzelt egy nyugodalmas szép
                    otthont, ahol van minden, anélkül, hogy az ember »megdolgozzon« még a
                    legszükségesebbért is. Mint eddig. Mint apja halála óta mindig.</p>
				<p>Pedig csak egyszer kellene egy akkora tőkéhez jutni, hogy Kárásztó lábra
                    állhasson... Az a kölcsönöktől, bérlőktől csunyán megviselt, gyönyörű Kárásztó!
                    Ősrégi tornyával, kényelmes termeivel, melyekre bizony nagyon is reáférne egy
                    kis restaurálás. De, az ilyesmire, fájdalom, sohasem telt, eddig.</p>
				<p>Eddig?!</p>
				<p>A fiatalember elgondolkozva mérte az állomás hosszát. Tulajdonképpen mire is telt
                    eddig? Adósságra - jött a felelet, az öngúnyolás rejtett mélységeiből.</p>
				<p>És, ha azt vesszük, hogy tíz év óta szabóját, cipészét, az ékszerészt, a
                    borkereskedőt és még számtalan más szükséges rosszat, mind-mind csak itt-ott
                    cseppenő törlesztésekkel szoktatta türelemre, - nos, akkor be kell látnunk, hogy
                    e vallomás megfelelt a tényállásnak.</p>
				<p>Aztán meg ott volt a család. Anyja és nővérei, akiknek hozományából időnként nagy
                    darabokat sodort el egy-egy hirtelen támadt kártyaadósság örvénye, de akiknek
                    viszont apró költségeit a legnagyobb gavallérossággal sietett mindig
                    kiegyenlíteni. S ha a családi ékszerek zöme régesrég meg is találta útját
                    külföldre, a Kárászy grófnőket még sohase látta egylovas kocsiban ülni
                    senki.</p>
				<p>- Ah, csak egyszer, valaha, rendbe jöhetni! - sóhajtott Elek szíve mélyéből;
                    mert, egy idő óta végtelen undort érzett minden iránt, ami távol állt a
                    filiszterségtől... Csak egyszer hátat fordíthatni Monte Carlónak, a világ összes
                    kártyaszobáinak, galamblövészetnek, lóversenynek. Ülhetni csendesen otthon: 
                        vele!... A legszebb, legokosabb asszonnyal e föld
                    kerekén... Ezenkívül? Mi kelhetne még? Egypár jó ló?... Kényelmes karszék?
                    Kitünő szakács?... Körülbelül. És mint foglalkozás?... Mert foglalkozni
                    valamivel muszáj. Tehát mivel? Méhészettel? vagy inkább
                    selyemhernyó-tenyésztéssel? - töprengett, de ezt még nem tudta megállapítani,
                    mert mindkettőt izgatón érdekesnek vélte. Csak egy látszott bizonyosnak, hogy:
                        az az élet! az az igazi
                    élet!... nem pedig az, amiben tiz év óta erőlködik, fárad, evickél és fuldoklik.
                    Ma nem. Hála Istennek, ma nem. Százezer frank. Annyi. Sőt még valamivel több
                    is.</p>
				<p>Még soká fogják a Rivierán emlegetni azt a tizenötszörös »passe«-t, amely e
                    vagyonhoz segítette.</p>
				<p>Milyen szabadnak érzi magát. Semmi sem nyügözi. Semmi sem bénítja. Szabad ura
                    akaratának. S mindennek miért érzi úgy az édességét?</p>
				<p>Kárászy önkénytelenül kitárja a két karját, mintha valakit keblére akarna ölelni.
                    A járókelők meglepetve néznek reá. De ő ezt nem veszi tudomásul, ő most csak
                    egyre gondol, egy érzést enged úrrá lenni egész valóján - felszabadult énjének
                    diadalérzetét.</p>
				<p>Ó, az a tudat, az a mámorítón boldogító tudat, hogy nem azért fogja Ladányi Ginát
                    élettársul kérni, mert az az asszony gazdag, de azért, mert igazán, lelke
                    mélyéből szereti. Nem a szükség parancsára hallgat, de a szívére. Milyen
                    boldogító, szédítőn szép gondolat! Micsoda nagy érzés!</p>
				<p>Ha Elek grófot valaki e percben megkérdezte volna: mit szeretsz rajta?...
                    bizonyos, hogy lelkes áradozással sorolta volna fel a szép fiatal asszony
                    szépségét, eszét, műveltségét, jóságát, csak egyet nem említett volna, mert maga
                    sem tudta létezését, pedig az volt a lényeg, az volt az alapja, magyarázata,
                    természetszerűsége az ő nagy vonzódásának: a Ladányi Gina egész egyéniségében
                    megnyilvánuló szívósság. Az a csodás, ösztönszerű és mégis céltudatos - őseitől
                    öröklött - szívósság, amely mint mágnes a játékhalacskát, úgy űzte, húzta,
                    vonzotta, irányította és szolgáltatta ki Kárászy Eleket - az erősebbnek.</p>
				<p>Szerencsére ezt Gina alig, Kárászy meg éppen nem is sejtette. Ő csak arra
                    örvendezett, hogy tiszta nagy szerelme erősebb volt előítéleténél és leküzdötte
                    azt.</p>
				<p>- De még annál is erősebb, - biztatta magát mosolyogva - mert most már még a mama
                    előítéletével sem fogok törődni...</p>
				<p>Ő nem, de Gina. Ki hitte volna? Kárászy kétségbeesve kísérelt meg érvet érvre
                    halmozni. Mindhiába. A fiatal asszony hajthatatlan maradt. Még arra sem volt
                    hajlandó, hogy ne folytassa útját.</p>
				<p>Tíz perccel előbb érkezett Mentoneból s most várt, hogy Nizza felé induljon.</p>
				<p>- Hát ez igazán kegyetlenség! - panaszkodott Kárászy, aki egy óra óta növekvő
                    izgatottsággal leste érkezését, s mikor végre megpillantotta, még azt se várta
                    be, hogy a kocsi megálljon, hanem mint egy száz meg száz rózsától illatozó
                    csokrot, úgy dobta fel a lassan beguruló fülke felé vallomását. Gina elsápadt s
                    könnyei ott csillogtak gyönyörű szemeiben, de azért némán rázta fejét. Mikor
                    összeszorult torkán végre nagy nehezen ki bírta húzni a szót, csak annyit
                    felelt:</p>
				<p>- Vagy, vagy...</p>
				<p>- De hát nem szeret?</p>
				<p>Erre a szóra azok a szép könnytelt szemek néma szemrehányással, fájdalmas
                    sóvárgással mélyedtek tekintetébe és óh, mily jól esett volna csókba fullasztani
                    azt a mély sóhajtást, amely ikertestvére lehetett volna egy felzokogásnak. De
                    Gina, íme már ismét a kocsi hágcsójára lépett s szó nélkül készült a
                    távozásra.</p>
				<p>- Mit törődjünk anyámmal? - lázadozott a gróf. - Teljeskorú vagyok. Szabad ura
                    cselekedeteimnek. Különben is, higyje el, tudom, esküszöm, ha egyszer a
                    megmásíthatlan ténnyel áll szemben...</p>
				<p>De a lassan induló fülke ablakából büszkén, hangosan vág le a felelet:</p>
				<p>- Én nem lopom be magam sehová!</p>
				<p>Kárászy futni kezdett a vonat mellett.</p>
				<p>- Mondja? Parancsolja! Mit tegyek?</p>
				<p>- Beszéljen a mamával - mondta gúnyosan.</p>
				<p>- Előbb még egyszer hallgasson meg.</p>
				<p>- Nem.</p>
				<p>- Holnap Nizzába jövök.</p>
				<p>- Megtiltom!</p>
				<p>- De hát akkor?</p>
				<p>- Irni fogok.</p>
				<p>És Kárászy elfúló lélegzettel, kétségek között gyötrődve néz a vonat füstje
                    után... ám elhatározása csak újabb gyökereket ver a lelkében.</p>
				<p>Kárászy Emánuel gróf özvegye, Zarándy Nandine hercegné, átkiáltott leányához:</p>
				<p>- Heléne!</p>
				<p>- Igenis, mamuskám. Mingyárt - hallatszott. Erre azonban a hercegnő felszisszenve
                    ugrott fel helyéről.</p>
				<p>- Mingyárt?! - visszhangozta. - Mingyárt?! - s már ott is állt leánya előtt
                    haragtól lángoló tekintettel, kezében egy hosszú cipőgombolóval, amelynek
                    nikkelhorga fel-felvillant, amikor izgatottan hadonászott vele.</p>
				<p>- Mingyárt?! - ismételte újra és újra mind hangosabban, tagozottabban ejtve ki a
                    szót, úgyhogy valahányszor megismételte, mindannyiszor több megbotránkozást,
                    több szigort, több kérlelhetetlenséget és több csodálkozást tudott beléje tenni,
                    míg végre a szegény fiatal leány holtsápadtan hátrált előle a falig s félve,
                    szipogva pislogott haragvó szülője felé.</p>
				<p>Kárászyné egy fél lépésnyire állt meg tőle. Egy fejjel nagyobb volt leányánál,
                    erős, tagbaszakadt, hatalmas teremtés, óriás lábakkal, amelyek még a valóságnál
                    is szélesebbnek látszottak, mert legtöbbnyire férfiszabású cipőket viselt.
                    Határozott, hangos, kiméletlen lépéséhez illő széles, alacsony sarku, tompaorrú,
                    gombos cipőket.</p>
				<p>Ruházatában se sok volt a nőiességből. Magas keményített gallérokat hordott és
                    panamakalapot. Kezén vastag, kelleténél két számmal nagyobb szarvasbőr keztyűt.
                    Napernyő helyett erős kampósbotot. Arca, mely valaha szép lehetett, ma már -
                    hatvan éves korára - eldurvult és rezes lett, csak a szemei villogtak,
                    fénylettek a régi eréllyel, értelemmel, szépséggel. Csodálatos szemek valóban.
                    Egyszer lángpallos, másszor fekete bársony. Mint ahogy csodálatos lény volt
                    őmaga is. Egyik percben istennek haragos villáma, máskor csupa önfeláldozás.
                    Jóság? Nem. Talán soha. De csupa kötelességérzet és becsület. Valahogy nem
                    tudatosan, de sugallatszerűen arról volt meggyőződve, hogy őt őrnek küldte a
                    Gondviselés a földre, őrkereszténynek, őranyának és még sok-sok más tradíciók,
                    társadalmi erkölcsök stb. stb. őrének. És ő e küldetésnek, törhetlen eréllyel,
                    kíméletlen szigorral és sztoikus elszántsággal igyekezett megfelelni. Gyermekei
                    imádták - nem is merészkedtek volna nem imádni! - és
                    reszkettek tőle. A távolabbállók azonban nem nagyon keresték a társaságát, mert
                    »ha Nándi bácsi megharagszik, - és milyen hamar meg szokott haragudni - akkor
                    Isten legyen mindenkinek irgalmas«. Ebbéli félelem tartotta valószínűleg a
                    kérőket is távol, annál inkább, mert a legidősebb leányának Andorinenak férje,
                    báró Csetneky Pál, hajmeresztő részleteket szokott anyósa zsarnokságáról
                    el-elbeszélni. A többi leánynak nem jó »reklám« valóban!</p>
				<p>Igy történt, hogy Jolán grófné immár harminc éves lett, Evelin még annál is
                    idősebb. Csak Heléne van még a huszas évek napos oldalán. De ő meg mit akar?
                    Flirtel egy Porlayval. Hallatlan!</p>
				<p>A hercegné sokat ült szobájában, mert mindig nagy posta várt elintézésre és
                    különösen ma, át akarta gondolni a dolgokat. Hogy is állt mindez? Egyik oldalon
                    Elek az ő »zsidkájával«, másik oldalon Heléne azzal az alig született Porlayval.
                    Szörnyű. Hazulról pedig egyik kétségbeesettebb levél a másik után... Kárásztóról
                    megszökött a bérlő. Eveline még mindig zárdára gondol.</p>
				<p>- Az a szép, egészséges leány! Isten bűnül ne vegye tőlem, de én ezt igazán
                    véteknek tartanám. - És mivel nem látta senki, egy forró könnycsepp esett
                    levelére, azokért az unokákért, akik talán soha-soha sem születhetnek. De aztán
                    Helénére gondolt, akinek még kevesebb jutott az életből, mint nővéreinek, ő
                    gyermek volt, amikor apja meghalt, azontúl pedig csak a »décadence« következett.
                    Neki már sohasem telt szép farsangolásra. Csak emitt-amott egy falusi bál,
                    valamelyik nővére átalakított ruhájában. Huszonhárom éves és még alig ösmert
                    valakit. Persze így nem csoda, hogy az első jó kinézésű férfi megtetszik neki.
                    Az ördögbe is! Ha már így hozta a sors, legalább lenne az az ember gazdag. De
                    ötszáz hold?... Apja kamarás. Szép. De az anyja?... egy mészárosnak a leánya.
                    Aztán meg ezek a Porlayak. Rettenetes egy faj ez. Négyszáz év óta el van velük
                    árasztva Magyarország, mindenütt találhatók, de seholse tesznek számot. Szörnyű!
                    Hát köszönöm szépen. Nem. Nem. Ez az egész Porlay-kombináció lehetetlen.
                    Le-he-tet-len! Még ma végét kell vetnem a... Ezektől a kérdésektől sarkalva
                    kiáltott volt át leányához és kapta válaszul a megszokott és megkövetelt vak
                    engedelmesség helyett, azt a végzetes »mingyárt«-ot. Ott állt tehát leánya előtt
                    szélesen, alaposan, erőteljesen, elmozdíthatlanul mint egy öreg tölgyfa
                    lombtalan törzse; leánya pedig törékenyen, vékonyan, keskeny arca még
                    keskenyebbé válva az ijedtségtől, remegve várta a történendőket.</p>
				<p>- Szeretném tudni, - jött a sápadt gyermek felé, széles vállakon nyugvó hatalmas
                    torokból, - szeretném tudni, kinek a befolyása alatt áll, hogy így szembe mer
                    szállni az anyjával... velem?! - Semmi válasz. Heléne
                    ideges kézzel tépegeti zsebkendőjét, Kárászyné durván rántja el tőle:</p>
				<p>- Ne rontsa. Nem maga vette. Nézzen a szemembe. Hallja? Nézzen a szemembe és
                    feleljen: Mit akar maga azzal a ficsurral? Mi?...</p>
				<p>- Nem értem...</p>
				<p>- Dehogy nem érti. Nagyon is jól érti. Na. Egy-kettő... Mit akar azzal a
                    ficsurral?... Szereti?... Nem felel?... Újra kérdem. Mert akarom tudni:
                    szereti?... Úgy? Még most sem felel... Jól van. Ez is felelet... Sőt nagyon
                    kedvemre való felelet, mert a némaságából látom, hogy mégis van magában
                    szégyenérzés... Igen, igen... maga szégyenli... És nagyon jól teszi, hogy
                    szégyenli ezt a bolondságot...</p>
				<p>- De mamuskám...</p>
				<p>- Semmi mamuskám... Most már megtiltom, hogy szóljon. Soha többet. Értette?...
                    soha többet meg ne halljam, hogy maga ennek az embernek a nevét kiejtse...
                    Soha!</p>
				<p>- Ne is lássam?</p>
				<p>Kárászyné egy pillanatra elgondolkozik, de aztán nyugodtan adja ki a
                    parancsot:</p>
				<p>- Igen. Míg itt vagyunk éppen úgy beszéljen vele, ha úgy hozza a sora, mintha
                    semmi sem történt volna. Ne adjunk a világnak beszédanyagot, - és ne képzelje az
                    a mészáros-ivadék, hogy észrevettem az ő szerelmes szemeit, amivel egy Kárászy
                    grófnőre merészkedik nézni. Nem lelkem, ennél már igazán nagyobb urak vagyunk.
                    Magyarországban ő megy jobbra, mi meg balra - és ezzel vége. Megértette?</p>
				<p>- Meg.</p>
				<p>- Nagyon örvendek. Ehhez tartsa magát, különben...</p>
				<p>- Különben? - kérdi Helén alig mozgó halovány szájszéllel.</p>
				<p>- Különben, - és az anyai kéz vaskapocsként nehezedik vállára - különben maga
                    talál besétálni abba a zárdába és nem Eveline... ezt igérhetem magának.</p>
				<p>A fiatal leány megtántorodva kapott a legközelebbi szék támlájához, - de anyja
                    most már nem is törődött vele, - ismét szobájába ment, mert ajtaján kopogtatást
                    hallott.</p>
				<p>- Entrez! - kiáltotta határozott, erélyes hangján, mire a postás két ajánlott
                    levéllel lépett eléje. Az egyik Nizzából jött, - lehet üzletből, - hirdetés,
                    vagy efféle, de ez?</p>
				<p>Némi izgalommal keresgélt pápaszeme után, mert tapasztalatból tudta, hogy
                    ügyvédje írása mindenkor migraint jelent. Ám most, még ennél is többet
                    jelentett. Kicsi híján - ájulást. Hisz íme, Böszörményi úr alázattal tudatta,
                    hogy egy Grünbaum nevű ismeretlen »jebi« összevásárolta Elek gróf összes
                    váltóit, körülbelül háromszázötvenezer forint értékben, és most könyörtelenül
                    felmondta valamennyit.</p>
				<p>A kegyelmes asszony szájához szorította zsebkendőjét, hogy hangosan fel ne
                    sikoltson.</p>
				<p>- És most mi lesz? Háromszázötvenezer forint? Igy, egyszerre? Hirtelen?... Hozzá
                    még Elek itthon sincs. Marseillebe rándult és csak két nap mulva várhatjuk
                    vissza. Különben is, mit tehet Elek? Igaz, hogy most van pénze, de mi az ilyen
                    összegekhez képest?</p>
				<p>Kárászyné visszadőlt karszékén és lehúnyt szemmel képzelte el mindazt a
                    borzalmat, aminek feltartózhatlanul jönni kell, a teljes tönkremenetelt, -
                    Kárásztó kényszereladását, neki és leányainak társadalmi lecsúszását. -
                    Borzasztó! Irtózatos! - nyögte egyre-másra. - Borzasztó. - Aztán sorra vett
                    minden lehetőséget. Honnan várhatna segítséget? Csetnekytől? Ki van zárva.
                    Sokkal önzőbb. De meg az összeg túlnagy is. Pedig... van neki. Sokja... nagyon
                    sokja van. De... - Istenem, - sóhajtott - ilyen esetben hogy összetart a zsidó!
                    de mink?... A zsidó?... - akadt meg eszében. - A zsidó?! - és egyszerre maga
                    előtt látta a szép, a szerelmes, a gazdag Ladányi Ginát... De nem. Ez
                    lehetetlen... egy Kárászy... És mi, mindannyian... Köszönöm szépen. Nem kérek a
                    rokonságból... - Újra előveszi ügyvédje levelét, újra olvassa. -
                    Háromszázötvenezer forint... - mondja. - Ez a csőd! A végleges bukás... Eveline
                    zárdában... De nem... Még az sem... Hisz nem mehet be, nem veszik be úgy, -
                    hozomány nélkül... Hát akkor mi?... Porlay?... Ezzel rajtunk nincs segítve,
                    legfeljebb Helénen... Az is kérdés, mert hiszen él az apja... szó sincs tehát,
                    hogy egy ekkora összeget folyósítani tudna... Háromszázötvenezer forint...
                    háromszázötvenezer forint... - zúg, kong, kalapál a fejében szünet nélkül,
                    növekvő kétségbeeséssel.</p>
				<p>Mivel oly rég nagy csend van, Heléne lábujjhegyen, félve, aggódva néz be
                    hozzá.</p>
				<p>- Ki az? - riad fel az öreg hölgy és e mozdulattal a másik levél a földre csúszik
                    öléből. Leánya siet azt visszaadni. Hogy szeretné megkérdezni anyja feldúlt
                    vonásainak okát, - ha merné. De ez az, ők soha, semmi körülmény között nem
                    mernek anyjuktól bizalmat kérni, még kevésbé előtte lelki világukat feltárni, -
                    és így a szeretet, mindig, mindig miként az a rab, aki minduntalan az ablakhoz
                    szalad, de tovább nem mehet, - csakis a szemekben nyilvánul, némán, félénken,
                    legott visszahúzódva. Kárászyné tettetett nyugalommal kezdi a másik levelet
                    bontogatni.</p>
				<p>- Ah? Ladányiné?... - mondja inkább magának. Heléne sokért nem adná, ha anyja
                    most marasztalná, de mivel nem méltatják figyelemre, bátortalan lépéssel
                    sompolyog vissza szobájába. Az öreg hercegné pedig gúnyosan nevetgélve,
                    el-elkalandozó gondolattal olvassa a következőket:</p>
				<p>»Kegyelmes hercegné! Négy nap óta nem voltam Monte Carlóban. Négy nap óta nem
                    élek, csak vezeklek, egyik oltártól a másikhoz vánszorogva. Mert nagy az én
                    bűnöm! Nagyon nagy. Hazudtam. Igaz, szeretetből. Jó anyám iránt táplált végtelen
                    szeretetemből. De azért remegve kérdezem magamtól, vajjon a hazugság nem
                    abszolút rossz-e? Mert ha az, akkor nem jöhet számításba az, hogy minő
                    kényszerek sugallják. Nemde? Higyje el hercegséged, szörnyű lelki tusák
                    gyötörnek engemet, mert ehez nem értek, hiszen még eddig, pedig immár huszonöt
                    éves lettem, soha, de soha nem hazudtam. Se tettben, se gondolatban, se kicsi,
                    se nagy dolgokért. Soha! Esküszöm, hogy soha. Csak most. Csak ezúttal és ez az
                    én legnagyobb bűnhödésem, hogy éppen Önökkel szemben kellett ezt megtennem. De
                    most meggyónom. Önnek gyónom meg, hercegnőm, akihez úgy tekintek fel, mint - óh
                    bocsássa meg e szó vakmerőségét - mint édesanyámra... Hallja tehát és
                    ítélkezzék: Azt mondottam úgy-e, Radenberg bárónőnek is, Önöknek is, hogy anyám
                    szanatóriumban van. Hát nem igaz. Anyám itt van velem Nizzában és itt is volt
                    mindig, de - beteg. Nagyon beteg. Most ugyan lényegesen jobban van, de eddig
                    ezer okom volt remegni miatta. Az orvos szigorúan megtiltotta, hogy bárkivel is
                    érintkezzék, mert hisz attól félt, hogy... De nem. Úgy-e elengedi, hogy azt a
                    rémes szót leírjam?... Hála Istennek, a veszély elmúlt, - jó anyám fényes
                    értelme ma már teljesen olyan, mint régen volt... ma már nincs miért aggódni,
                    nincs miért - hazudni...</p>
				<p>Imádott hercegnőm! Legyen irgalmas. Értse meg lelkem vergődését, arcom pirulását,
                    és higyje el, hogy egész idő alatt egy nagy kényszer béklyóiba voltam verve. Ó,
                    kegyelmes asszonyom! Nemde, hogy csak azokért szenvedünk, akiket nagyon
                    szeretünk?</p>
				<p>Ha megértett, ha megbocsátott, - bizonyítsa azt be azzal, hogy Heléne grófnővel
                    együtt eljő hozzánk a Villa Mimosába ma délután.</p>
				<p>Válaszát dobogó szívvel, imára kulcsolt kezekkel várja legmélyebb tisztelettel
                    hódoló híve</p>
				<p>
                    Ladányi Gina.«
                </p>
				<p>Kárászyné mély gondolatokba mélyedve tette e sorokat félre, majd ismét elővette
                    azokat és újra átolvasta. Aztán az ügyvédje levelét kotorta elő, s azt
                    tanulmányozgatta. Végül ideges ujjakkal simította ki mind a kettőt és teregette
                    egymás mellé, éppen mint ahogy részlettérképeket szokás összeilleszgetni.</p>
				<p>Soká vándorolt tekintete egyiktől a másikhoz, aztán keze imára kulcsolódott.
                    Hosszú, buzgó imára, amelynek végeztével fejét megalázkodással, megadással
                    hajtotta a papirlapokra: - És legyen meg a te akaratod, Uram!... Igérem,
                    fogadom, hogy minden igyekezetemmel azon leszek, hogy fiam leendő feleségét
                    leányomnak tekintsem. Csak... - és ekkor kiegyenesítette derekát, s fejét
                    magasra emelve egyenesen kikérdezett a nyitott ablakon, be a napsugárral
                    telített kék messzeségbe: - Csak - úgy-e Szűzanyám - az Öreg Spitznéhez mégse
                    muszáj elmennem? - és úgy érezte, hogy meghallgattatott.</p>
			</div>
			<div>
				<head>II.</head>
				<p>Kárászy Emánuel gróf özvegye sokszor gondolt vissza ez imájára.</p>
				<p>Egyszer meg is kérdezte gyóntatóját, hogy kényszerhelyzetben tett fogadalmak nem
                    felbonthatók-e, de az apát úr lassan, nyugodtan csak a fejét rázta.</p>
				<p>- Milyen nehéz az élet! - sóhajtott a hercegnő válaszképpen.</p>
				<p>- Pedig, vallja be hercegséged, hogy Gina grófné mindent elkövet, hogy önöknek
                    kedvében járjon.</p>
				<p>- Beismerem, de - a maga módja szerint. Az pedig elviselhetetlen.</p>
				<p>- A maga módja szerint? Hogy értsem?</p>
				<p>- Ó tudja, úgy, úgy - anno Sárladány, - nevetgélt Kárászyné keskenyre beszívott
                    ajkak közül.</p>
				<p>- Olyan jó modora van.</p>
				<p>- Felületesen nézve tökéletes. De aki egy kissé jobban megfigyeli...</p>
				<p>- Itt a hiba! - kiáltott az apát úr szigorúan, - itt a hiba.</p>
				<p>- Mit? Meg se figyelhessem?</p>
				<p>- Nézze, hercegséged, az imént azt mondotta, hogy a Gina grófné módja »anno
                    Sárladány«, ezzel, ha jól értettem, azt akarja kifejezni, hogy zsidós. Helyes.
                    De kérdezem, - az önök módja vele szemben mi?</p>
				<p>- Apát úr! - és Kárászyné két kezét a karszék támlájára nehezítve felállni
                    készült, de egy parancsoló mozdulat visszaintette:</p>
				<p>- Csak tessék végighallgatni. Azt kérdezem, az önök módja mi? Keresztényi? Meri
                    azt mondani hercegséged, hogy amikor ön és a komtesszek annak a fiatal
                    asszonynak minden egyes szavát latra teszik, minden egyes mozdulatát kilesik,
                    túlozva utánozzák, gúnyolják...</p>
				<p>- Sohase szemébe...</p>
				<p>- Nem is tanácsolnám.</p>
				<p>- Három év óta lakunk együtt, teljes békességben.</p>
				<p>- Hála Gina grófnőnek... és engedékenysége egy okkal több a megvetésre,
                    nemde?</p>
				<p>- De hát mit kiván tőlem? Tudja jól, hogy az a zsidó nő...</p>
				<p>- Elfogadom. Tegyük fel, hogy önnek van igaza. Hogy Gina grófné lényének mélyén,
                    teljesen és kiirthatatlanul zsidó maradt. Nos, én azt várnám el önöktől, hogy
                    viszont önök is lényük mélyén éppen olyan teljesen és kiirthatatlanul
                    keresztények tudjanak maradni.</p>
				<p>- Már megint?! Hát nem azok vagyunk?</p>
				<p>- Hol maradt az alapfeltétel? A felebaráti szeretet?</p>
				<p>- Ez már sok. Ön talán még azt is követelné, hogy hálásak legyünk neki, mi?</p>
				<p>- Megvallom, ismerve a körülményeket... ez is illenék egy keresztényhez...
                    de...</p>
				<p>- De - és Kárászyné összehúzott szempillák alól, gőgösen gúnyos mosollyal mérte
                    végig házuk legmeghittebb barátját. - De ne folytassuk kérem. Látom, önt is
                    megmaszlagolta az a boszorkány.</p>
				<p>- Pardon! Egyelőre tündér.</p>
				<p>- Ejh! Hagyjuk a tréfát. Nem bírom megérteni. Nem bírom!... A fiam még hagyján.
                    Szerelmes. Hát ha szerelmes, szerelmes. Ezzel a férfiaknál minden meg van
                    magyarázva. De ön? Hogy ön is, katholikus pap létére...</p>
				<p>- Nincs nálánál buzgóbb hívem.</p>
				<p>- A kedves. Pótolja ősei mulasztását.</p>
				<p>- Jobb későn, mint soha.</p>
				<p>- Legközelebb összehasonlítást fog ön tenni az ő és a mi ájtatosságunk
                    között.</p>
				<p>- S ha máris tettem volna?</p>
				<p>Kárászyné elsápadt.</p>
				<p>- A kígyó! - sziszegte s még jobban gyűlölte menyét, mint eddig cselekedte.</p>
				<p>Ezalatt fent, az emeleten, Kárászy Elekné nyugodt biztonsággal ült íróasztalánál
                    és nagy iratcsomók és számadási könyvek segítségével intézte postáját. Most
                    éppen egy magánlevelét olvasta át, amelyre felelni akart. Anyja írta
                    Maria-Grünből, ahol egy kényelmes kis villában lakott mint »nagy beteg«. Mert
                    ebből még mindig nem tudott kigyógyulni - a leánya.</p>
				<p>Gina ugyanis minden igyekezetével azon volt most is, hogy őt távol tartsa,
                    láthatatlanná tegye. Ennek ellenében valóságos legendakört vont köréje, úgy
                    aggasztó egészségi állapotáról, mint kiváltságos nagy eszét, nagy jellemét
                    illetőleg. Évenként kétszer-háromszor ellátogatott hozzá és utána hetekig
                    beszélt róla. Könnyes szemmel, lelkes melegséggel.</p>
				<p>- Egyet dícséretére kell megvallani, suttogták ilyenkor sógornői, hogy nem
                    szégyenli az anyját.</p>
				<p>- És ebben az egyben tapintatos, hogy sohase hozza ide az öreg »mámit« a
                    nyakunkra - toldotta meg a dícséretet Nandine hercegné.</p>
				<p>Nem, ezt sohasem tette, bár sokszor vérzett a szíve és vádolta az »életet«,
                    amiért ezt a kegyetlen kényszert mérte kettejükre,</p>
				<p>Óh, az élet! Hányféleképpen fogják fel és mi mindenért teszik felelőssé. Még Gina
                    is, aki pedig olyan élesen tudott látni és osztályozni.</p>
				<p>De vajjon mindig a valóságnak megfelelő arányban látott-e?</p>
				<p>Ime, amíg el nem érte, azt gondolta, hogy egy grófi kastély mint otthon, a célok
                    célja, a világ közepe, legbecsesebb tartalma mindannak, amit az élet adhat... és
                    ma, és most, hogy anyja levelében véletlenül azt a nevet olvassa, hogy
                    Tisza-Eszlár, csodálkozva tekint íróasztala készletének kilencágu koronáira és
                    hüledezve kérdezi magától, hogy: - Hát csak ennyi?</p>
				<p>Pedig ugyanakkor tudta azt is, hogy sokkal-sokkal többet kapott, mint egy grófi
                    házat és kilencágú koronát. Ott ült a kárásztói kastély gömbölyű termében,
                    melyet budoirnak alakíttatott át, - és levelet levél után írva, osztotta
                    rendeleteit gazdatiszteknek, bankoknak, - mert egészen önállóan vezette vagyona
                    kezelését. Most gyakorta az ajtóra ügyelt, melyen férjének nemsokára be kell
                    lépnie és előre örült üdvözletük meghitt melegének. Fiacskája ott aludt a
                    mellékszobában. A nyitott ajtón át rózsaszín szalagos, finom csipkés, szép kis
                    bölcsőjét láthatta. Ha lett volna ilyesmire érzéke, tudhatta volna azt is, hogy
                    kint, a nagy kert százados fái között sárgarigók fuvolája hirdette Pán
                    közelségét. Csend volt és béke és kék ég és napsugár, amíg csak a szem
                    ellátott. Pedig annak a toronyszobának ablakaiból messze lehetett ellátni, a
                    Balatonnak dallamos, puha kékségein át egészen Keszthelyig.</p>
				<p>Valóban, Kárászy Eleknének nem volt oka panaszra. És dehogy is tette volna. Szép
                    volt az élete, nagyon szép. Csak - csodálkozott, mint ahogy a tündérmesékbe
                    mélyedt gyermek csodálkozik, amikor a tanító bácsi először vezeti körül az
                    iskolában.</p>
				<p>- Mi hiányzik? - kérdezte magától, de ugyanakkor sietett háromszor megkopogtatni
                    az asztal alsó lapját, hogy valahogy el ne veszítse azt, ami van. Nehéz is lett
                    volna ezt a kérdését megmagyarázni, mert hisz mindene volt. Gazdagsága,
                    fiatalsága, szép otthona, egy férj, aki a szó legszorosabb értelmében imádta;
                    egészséges kis fia...</p>
				<p>Ah, igen. Itt álljunk meg egy percre. A kis fia... Amennyire szerette, amennyi
                    öröme telt jó fejlődésében, annyi titkos könnyet hullatott miatta, mert...
                    mert... (Eláruljam? Megmondjam?) mert bizony a kis Kárászy György egészen, de
                    egészen olyan volt, mint boldogult nagyapja, sárladányi Ladányi Áron.</p>
				<p>Valahányszor Gina a bölcsőhöz lépett, mindig abban reménykedett, hogy - Óh, bár
                    csoda történnék! Kis gyermekek oly gyakran változnak!</p>
				<p>Sokszor leste, titkon, a vendégek arckifejezését, mikor gyermekét megmutatta
                    nekik. Különösen a rokonság. Hány tőrt szúrt szívébe, Istenem, egy-egy alig
                    észrevehető, rögtön elsimított mosoly, egy-egy sunyi szempillantás, mellyel
                    alattomban, ketten-hárman össze-összenéztek!</p>
				<p>Mit adott volna, ha fiacskája azon ősök valamelyikére hasonlít, akiknek arcképei
                    előtt sokszor álldogált, sokágú nehéz gyertyatartókból lobogtatva a fényt
                    feléjük, hogy az elfüstölődött hátterekből előcsalogathassa szemük ragyogását,
                    orruk finomult vonalát. Mennyi lehetőség lenne! Hisz oly sokan voltak. Sokszor
                    el is hitette magával, hogy a kis György haja éppen úgy keríti be homlokát, mint
                    törökűző Kárászy Demeterét hollófürtjei. Máskor meg azt a képet nézte, amelyen
                    egy lovagjáték után Kárászy Bálint nyilt sisakkal kezet nyújt ellenfelének. Bár
                    erre hasonlítana! - sóhajtott. - Oly szép és olyan szépen élt! - De legjobban
                    arra vágyott, hogy kis fia arra a híres Kárászy Györgyre hasonlítson, aki - a
                    monda szerint - Erzsébet királyné - Nagy Lajos felesége kegyeit bírta, de mivel
                    királyához hű akart maradni, saját szíve elől olasz földre menekült, s miután a
                    nápolyi hadjáratban nagy dicsőséget szerzett, Itáliában maradt örökre. Hol? Ki
                    tudja. De azóta a család nem szűnt meg őt dicsőíteni s minden Kárászynak
                    mintaképül állítani.</p>
				<p>- És mintha, mintha a kis György fejformájában mégis volna valami, ami arra a
                    faszobrocskára emlékeztet, melyről azt hiszik, hogy György lovag képmása...</p>
				<p>Ah, nem. Hiába, hiába! - Ellenben válla, keze, haja növése minden az anyai
                    nagyapáé. - Mily óriási szerencsétlenség! - zokogott Gina nem egyszer. De ezt
                    senki sem tudta, és szeretetének ez a szomorú tény cseppet sem ártott. Sőt!</p>
				<p>- Ne búsulj, fiacskám, - súgta most is az édesdeden alvó gyanutlan gyermek felé
                    nézve - ne búsulj. Majd meglátod! Amit mi ketten akarunk, te meg én... azt el is
                    érjük, és ha százszor jobban hasonlítanál is Spitz Áronra. Sőt - annál inkább!
                    Mert mi tudunk akarni, úgy-e? Te meg én, Mucikám, tudunk, úgyebár?</p>
				<p>Mégis, érezte, hogy valami hiányzik az életéből. Mi? A küzdelem? Lehetséges
                    lenne? Igaz, mindent elért, amire vágyott, csakhogy amint elérte, legott
                    megértette, hogy ez a minden nagyon is kevés, de - nincs tovább. Mi is lehetne?
                    Sokszor úgy érezte magát, mint egy gyapotba göngyölt orchidea. Hát elég ez?</p>
				<p>- Mi az, ami hiányzik? - kérdi magától most is, mialatt gyönyörűen berendezett
                    hosszú szobasoron át, tépelődve lépdel gyermeke bölcsőjétől a ház másik végét
                    bezáró könyvtárig és vissza. - Mi az, ami hiányzik? - ismétli, - pedig lelke
                    legmélyén rég készen reá a felelet. Mert íme, az történt, hogy Kárászy Gina
                    grófné, aki még csak alig pár év előtt hagyta oda ősei vallását és gúnyolva
                    tagadta meg fajtáját, ugyannyira, hogy még a saját anyját is pirulva rejtegeti,
                    íme, íme, amint elérte azt a magaslatot, ahová ösztönszerű parancsolatok
                    vonzották, legott csak egy célt látott minden küzdelemre érdemesnek, csak
                    egyetlen egyet: azt, amely fajtáját kiszabadítsa úgy a kereszténység, mint a
                    saját előítéleteinek hinárjából.</p>
				<p>Ginát úgy meglepte gondolatainak ez a nem várt iránya, hogy elámulva ült le
                    fiacskája mellé.</p>
				<p>- Hát lehetséges? Én? Kárászy grófné? alapjában filoszemita lennék? - kérdezte
                    magától szívdobogva. - De hisz nem ismerek senkit, aki úgy megveti a zsidót,
                    mint éppen én?...</p>
				<p>Szeme tétován, mintegy támpontot keresve tévedt a kertbe, és ott egy virágzó
                    bokor szélén pár szál ott feledett hatalmas burjánt pillantott meg. Mosolyogva
                    pillantott feléjük:</p>
				<p>- Köszönöm a magyarázatot. Igen. Úgy van... Gyűlölöm azt a zsidót, aki ugyanaz a
                    társadalmakban, mint ami ez a dudva itt a kertemben. Gyűlölöm és üldözni fogom
                    - mert tudom, hogy üldözni kell - utolsó leheletemig, de azt is tudom, - hálával
                    tudom - hogy ugyanaz a talaj egyebet is termel: szépet és hasznosat, azért én
                    nem általánosítok. Igen. Ez a különbség köztem és a fajkeresztények között, hogy
                    én a zsidókérdésben nem általánosítok. Sőt... tovább megyek, a megvetendőket
                    közülük senki se veti meg nálamnál jobban, de - fáj, mindig fáj, hogy van
                    megvetendő közöttük - úgy fáj! Úgy szeretném vinni, hozni, emelni valamennyit,
                    hogy ne legyen közöttük kivető - ne legyen közöttük kivetett...</p>
				<p>Óh ez az általánosítás, mily súlyos bilincs mirajtunk, azokon is, akik egyénileg
                    messze felülkerültünk a zsidók tömegén!... Csakhogy senkinek se szabad sejteni,
                    hogy érzem, hogy még én is érzem annak a bilincsnek a súlyát! Nem, senkinek -
                    határozta el kapocsra szorított szájszélekkel (boldogult Spitz Áron
                    szájszéleivel). - Először is többre megyek és ami a fő, többre is néznek, ha
                    elhitetem, hogy éppen olyan árnyalatnélküli, érvet be nem fogadó, oktalan
                    antiszemita vagyok, mint ők.</p>
				<p>Igy történt, hogy bár ezután még több csúfondáros anekdotát tudott elmesélni s
                    még készebb volt gúnyolódni a zsidók felett, alig múlt nap, hogy hol
                    Badacsonyinak írt, - aki ismét miniszter lett - kérve őt, hogy a sóskatymári
                    vasút építésénél a fiatal Járgányit alkalmazza, hol az öreg Zákányi hercegnek,
                    hogy Moskovec Poldit uradalmi pénztárosnak felfogadja, sőt egyszer -
                    ösmeretlenül - még Ildefonz nagyhercegnek is írt, kérve különös pártfogását
                    Seltenblüh Othmár festőművész számára. Ám mindezt olyan ügyesen tudta
                    megfogalmazni, vagy anyja óhaját, »szegény, szegény, nagybeteg jó anyámét«,
                    tolva előtérbe, vagy az ügyet, »amely az illetőben csodás támaszt fog találni«,
                    - szóval ő maga mindig csak a szerény és tárgyilagos szószóló maradt, akit az
                    egész kérdés csak úgy »másodkézből« - igen gyakran csakis humoros mivoltánál
                    fogva - érdekelhet.</p>
				<p>Léptek zajára ébredt merengéséből.</p>
				<p>- Maga az, Okoskám? - fogadta férjét örvendezve. - Nos, mi az eredmény?</p>
				<p>- Csak két fogoly.</p>
				<p>- Nagyon kifáradt?</p>
				<p>- Dehogy. Sajnáltam, hogy maga nincs velem. Gyönyörűek a tarlók, telve
                    virággal.</p>
				<p>- Holnap kimegyek én is. Jó?</p>
				<p>- Sajnos, Jókám, holnap nincs vadászat, mert nézze mit hozok - és Kárászy gróf
                    egy sürgönyt ad át.</p>
				<p>- Az a jó Jánosfy kanonok úr! Ennek már igazán örülök - lelkesedett Gina, aztán
                    legott. - Kérem, csengessen a kulcsárnénak. Háromszor. Igen, igen. Háromszor.
                    Hát még mindig nem tanulta meg, maga drága?</p>
				<p>A gróf nagy ügybuzgalommal sietett szótfogadni, de felesége elnevette magát. -
                    Tudtam, hogy nem azt a gombot nyomja meg. Úgy-e mondtam? »K« tudniillik annyi,
                    mint »komorna«, a kulcsárné azonban »H« betűre perdül, lévén ő »házvezetőnő«,
                    érti Okoskám? De mindegy. Úgyis magamnak kell mennem - és egy csókot intve
                    távozni készült, de férje útját állta:</p>
				<p>- Ohó! Előbb egy csókot, egy igazit. Igy. Csak nem képzeli, hogy beérem azzal, ha
                    maga - így messziről a levegőbe cuppogat felém!</p>
				<p>- Maga édes! Szeret? Nagyon, nagyon szeret?</p>
				<p>Válasz helyett ölelő karok újabb szorítása és egy valóságos csókzápor borítja
                    arcát, haját, szemeit.</p>
				<p>Gina boldogan símul férjéhez, de aztán nevetve bontakozik ki:</p>
				<p>- Hív a kötelesség. Maga most mit fog cselekedni?</p>
				<p>- Megfürdöm.</p>
				<p>- A zöld szappant ajánlom. Az jobb. Már oda is készítettem a kádhoz.</p>
				<p>- Sajátkezűleg? Óh maga Jókám! maga angyal! - és míg csak az ajtóban el nem tűnik
                    karcsú alakja, meghatottan hálás lelkesült tekintet kíséri minden
                    mozdulatát.</p>
				<p>Gina dúdolva, könnyű léptekkel igyekszik a garderobe felé! Most nem gondol
                    küzdelemre, elnyomottak nyomorúságára, igazságtalanságokra; nem. Most csak egy
                    tudat járja át egész valóját, hogy elérte, amire vágyott és még annál is
                    ezerszerte többet, boldog, nagyon boldog. Szeret és szerettetik.</p>
				<p>- És milyen jó, milyen áldott jó az én Elekem! - ösmeri el átérzett hálával. -
                    Mint egy falat kenyér és »mint a kezes bárány« - teszi hozzá halkan, elnéző
                    mosollyal.</p>
				<p>És ebben tökéletesen igaza volt. Kárászy Eleknél gyengédebb és egyúttal
                    engedékenyebb embert képzelni sem lehetett.</p>
				<p>Néha szinte bosszantásig az volt.</p>
				<p>Gina sokszor eltűnődött azon, hogy minek is nevezhesse ezt nála? Egyszerűn:
                    gyöngeségnek? közönynek? nemtörődömségnek? Túlhajtott jóságnak?
                    Gondolatrestségnek? Lelki tunyaságnak? Valójában egyik fogalom sem illet reá.
                    De hát akkor mi az? Inercia?</p>
				<p>Ha az a teljes, tökéletes kikapcsolódást jelenti mindenből, amit az élet mint
                    törtetést, de még csak mint törekvést útunkba állít, akkor az.</p>
				<p>Lelkiekben azonban az inercia hasonló összetétel lehet mint a konyhaművészet
                    kocsonyája, mozdulatlan, puha, átlátszó s - elkülönítő. Ám csak addig ér
                    valamit, amíg érintkezésbe nem kerül semmivel, amíg jól meg van védve. Az Elek
                    gróf lelki világának e védelméről felesége - igazán odaadó nagy szeretete és
                    talán még ennél is nagyobb erélye - örökös éberséggel gondoskodott. Ezért, mióta
                    megváltozott körülményei feleslegessé tették számára a »munkát« (mint ahogy ő a
                    kártyázást nevezte és hitte), azóta békés kedvteléseinek élt: vadászgatott,
                    hegedűlgetett, - legújabban könyvkötészettel is babrált, - mindezt nagyon
                    szépen, sok ízléssel és ügyességgel. Kis fiát imádta. Gyakran kikövetelte, hogy
                    míg a »nurse« ebédel, ő ülhessen a bölcső mellett. Igen. Elek a sorsával
                    tökéletesen meg volt elégedve és hálatelt szívvel adta át magát annak a derűs,
                    egyenletes létezésnek, amelyből nem zavarta ki senki és semmi, ha csak néha -
                    nagy ritkán - ő saját maga nem. Mert - csodálatosképen - amennyire nem reagált
                    semmi igazán fontos dologra (már csak azért sem, mert babonás hittel, bizalommal
                    hárított át mindent felesége találékonyságára, tetterejére), megeshetett mégis,
                    hogy egy egészen lényegtelen ici-pici mellékes körülmény - amilyen például egy
                    rosszul felvarrt gomb, vagy egy meg nem gyúló gyufa, vagy egy eltévedt kulcs,
                    szóval: egy semmi - váratlanul, hirtelen egy olyan óriási dührohamot váltott ki
                    nála, hogy kis világuknak alapja megrengett alatta.</p>
				<p>Ilyenkor, mint romboló zivatar járt szobáról szobára, ajtókat csapkodva,
                    bútorokat ide-oda taszigálva. Ilyenkor az egész háznép, Nandine hercegnőt sem
                    kivéve! sőt, még Ginát sem, megfélemedve kémlelte az öles ember ökölre
                    szorított kezét, csörtető járását, vádaskodó harsogó haragját és sietett a
                    kurtán odalökött parancsoknak eleget tenni, a szemrehányásokat néma
                    meghunyászkodással eltűrni. Az ilyen kitörések csak nagy ritkán jöttek és rövid
                    ideig tartottak, Kárászy volt az első, aki feledte őket. Nem úgy a felesége,
                    akinek szívében, rosszúl gyógyuló mély sebeket ejtettek az egyes durva és
                    legtöbbnyire igazságtalan felhánytorgatások.</p>
				<p>Mit adott volna Gina, - óh igen! őszintén, boldogan áldozott volna bármit, hogy ő
                    nála is éppen olyan nyomtalanul simulhassanak el az ilyen salakot görgető
                    hullámok, mint férjénél, sajnos azonban őt, - őseinek hetediziglen büntető
                    istene alkotta meg nemfeledőnek, haragtartónak, és ezért, minden egyes ilyen
                    összezördülésnek sebhelye ott maradt a lelkében - emlékeztetőül. De ha már úgy
                    kellett ennek lenni, akkor - igen, akkor miért legyen ott hiába? Céltudatosan
                    rendre-rendre gyűjtötte, raktározta el tehát agyában a haragvó férfi balga
                    mondásait, hogy alkalomadtán - mint Dávid a parittyaköveket - egyenként
                    felhasználhassa azokat a saját előnyére.</p>
				<p>Igazán nem örömmel tette és sohasem kereste reá az alkalmat, sőt szerető szíve
                    minden találékonyságával azon volt, hogy örökös békesség honoljon közöttük,
                    mégis teljes tudatában volt annak, hogy e kis parittyaköveket nem lehet
                    túlbecsülni; mert lám, csak egy-kettővel kell előhozakodni valahányszor valamely
                    fontos ügynél nincsenek eleve egy véleményen, csak egyet-kettőt és íme, rögtön
                    megtörik férjének különben is bátortalan, bizonytalan - mert unott, mert
                    meggyőződés nélküli - ellentállása. Gina tehát mindig felül maradt a
                    vitákban.</p>
				<p>Csak az bántotta módfelett, hogy valahányszor az első emeletről a földszintre
                    indult, szíve még mindig zakatolni kezd a bizonytalanság izgalmától.</p>
				<p>Pedig legtöbbnyire szívesen fogadták, kivált két idősebb sógornője. Eveline és
                    Jolán. Helén ellenben telve volt csípős kis megjegyzésekkel,
                    kellemetlenkedéssel. Örökös arculcsapásként sértette azonban az a tény, hogy
                    anyósa lehetőleg kerülte a vele való beszélgetést. Nem mintha nem érdekelte
                    volna menye szellemes társalgása, de mert érezte, hogy olyan tele a szíve az
                    iránta táplált gyűlölettel, hogy félt a száját vele szemben felnyitni, nehogy
                    akarata ellenére kicsússzék abból egy olyan szó, amely hátrányos
                    következményeket vonhatna maga után. Nandine hercegné ugyanis nagyon jól tudta a
                    Gulával való békés együttmaradás tartós előnyeit.</p>
				<p>Ime, - három év óta - még a Csetneky Páléknál kierőszakolt látogatásokat is be
                    lehetett szüntetni. Már magában véve ez mekkora áldás!
                    Hiszen, ha néha egészen őszinte volt leányaival szemben, elismerte, hogy »csak
                    valljuk be, gyermekek, Pál ezerszerte, oh ezerszerte kiállhatatlanabb az Elek
                    zsidkájánál.« Ez azonban nem gátolta meg abban, hogy amikor a kis György
                    születésének első évfordulójára rendezendő ünnepélyre Csetnekyékat is várták, -
                    ő maga, igen, Nandine hercegné, ne rakja tele a Pál báró szobáját virággal, -
                    sőt az éjjeli szekrény diszkrét homályába egy pár olyan papucsot is csempészett,
                    amelyre a hit, remény, szeretet szimbólumait hímezte saját kezeivel.</p>
				<p>Hogy meg lett volna lepve, ha valaki arra figyelmezteti, hogy ezek a gyöngéd
                    ajándékok nem a Pál báró örökös gáncsát, gúnyolódását vannak hivatva
                    elcsitítani, de öntudatlan sintoizmus nyilvánul meg bennük. Igen, halott
                    kultusz, hisz azoknak a virágoknak, azoknak a papucsoknak mindegyike nem más,
                    mint a Csetneky ősöknek bemutatott hódoló emlékáldozat. Azoknak a Csetneky
                    ősöknek, akik ezer év óta országbírókkal és nádorispánokkal látták el a hazát és
                    akiknek leszármazói még a jelenben is fényesen megállják helyüket, igaz hogy más
                    tereken, lévén a Pál báró apja világhírű oroszlánvadász, ő maga pedig az első
                    versenyistállótulajdonos a monarchiában.</p>
				<p>Csodálatosképpen Pál báró semmit sem hozott magával nagy őseitől. Ellenben, -
                    mint ahogy ezt anyósa gyakran megjegyezte - ellenben, főfoglalkozása
                    határozottan visszatükröződött egész valóján. Zömök volt és szélesvállú.
                    Borotvált arca lilásan vörös. Apró tatárszemei pedig már a leggyengébb mosolynál
                    kis zsírpárnácskák mellé bújtak és onnan feketéltek, onnan villámoztak elé, mint
                    tücsök feje a lyukból. Hangja örökké rekedt volt, de azért sohasem kímélte. A
                    cigaretta hajnaltól éjjelig ki nem szakadt a szájából és, és talán még soha
                    életében nem ejtett ki egy szót suttogva. Ha falun volt, ami ideje a vadászattól
                    és lovaitól fennmaradt, azt újságolvasással töltötte. Pedig örökösen szidta,
                    átkozta valamennyit. Ha Budapesten időzött, akkor sokkal inkább a Nemzeti
                    Kaszinóban lakott, mintsem a palotájában. Igaz, hogy sok dolga akadt ott mindig,
                    mert ritka hét volt az olyan, amelyben ne lett volna valamelyes párbajügye; ha
                    nem a magáé, úgy a másé, mert minden becsületkérdésben elismert tekintélynek és
                    nélkülözhetetlen bírónak tartották. Ez a beállítás különben sokszor kapóra jött,
                    tekintve, hogy kitünő magyarázatát adta mindig a Csetnekről való hirtelen
                    elutazásoknak. Annyira kitünőt, hogy nem csupán a felesége hitte el azt neki
                    kivétel nélkül, de még anyósa is legtöbbnyire. Sajnos, nem mindig, mert Nandine
                    hercegné (vagy ahogy Pál báró nevezte »Nándi bácsi«) régtől fogva élt a
                    gyanúperrel, hogy egészségtől csattanó veje »kirúg a hámból.« Azt persze még ő
                    sem álmodta, hogy Csetnek urának hites felesége és négy szép fia mellett van még
                    egy második, jól rendezett kisded családja is, amelyben a szép Schmiedl Jola az
                    anya és három kis Schmiedl leány sejti őt apjának.</p>
				<p>Pál báró politikával csak annyiban foglalkozott, hogy szélsőbaloldalinak mondotta
                    magát és ezt azzal bizonyította, hogy minden október 6-án palotája erkélyéről
                    gyászlobogó lengett. Na meg azzal is, hogy óriási összegeket áldozott folyton a
                    Tisza Kálmán megbuktatására. Ám nálánál gőgösebb tagja nem volt a főrendiháznak.
                    Valójában a politika nála annyit jelentett, mint küzdelem a modern áramlatok
                    ellen; és minden igyekezete oda irányult, hogy tőle telhetőleg útját állja
                    annak, amit ő eleve tradíciók elleni merényletnek minősített, tehát akárhányszor
                    a haladásnak.</p>
				<p>Igy történt, hogy míg egyrészt titkos aknavetéseivel, szószólóinak üvöltő
                    vádjaival az egész parlamenti élet szintjét a lejebbsülyedés veszélyének
                    szolgáltatta ki (mindezt azért, mert szerinte a kormány vétkesen engedékeny
                    politikát folytatott a nemzetiségekkel szemben), nos, ugyanakkor egész
                    befolyását latba vetette, hogy annak a vasútnak építését megakadályozza, amely a
                    nagy tót tengerben két magyar szigetet kötött volna ugyan össze, de képzeljék
                    csak! Ruszkovecen - éppen az ő féltve őrzött és legelzártabb medvepagonyán át
                    pöfögött volna végig! - Hogy Csetneky Pál báró a Kárászy Elek házasságát egész
                    egyszerűen személyes sértésnek vette és se esküvőjére nem ment el, se
                    feleségének meg nem engedte, hogy az új asszonyhoz Kárásztóra menjen, magától
                    értetődik.</p>
				<p>- Nem. Sohase láttam és valószínűleg sohase fogom látni a bájos sógorasszonyt -
                    jelentette ki három év óta csökönyös bizonyossággal és soha nem lankadó
                    kárörömmel a kaszinóban, uccán, szóval urbi et orbi - mindenki előtt. Ám egy
                    napon rettenetes hírt hozott a posta, azt, hogy az ő ruszkoveci erdeje melletti
                    Felhőkeőt, más szóval azt az ötezer hold erdőt, mely éppen az ő vadászterületébe
                    ékellik, amelynek vadászatát immár húsz év óta bérli (ki gondolhatott valaha
                    erre?) íme Kárászy Elekné - éppen Kárászy Elekné! - egész titokban, egész
                    alattomosan - csak úgy ni, máról holnapra, »szőröstűl-bőröstűl« - megvette.
                    Miért? Hogyan? Ki adhatta neki ez ördögi tanácsot? Hogyan tudhatta meg, hogy az
                    eladó, mikor azt még ő, Pál báró sem tudta egész biztosan?</p>
				<p>- Andi? Hallja? Andi?... - kiabált a báró és éppen azon volt, hogy nagy
                    felindulásában ispánjának hiób hírét sarokkal rugdossa, tapossa, amikor ez a
                    nagy harag fejébe kergette a vért és ő félájultan rogyott egy karszékbe.
                    Felesége rémülten szaladgált kölnivízért, ecetért és ezer szerencse, hogy ezt
                    tette, mert legalább rögtönkéznél volt az a pohár és az az üvegcse, melyeknek
                    falhozvágása nagy megkönnyebbülést szerzett szegény betegének. - De értse meg! -
                    üvöltötte ezalatt, mert a csitító tanácsokra újabb haragra lobbant - értse meg,
                    mit jelent az reám nézve, hogy most már attól a zsidónétól függ, hogy ezután
                    vadászhatom-e még Felhőkeőn valaha, vagy - soha...</p>
				<p>- Olyan nagy baj az?</p>
				<p>- Mit??! Mit mond?</p>
				<p>Andorine grófné éppen olyan önkénytelen mozdulattal lépett egyet hátrább, mint
                    hajdan anyja haragja elől.</p>
				<p>- Hogy én kérjek, könyörögjek egy Spitz Rezsinnek? Azt akarná? Igazán azt
                    akarná?</p>
				<p>- Nem, nem, a világért sem, - hebegte a fiatal asszony - csak ma írt erről a
                    vételről mama is és azt mondja, hogy Gina máris három ajánlatot kapott Felhőkeő
                    bérletére, - az egyiket pláne! - Frigyes Ottó főhercegtől...</p>
				<p>Csetneky, mint egy nekieresztett gőzeke, zakatolva, dohogva, kezdte az erkély
                    hosszát végtől végig újra és újra taposni, majd meg nagy robajjal nyitott a
                    hosszú folyosóba, melynek falát vadásztrófeák százai díszítették.
                    Megirígyelhette volna azt a gyűjteményt legtávolabbi troglodita őse is, mert
                    lehet, hogy annak mammuthfogak és barlangi medvekörmök képezték legnagyobb
                    büszkeségét, - de itt olyan szarvasagancsok ág-bogoztak a falakon, amilyenről
                    annak a húszezer évvel ezelőtti vadásznak még csak sejtelme sem lehetett. Hja,
                    azóta sokat változott a világ. Szerencsére a nemes kedvtelések ugyanazok ma,
                    mint akkor voltak, - s ha más fajta a vad, egyformán leli bőrében, csontjában
                    örömét, büszkeségét a ma élő vadász. Csetneky csaknem feljajdult, amint sorra
                    vette legszebb példányait. Az agancsok alatti táblák egytől-egyig arról
                    tanuskodtak, hogy Felhőkeő rengetege visszhangzott attól a szívet, velőt átjáró
                    bőgéstől, amely nyomra vezette a biztos kezű vadászt.</p>
				<p>- Mit tegyek? - kérdezte magától Csetneky. - Azt nem
                    tehetem! Lehetetlen. Le-he-tet-len! - érvelt magában. Nagyobb nyomatékosság
                    kedvéért még szótagokra is bontotta szavait. Valahogy olyasféle eljárás volt ez
                    tőle, mint mikor alkalmatlan egérlyukakat apróra zúzott üvegtörmelékkel
                    igyekszik az ember betömködni. De hiába érvelt, határozott s hitette el magával,
                    hogy ő tud akarni, ő tud következetes lenni, ő tud hű maradni elveihez, minden,
                    minden hiába! A megszokott remek vadászterületért való sóvárgása minduntalan
                    csak újra felütötte szimatoló egér fejét, a reá halmozott érvek üvegszilánkja
                    alól.</p>
				<p>Végre nem állta tovább. - Andi-i! - kiáltott az erkély felé. - Felesége futvást
                    jött hangjára. - Irja meg Ginának, - kezdte, mialatt gallérját tágabbra
                    ráncigálta - írja meg, hogy... - de elhallgatott, majd aztán dühtől elszorult
                    torokból: - de nem, - még se. Ne írjon senkinek semmit. Megtiltom!...</p>
				<p>- Hátha, mégis?...- Nem! Értette? Nem, és nem, és nem... Egy Csetneky báró mégse
                    alázza meg ma - ...e percben nyílt az ajtó s legidősebb fiúk, a tizennégy éves
                    Endre szaladt feléjük. Egyik kezében puska, másikban magasan feje felett rázva,
                    a mai nap vadászzsákmánya - egy mókus és egy sárgarigó.</p>
				<p>Anyja sóhajtva, titkon elszoruló szívvel nézett a két kis kínszenvedettre. Neki
                    még az igazi vadászat is gyűlöletes volt, hát még az ilyen oktalan gyilkolgatás,
                    amely mindig csak azt jelentette, hogy egy-egy kis melegen dobogó szívecske
                    megszünt pihegni, hogy két élet örömtől fényes szem megszűnt Isten áldott ege
                    alatt körülkörül és le- és fel kíváncsiskodni és hogy a kert szegényebb lett
                    sokkal. Színekben, formákban, hangokban, mozgásban, egyaránt szegényebb. Hisz,
                    íme, megszűnt benne két szárnynak arany villanása. S az a furcsa kis barna
                    legényke sem lebben már többé át egyik fa ágáról a másik fa ágára oly kecses
                    biztonsággal, mintha láthatatlanul szárnya is, kereke is, uszonya is lenne.</p>
				<p>- Hogy is lehet a gyönyörködés lehetőségeit készakarva csökkenteni? - kérdezi
                    magától Csetneky Pálné mélységes megbotránkozással, de mivel az élet már régtől
                    fogva elővigyázóvá tette, mosolyt erőltet ajkára és siet fiát ügyessége miatt
                    megdícsérni.</p>
				<p>Andorine grófné ugyanis kicsiny volt és vékony. - Törékeny, mint egy virág -
                    mondotta volt róla Csetneky mátkaságuk ábrándos szakában. Hogy lelkében mennyi
                    volt a mimóza visszahúzódásából, félénkségéből, azt már akkor se méltatta
                    figyelmére. Innen van, hogy a fiatal asszony csak azt tudja, hogy mióta csak
                    emlékszik, mindig remegésben volt. Hajdan az anyja zsarnokoskodott felette, most
                    meg férje és fiai. Nem is tekintette a házaséletet másnak, mint egy -
                    szülésekkel súlyosbított - nehéz rabságnak. Dehogy merné tehát az Endre
                    zsákmányát hangosan sajnálni.</p>
				<p>Pál báró még mindig nem tudta magát elhatározni s ezért dúló szenvedélyek
                    viaskodtak a lelke mélyén. Elgondolkozva nézett fiára, nagyot sóhajtott, aztán
                    tőle szokatlan gyöngédséggel teszi vállára kezét:</p>
				<p>- Reménylem, vezetsz vadásznaplót? - kérdezi.</p>
				<p>- Hogyne, papa. Ez a kettő itt az ezerötszázkettedik és harmadik vadam...</p>
				<p>- Patkányokat is beleértve?</p>
				<p>Endre elvörösödve csak a fejével bólint. Titkos bánata ugyanis, hogy a nyúl és
                    fogoly aránytalanul ritkábban szerepel feljegyzéseiben, mint a patkány és a
                    veréb... Még jó, hogy egy görény és egy bagoly némileg helyrebillenti a
                    mérleget.</p>
				<p>- De ha tehednéd, szívesebben mennél nagy vadra, mi?</p>
				<p>A fiú szeme felragyog:</p>
				<p>- Ó papa!... - és egész arcán a vérbeli vadász sóvárgása látszik.</p>
				<p>- Vágynál Ruszkovecre, Felhőkeöre, mi? - Ismét csak néma bólintás, hisz a szó ki
                    se férne torkán, annyira szorongatja a vágy, rögtön menni, röpülni Felhőkeőre,
                    Ruszkovecre! Istenem. A nagy szarvasok, vadkanok, hiúzok, medvék - 
                        medvék!... birodalmában.</p>
				<p>Ó, mert legmerészebb álmainak is hetedik mennyországa az a még soha nem látott,
                    ám ezerszer elképzelt mesevilág... Ruszkovec, Felhőkeő. - Ó, ó, ó, ó gyönyörök
                    gyönyöre, jövel, jövel!...</p>
				<p>- Pedig oda... - kezdi apja, de a mondat közepén elhallgat és gondolatai
                    hadakozva kergetőznek túlhevült agyában. - Ruszkovec Felhőkeő nélkül egy
                    fabatkát se ér - vallja be magának. - Ott vannak a források, ott a legelők.
                    Átkozott helyzet - s mindezt annak a gyűlöletes zsidónőnek köszönöm... -
                    Ezalatt kedvence, Péter is besompolygott és miután Endrével szemmel, könyökkel,
                    szóval összesugdosódott, hízelgő hangon kezdi apját unszolni:</p>
				<p>- Igaz, hogy elvisz bennünket Felhőkeőre? Mondja, papa, igaz? - s a két fiú
                    közrefogja és úgy kérleli, úgy érvel és úgy lelkesedik.</p>
				<p>Csetneky felnyög nagy felindulásában:</p>
				<p>- Én fosszam meg fiaimat az ország legelső vadászterületétől? Én? - mondja és
                    ismét járkálni kezd, majd hirtelen megáll és mereven maga elé nézve. - De
                    tulajdonképpen van nekem erre jogom? - kérdezi magától
                    szigorú váddal és a szülői kötelességek gyorsított határvizsgálatával; ám
                    ezután, úgy érzi, hogy nincs joga. Zsarnoki túlkapás lenne, ha megtenné, igen,
                    ez egyszerűen visszaélés lenne az atyai hatalommal! Elítélendő csúf
                    visszaélés.</p>
				<p>- Andi! - kiáltja tehát újra, s hangja úgy harsog, mint egy diadaltrombita,
                    hiszen úgy érzi, leküzdte az önzést magában s felülkerekedett az önfeláldozó
                    apa, aki gyermekei javára le tud mondani még előítéleteiről is. - Andi! Hallja?
                    Feleljen kérem az anyjának, de rögtön, érti? Irja meg, hogy a felhőkeői
                    vadászterületet én akarom kibérelni... Mit bámul úgy reám? Én. Igen én.
                    Punktum... Hé, Andi! Ne szaladjon el... még nem végeztem be... Igen. Irjon
                    Elekéknek is, és tudassa velük, hogy elfogadjuk a meghívást és ott leszünk a kis
                    trónörökös születése napján...</p>
				<p>- Mi is megyünk? - érdeklődnek a fiúk máris ragyogó szemmel.</p>
				<p>- Hogyne, hogyne. És reméljük, - teszi hozzá a báró nevetve, tréfásan kacsintva
                    fiaira - reméljük, hogy nem kapunk majd náluk »maceszt« uzsonnára, mi?</p>
				<p>Ezalatt Kárásztón nagyban folyt a készülődés. Gina grófné kora hajnaltól késő
                    estig talpon volt. »Mert - írta anyjának - meg akarom nekik mutatni, hogy ehez
                    is jobban értek, mint ők.</p>
				<p>De még anyjának sem írta meg, hogy valójában miért is rendezi ezt az ünnepélyt.
                    Nem. Egyelőre ezt még senki sem tudja. Elek gróf legkevésbé, pedig őt
                    érdekelhette volna legjobban, tekintve, hogy az ő bőrére ment. Ám felesége
                    tapasztalatból tudta, hogy az ő természetével szemben sokkal célszerűbb egy
                    némán átgondolt, jól előkészitett gyors és meglepetésszerű »rajtaütés«, mintsem
                    a hosszas megbeszélések és kapacitálások fárasztó munkája, hisz Kárászy már csak
                    gondolkodási restségből is ösztönszerűleg »nem«-et szokott mondani mindenre,
                    amiből ténykedés veti előre árnyékát. Ha pedig egyszer nem-et mondott, csaknem
                    lehetetlen volt annak kényelmes zsákuccájából visszaterelni. Ezért felesége most
                    is vigyázva, ügyesen, hónapok óta dolgozott titkon, írt ennek is, annak is.
                    Leggyakrabban ügyvédének, a minden hájjal kent, borotvaeszű kitünő Rákóczi
                    Mórnak. Többször járt Budapesten is, »a fogorvosnál«, mondta háznépének.
                    Badacsonyi ő kegyelmessége azonban sokszor inkább azt képzelte, hogy ő ül annak
                    kínzó karszékében.</p>
				<p>- Rettenetes egy asszony! - sóhajtott gyakran, kétségbeesve. - Amilyen behízelgő,
                    olyan félelmetes: mert ha kidobnám az ajtón, biztos, hogy legott visszajönne az
                    ablakon. Ha valamit egyszer a fejébe vesz, azt kijárja, kierőszakolja,
                    kiköveteli, kikilincseli magának, és ha mingyárt ezer ördög állaná is útját. Hát
                    akkor inkább megteszem, amit akar, csak hagyjon nekem békét. És másnak is azt
                    tanácsolom. Mert ugyan kinek van annyi ideje, hogy Kárászy Eleknével
                    szembeszálljon?</p>
				<p>Miután kisebb ügyekből kifolyólag elég szerencsés volt magának ezt a hírnevet
                    biztosítani, elérkezettnek vélte az időt, amikor egy nagyobb játszmát nyerhet.
                    »Eleknek főispánnak kell lennie« - határozta el egy napon, amikor egy megyebeli
                    előkelőség valamivel udvariasabb volt iránta, mint lett volna, ha titokban nem
                    tekintette volna őt kevesebbnek magánál.</p>
				<p>- Muszáj, muszáj! - erősködött a vérig sértett asszony, mert érezte, hogy
                    férjének ilyetén előtérbe tolása által a saját társadalmi helyzetét is újabb
                    támpillérekkel erősítheti.</p>
				<p>Szegény, szegény, gyanutlan jó Kárászy Elek!</p>
				<p>Hogy igyekezett. Hogy szeretett az ünnepély rendezésével az ő imádott Jókájának
                    segíteni. Milyen fáradhatatlanul járt ki foglyászni, beszélt a halászokkal,
                    rendelte a borokat. Milyen jóleső érzés volt az, hogy bármennyi is a költség,
                    egészen könnyen telhetik. Hogy örült fiacskája ünneplésének.</p>
				<p>Úgy van az jól! Csak jöjjenek az ő okos, nagyszemű Györgyikéje csodájára, ami
                    egyúttal azt jelenti, hogy hódolni fognak az ő felesége előtt, akiről el kell
                    majd ismerniök, hogy a világ teremtése óta ő a legtökéletesebb asszony a földön.
                    Ám, mikor legjobban örvendezett övéi ilyetén magasztaltatásán, - titkon - alig
                    várta, hogy túl legyenek a »cécón« és ő ismét beáshassa magát »dolgozó«szobája
                    csendjébe és ott olvasgathasson, hegedülgethessen és tervezgethessen
                    szebbnél-szebb bekötési táblákat és - ne gondoljon semmire.</p>
				<p>Végre elérkezett a nagy nap, amelyre, fájdalom, Gina némi gonddal ébredt, mert
                    két hét óta nem jött hír anyjáról, holott a legutolsó levélben azt írta volt a
                    Maria-Grün-i orvos, hogy Ladányinénak régi cukorbetegsége utóbbi időben gyors
                    ütemben rosszabbodik. Kárászyné el is volt határozva, hogy amint az ünnepély
                    lezajlik, rögtön elutazik szeretett betege látogatására. Csak a mai nap legyen
                    szép, derüs és célhoz vezető. Ez a mai nap, amelytől oly sokat várt, oly sokat
                    követelt.</p>
				<p>Ahogy felébredt, rögtön az ablakhoz futott. - Szebbet kívánni se lehet - mormolta
                    megelégedetten és valóban, szeptember kora reggele gyöngyházpárás, áttetsző
                    puha fátyolába burkolta az egész tájat. Ám az ezerszínű párákon át, arany
                    sugarak szigonyai keresgéltek a Balaton vizében, hogy millió apró arany
                    csillogást hozzanak a felszínére imitt is, amott is. De Gina nem sokáig ért reá
                    számba szedni őket, mert íme megkondult a kastély templomának harangja. Tíz
                    perccel később már az összes családtagok, nemkülönben a már megérkezett vendégek
                    ünnepélyes sorokban követték a fiatal anyát, aki oldalán férjével, fiacskáját
                    karjában tartva, meghatott némaságban lépegetett a hosszú folyosó végében
                    kitárt bejárathoz.</p>
				<p>Mert a csupa vígságot, kedves meglepetéseket ígérő napot Kárászy Elekné így
                    kívánta kezdetni. Igen. Igy, három pappal celebrált nagymisével.</p>
				<p>Midőn tehát Jánosfy címzetes püspök és tőle jobbról Imecske apát, balról pedig
                    Sólyom József bencés az oltár elé értek, mindhárman először is az oratórium felé
                    fordultak és mély meghajlással üdvözölték Kárászy Eleket és nejét, akik ma
                    egyedül foglalták azt el, s most ott ültek szorosan egymás mellett, mint a
                    megvalósult családi boldogság jelképe. Gyönyörű kép volt az valóban. Kárászy
                    öles termetével, hosszúra növesztett szakállal, mely most, elnyomott titkos
                    ásítások hatása alatt meg-megremegett. Mellette felesége, akinek szépsége nagyot
                    hanyatlott ugyan gyermeke születése óta, de aki még mindig feltünő jelenségnek
                    volt mondható. Arca csupa kifejezés, csupa energia - és most, mialatt ölében
                    játszadozó kis fiacskájában gyönyörködik, csupa megihlettség. Híresen szép fehér
                    kezében a pápától megáldott nagyértékű gyöngy és rubin rózsafüzérét tartotta.
                    Ezt néha meg-meglóbálta a gyermek szemei előtt, - ilyenkor a kis György végtelen
                    komolysággal kapott utána s vitte a keresztet szájához. Még Nandine hercegné is
                    pillanatnyilag kiengesztelődve nézegetett arra. Keresztényi szívében aztán még
                    annál is enyhébb húrok zsongtak mise után, - mint különben az egész vendégsereg
                    szívében is - mert íme azt látta, hogy menye feláll, majd kis fiával az oltárhoz
                    járul s mialatt ő maga alázatos megsemmisüléssel roskad térdre, gyermekét két
                    karral emeli magasra s nyújtja azt kérőn, fohásszal a papok felé. Ajka néma
                    marad, de ihletett mosolya, de lepergő nagy könnycseppjei szónál világosabban
                    magyarázzák vágyát, könyörgését. A püspök és az apát legott meg is értik, és
                    kezüket áldólag tartják a kisded bodros, fekete haja felett. Sólyom is követi a
                    példát, csakhogy ugyanakkor tekintete kérdőn, kiváncsian és nem minden malicia
                    nélkül, keresi hajdani játszótársa tekintetét. Nem is állta meg, hogy amikor
                    később pár percre egyedül találta magát Ginával, meg ne kérdezze tőle.</p>
				<p>- Mondd meg, mire való volt ez a tüntetésszerű viselkedésed? Lelki szükségét
                    érezted? vagy csak úgy - kellett?</p>
				<p>Kárászyné elvörösödve vont vállat.</p>
				<p>- Jól esett - felelt teljes őszinteséggel.</p>
				<p>- Hiszem. Sőt tudom is, hogy igen. Mégis, miért tetted? - s mivel a fiatal
                    asszony csökönyösen hallgat, még egy kérdéssel faggatja: - Mert hasznot is
                    remélsz az ilyes »mise en scène«-ekből? Csak tán nem?</p>
				<p>- Miért ne?</p>
				<p>- Gina... ne téveszd össze, a templom nem börze.</p>
				<p>- Nagy szavak. Persze, hogy nem. Ki is tekintené annak? Én legkevésbé. Tudhatod,
                    hogy nálamnál nincs buzgóbb keresztény a világon. Hidd el, hogy nincs. Elhiszed,
                    ha gyermekem boldogságára esküszöm?</p>
				<p>- Felesleges. Soha nem kételkedtem ez irányban. De éppen azért, sokszor nem
                    értelek. Mondd, miért vered a nagydobot mindig?</p>
				<p>- Verem? Hol látod, hogy verem? De tegyük fel, hogy verem. Hol itt a hiba? Abban,
                    hogy vallásos vagyok, igazán, a lelkem legmélyén is az, magad is bevallod, hogy
                    nem kételkedel ám az talán nem is érdem, mert hogy az ember vallásos-e vagy sem,
                    éppen olyan vérmérsékleti, vagy idegzeti, pszichológiai »diszpozíció« kérdése,
                    mint bármily más tehetsége. Vagy megvan az emberben az
                    arra való hajlamosság, vagy nincs, de ha megvan, de ha
                    tudom magamról, hogy megvan, nem kötelességem-e csak úgy mint bármely más bennem
                    szunnyadó lelki vagy szellemi tulajdonságokat - a lehető legmagasabb tökélyre
                    nemcsak kifejleszteni, de ki is használni azt?</p>
				<p>- Mit? Hitedet is a haszon gyúpontjából nézed?</p>
				<p>- Miért ne? Anya vagyok. Fiam van, és... és egy egész társadalom előítéletével
                    állok szemben... Érted most már? Számomra nincs fegyver, amit használatlanul
                    hagyhassak...</p>
				<p>- Szegény Gina! - mormolja Sólyom meglepve, megértőn. Hangosan, nevetve, csak
                    annyit:</p>
				<p>- Hallottál már valaha Sisiphusról? - aztán siet a társalgást Ladányinéra
                    terelni.</p>
				<p>- Hogy van ő? - kérdezi őszinte érdeklődéssel.</p>
				<p>- Képzeld, nem tudom - feleli a fiatal asszony. - Két hete nem kaptam hírt
                    felőle, pedig számtalanszor sürgönyöztem. Az igazat megvallva, nagyon, nagyon
                    aggódom, annál inkább, mert Benoitné - gondold csak! - férjhez akar menni. A vén
                    bolond! Meg is írtam neki a véleményemet, s most azon dolgozom, hogy az egész
                    »mariage«-t a kútba pottyantsam.</p>
				<p>- Tudja?</p>
				<p>- Valószínűleg. Végre is szükségem van reá. Mit csinálnék mamával? Kire
                    bízhassam? és éppen most, amikor tudom, hogy régi bajában rosszabbodás állott
                    be? Kire bízzam, ha Benoitné elmegy?</p>
				<p>- Vigyázz! Úgy ismerem, mint egy minden furfangra és minden bosszúállásra kész
                    egyént.</p>
				<p>- Ejh, mit tehetne? Legfeljebb hazudozik reám egy sort, ott messze,
                    Maria-Grünben.</p>
				<p>- Na, nem tudom... - aggodalmaskodik Sólyom, de mivel Badacsonyit látja
                    közeledni, elvegyül a vendégek között.</p>
				<p>- Csakhogy újra látom! - örvendezik Gina, kezet szorítva a miniszterrel.
                    Reménylem, már mindenkit ismer?</p>
				<p>- Nem hiszem... de...</p>
				<p>- Semmi »de«. Jöjjön, jöjjön, rögtön sorra bemutatom őket. Útközben hamarosan
                    elmondja, hogy ott az erkélyen az öreg herceg Zarándy beszélget Csetnekyvel, az
                    pedig, aki a »canna-groupe«-ban gyönyörködik éppen, az Baloghy János. - Tudja, ő
                    és neje csak olyan falusi szomszédok, de mint ilyeneket nem mellőzhettük.
                    Különben is, nemde, ezután nem is lenne okosság ezt vagy azt megsérteni.
                    Úgy-e?</p>
				<p>Badacsonyi felelet helyett nevetgélve, néma pislantással húzza ki egy írás
                    csücskét belső zsebéből. A grófné mohón kap utána.</p>
				<p>Tehát ez is megvan. Ezt is elérte.</p>
				<p>Boldog nap ez a mai valóban. Mondhatni, teljes a siker. Hisz íme, három év után
                    először Zarándy herceg is éppen úgy »behódolt«, mint Csetneky Pál.</p>
				<p>- Még hozzá, - jegyzi meg magában Gina gúnyosan - még hozzá a jó sógor, hogy
                    igyekszik kedves lenni. Olyan kezes, mint egy kötélen táncoló elefánt. S éppen
                    olyan jól áll neki az erőltetett kedveskedése. De mindegy. A fő, hogy az én
                    kötelemen táncol. Meg is lesz a jutalma. Most még hagyom egy kicsit evickélni,
                    de a vacsora alatt Elek egy felköszöntőben fogja tudtára adni, hogy a felhőkeői
                    vadászatot ismét bírhatja békével. Az öreg Zarándynak pedig, tudom biztosan,
                    hogy kapóra jön az Elek főispánsága, mert nagyon vágyik arra a horgasréti köves
                    útra. Meg is fogja kapni, - ha... mindenben segítségemre lesz. Csak Elekkel
                    volnánk már tisztában, mert ez kemény dió lehet.</p>
				<p>Kissé nyugtalan is volt amiatt, de azért mosolyogva, örvendezve járt-kelt
                    vendégei között - és életében először nem érzett titkos bizonytalanságot,
                    elfogódottságot.</p>
				<p>Milyen jó érzés volt ez!</p>
				<p>Elek gróf minduntalan - lopvást - gyönyörködött a feleségében. - Igy van ez jól.
                    Igy szeretem én az embereket, ha az én egyetlen Jókámnak örömet szereznek. S
                    milyen jó lesz, amikor ismét kettecskén ülünk majd itt a verandán és
                    visszaemlékezünk a mai napra. - Egyelőre azonban háziúri kötelességek várják.
                    Ime, ott a fa alatt az öreg Csokonyi Péterné egyedül. Süket szegény és ezért
                    mindenki unja. Kárászy tehát hozzá siet, sőt útjában még egy szép rózsát is
                    letép, hogy azzal lépjen elébe. Mert csupa kedvesség, csupa figyelem vendégeivel
                    szemben. Mint ahogy csupa jóság mindenkivel szemben, ha
                    éppen útjába kerül valaki, vagy valakinek a dolga. Ám ő egy lépést sem tesz
                    azért, hogy útjába kerüljön, sőt ellenkezőleg.</p>
				<p>Érdeklődési körét máris olyan szűkre szabta, hogy egész tulajdonképpeni - világát
                    egyetlen kis szoba lámpafénye bevilágíthatná. Otthona. Kis családja. Hegedűje.
                    Vadászata, de csak apró vadra, mert nagynak elejtése több fáradtsággal, vasútra
                    üléssel, napokig való távolmaradással járna. És, csak azt ne! Kárászy Elek, a
                    játéktermek örök bolyongással járó hajdani rabja, most, hogy felszabadult, csak
                    akkor érezte magát nyugodtnak és boldognak, ha a kárásztói kastélyban ülve,
                    feleségét és fiacskáját ott tudta maga mellett, és őrködhetett egészségük
                    felett. Mert ez állandóan nagy gondokkal, izgalmakkal terhelte. Ő, aki nem
                    ismerte a betegséget, aki a Balaton jegén léket vágatott, hogy abban
                    fürödhessen, aki egy hatszemélyre terített asztalt félkarral felemelt s
                    körülsétáltatott a szobában, - nos, ő - folyton-folyvást azon töprengett, hogy
                    ez vagy az, megtalál ártani Ginának vagy a kis Györgynek. Néha feleségének
                    igazán terhére volt ez az örökös pampucolás - ahogy ő nevezte - és minden
                    erélyét latba kellett vetni, hogy magát és gyermekét némileg is felszabadítsa
                    kényszerei alól.</p>
				<p>Azon a szép szeptemberi napon azonban, amelyen Kárásztó vendégei immár
                    végigkóstolták mindazt a gyönyört, amit vitorlázás, kocsizás, croquette, tenisz,
                    billiárd s alkonyat beálltával a kártyajátékok sorozata nyujthat, - Kárászy Elek
                    gyanutlanul és ezért derüs jókedvvel ült a vacsorához. Tőle jobbra Radenberg
                    báróné, akit most láttak először a nevezetes monte-carlói napok óta.</p>
				<p>- Nem is képzeli, báróné, - mondta neki őszinte hálával - hogy milyen nagyra
                    vesszük látogatását.</p>
				<p>- Én köszönöm, hogy meghívtak. Olyan örömmel gyönyörködöm nejében. Igazán remek
                    asszony.</p>
				<p>- Egy tökély. Higyje el, báróné - egy tökély!</p>
				<p>- Kiről beszélnek? - kérdezte baloldali szomszédja, herceg Zarándy Hermann fiatal
                    felesége.</p>
				<p>- Gináról..</p>
				<p>- Ah? Vagy úgy?</p>
				<p>A háziúrnak önkénytelenül ökölre szorul a keze. Megint e hang. Mindig a régi
                    rosszakarat. Vajjon hánynál lappang az még a jól mulató és hízelgő és hódoló
                    kedves vendégek szívében? Ó, hogy vágynék az ő Gináját valami külsőség által is
                    - most rögtön, föléjük helyezni...</p>
				<p>Éppen ekkor állt fel szólásra Badacsonyi.</p>
				<p>- Azért jöttünk, - kezdi a miniszter - hogy a mi kis György barátunknak ma és
                    minden nap, őszintén és a legmelegebben gratuláljunk - a szüleihez. - (»Éljen!
                    Úgy van!« mindenfelől.) Mert ritka szerencsével válogatta meg őket valóban.
                    (»Úgy van! Ez már igaz!« Nandine hercegnének a szája egy tökéletesen záró
                    kézitáska abroncsára emlékeztet.) Mert úgy érzem, - folytatja a kegyelmes úr -
                    úgy érzem, hogy mindnyájunk gondolatait tolmácsolom, ha azt mondom, hogy akik
                    egy ily tökéletes otthont tudtak létrehozni, akiknél a vendégszeretet melege ily
                    fejedelmi bőkezűséggel áradozik, akiknek a házaséletét máris mint a harmonikus
                    együttélés legszebb kifejezését állítják példaképpen szerte e hazában, azok csak
                    kiváltságos lények lehetnek valóban. Én legalább, - ha választhatnék, nagyon
                    szívesen - azonnal és rögtön! - szerepet cserélnék Györgyikével. (»Éljen«,
                    nevetés és taps.) Legyen ő csak miniszter helyettem. Lássa, hogy mi az, - én
                    pedig ezalatt szenderedjem édesdeden kis fehér ágyacskámban. (Újabb nevetés,
                    »éljen!« és taps.) El tudom képzelni, hogy milyen kellemes bizsergés járná át
                    piciny valómat, valahányszor kedves háziurunk gyönyörű hegedűjátéka kísérné
                    álmaimat s hogy milyen éhes lennék, - igen, tudom, hogy reggeltől estig folyton
                    csak enni kérnék, csak azért, hogy Magyarország legszebb kezei vigyék
                    szájacskámhoz a grizes kanalat. (Nevetés, taps.) De, fájdalom, nem cserélhetek,
                    miniszternek kell maradnom, ami azt jelenti, hogy egyúttal felnőttnek is, ami
                    viszont azt jelenti, hogy ember vagyok, tehát - irígy. Bevallom, hogy nagyon
                    irígy. Sőt, hogy az irígység vezényelt ide. Igen, uraim és hölgyeim, én azért
                    jöttem, hogy elirígyeljem a mi kis Györgyikénktől azt a kizárólagos birtoklást,
                    mellyel ő eddig szüleit magáénak tudhatta. Mert úgy-e, ezt nem engedhetjük meg
                    továbbra is? Nem engedhetjük meg, hölgyeim és uraim (a hangja egyszerre
                    ünnepélyessé vált), mert szükségünk van nekünk is reájok. Igen! Reám bizatott,
                    hogy a mi szeretett Elek barátunkkal megértessem, hogy a hazának szüksége van az
                    ő munkásságára, az ő segítségére, az ő szaktudására...</p>
				<p>Kárászy meglepetve néz a beszélőre. - Mit akarhat?</p>
				<p>A miniszter azonban feléje bólogatva folytatja:</p>
				<p>- Ismétlem, szükségünk van reá és ezt a szükséget senki se látta be hamarább,
                    mint a mi felséges urunk, királyunk, I. Ferenc József. (Lelkes »éljen«
                    mindenfelől.) Igen, uraim és hölgyeim! Ő felsége Kárászy Elek grófot ennek a
                    szép megyének élére kívánja állítani. (Általános meglepetés.) - A vendégek
                    kezükben pezsgős poharakkal felugrálnak és Kárászyhoz sietnek. De mindenkit
                    megelőz felesége, aki az egész beszéd alatt nem vette le szemét róla. - Hogy
                    veszi be? Mit fog felelni? - töprengett szívdobogva s most már mellette állt,
                    hozzá símult és úgy kereste tekintetét néma kérelemmel, erős akarattal.</p>
				<p>Kárászynak első ösztönszerű mozdulata egy lépés volt - hátrafelé, de Gina éppen
                    olyan ösztönszerűen lépett egyet előre s hogy a szegény sarokba szorított ember
                    tétován nemet kezdett inteni, a fiatal asszony inkább a szemével, mint alig
                    mozgó szájszélekkel csak annyit súgott feléje: - Cserben hagy? - amire aztán,
                    mint egy varázslatra, férje emlékezetében legott megcsendült újra a Zarándyné
                    semmibevevő, gőgös hangja, amivel az imént azt mondta, hogy »ah! vagy úgy?«
                    Ugyanekkor eszébe ötlött, hogy íme, megjött, itt az alkalom, hogy Ginát fölébe
                    helyezze valamennyinek. Nem sokkal, de mégis, mert hatalma lesz. Nem sok, de
                    annyi, amennyivel gyakran kellemetlen lehet velük szemben.</p>
				<p>Mindez villámgyorsan cikázott agyában, ezer fájó emlékezéssel egyetemben,
                    feláldozandó csendről, kényelemről, apró kis kedvtelésekkel kitarkított jó jó
                    semmittevésről, és ezzel szemben gondról, lótásfutásról, munkáról és különösen
                    sok-sok beszédről ismeretlen emberekkel, érdektelen emberekkel, hálátlan
                    emberekkel, tapintatlan emberekkel. Szörnyű, szörnyű, ám ezzel szemben a Gina
                    öröme, a Gina elégtétele, a Gina megnövesztett tekintélye. És - határozni kell
                    gyorsan, gyorsan. Kell... kell... kell... zúgott, zsongott a fejében, mialatt
                    felesége tekintete szinte égette a tekintetét... és egyszerre csak, hogy, hogy
                    nem, - talán egy mosolyára, talán fejének egy kissé előre hajló mozdulatára
                    harsogó éljen zúdult feléje és pezsgős pohara számtalan pezsgős pohárral
                    csendült sorra-sorra össze.</p>
				<p>Feleségétől egy örömteli ölelés és csók volt a jutalom, aztán mindenki
                    visszasietett helyére.</p>
				<p>Éppen a fagylaltot hozták be, a cukrászművészet e még soká emlegetett remekét,
                    mely egy mogyorópárnán álló, jobb karmában arany villámokat tartó
                    barackoroszlánt képezett, csokoládébojtban végződő hármas farkkal.</p>
				<p>- Ah, a megye címere! - morajlott végig az asztalon. - Hja, minden nagy esemény
                    előreveti árnyékát - jegyezte meg az öreg Pétery báró, aztán felállt és
                    harsányan elkiáltotta magát: - Éljen a főispán! - Zúgó éljen és újabban
                    összekoccintott poharak újabb csengése volt a felelet. Most ismét Badacsonyi
                    állt fel:</p>
				<p>- Éljen a főispánné! - kiáltotta, magasan emelve poharát. Gina kiélesedett
                    hallással figyelt, és úgy vélte, hogy valamivel lanyhábban kelt az éljen, mint
                    az imént. Hirtelen körüljártatta szemét. - Gondoltam, - könyvelte el gondolatban
                    - az anyós meg se érinti poharát, nem hogy innék belőle. - De meg lehetett
                    elégedve mégis, mert ime minden úr hozzá sietett, sőt a fiatalabb hölgyek közül
                    is a legtöbben.</p>
				<p>Csetneky meg éppen - mialatt lovagiasan kezet csókolt sógornőjének, mosolyogva,
                    kedveskedőn, suttogva, mintha egy magántitoknak tenné részesévé - ismételte
                    azt, hogy »éljen a főispánné!« Gina mindenesetre visszasúgta volna, hogy üdvözli
                    mint Felhőkeő régi - új bérlőjét, ha e percben egy különös körülmény el nem
                    vonja figyelmét. Ám az történt, - a fiatal asszony tágranyilt szeme azt látta -
                    és ugyanakkor érezte, tudta, hogy látják mindannyian, hogy a kijárathoz vezető
                    nagy ajtót két inas is siet két szárnyára nyitni, és azon most begurul
                    valami.</p>
				<p>- Szent Isten, mi ez? - egy tolókocsi s benne, lengő strucctollak alatt egy
                    csodálkozón nézegető, sárga, néma, petyhüdt, lógó bőrű, teljesen lesoványodott
                    alak.</p>
				<p>Gina inkább érzi, mint tudja, hogy körülötte halálos csend váltotta fel a
                    zsongást.</p>
				<p>- Mama... - nyilalik át agyán, mintha késsel vágnák oda. E pillanatban panaszosan
                    s mégis örvendezőn sivít végig a termen a Ladányiné hangja: - Rezsin! Wo bist
                    Du, Rezsin?</p>
				<p>- Anyám! - sikoltja rá feleletül Kárászy Elekné és máris fut, siet és csókolja
                    kezét, arcát, - sírva, nevetve, - mint ahogy az már a kitörő öröm perceiben
                    szokás. Közben módját ejti Mme Benoit felé fogai mellől halkan, rövid szavakban,
                    szemrehányásokat dobálni. Csaknem észrevétlenül teheti ezt, mert vendégei ott a
                    gazdagon terített asztal körül - kit milyen mozdulatban talált a meglepetés, -
                    úgy maradt. Aki pezsgős poharat tartott kezében, feledi azt szájához emelni,
                    vagy odább tenni. Aki kenyérgalacsinnal játszott, az most is szórakozott
                    lassusággal tovább gömbölygeti azokat. Úgy néznek ki éppen, mintha a mesebeli
                    rossz tündér varázsa alá kerültek volna, - száz esztendős álomra. De mégsem, -
                    hisz a szeme mindnek csillog, villog, kinek kiváncsiságból, kinek kárörömtől,
                    kinek mind a két okból.</p>
				<p>Még Elek se tudja, hogy mit cselekedjék. Ő ugyan rögtön felugrott és indulni
                    készült, de aztán, mintha bénulás érte volna, íme, bármennyire is szeretne
                    feleségének segítségére menni, - nem tudja, hogy azt mi módon tehesse, nem jut
                    eszébe semmi. Innen van, hogy bár lépésre készen, mégis tétován áll és vár.
                    Mire? Arra, amire ösztönszerüen mindenki vár körülötte - irányításra. Mert túl
                    sokan vannak arra, hogy egyénileg cselekedjenek, ezért erőt vett rajtuk a
                    tömegpszichózis, - lehet, hogy csak percekre, de tökéletesen.</p>
				<p>Ám mialatt ott az ajtóhoz közel őszinteségből és tettetésből össze-vissza kuszált
                    fonalak verik béklyóba a Kárászy Elekné agyát is, szívét is, - fenn az
                    asztalfőnél csoda történik. Most már minden tekintet arra fordul, ahol Kárászy
                    Emánuelné kiegyenesedett háttal áll fel helyéről és a tolókocsihoz indul. Majd
                    pedig, míg egyik kezével kedveskedőn érinti a Ladányiné csuklóját, a másikkal
                    menyét öleli át. Ugyanekkor messzi hallható mély hangján azt mondja, hogy -
                    Isten hozott, kedves Jenny, miközénk! - Ám alig hogy ezt kimondta, legott
                    mindenfelől üdvözlések visszhangja ébred és mintegy nyomás alól felszabadultan,
                    sietnek minden oldalról a gyűrüktől ékes, de puffadt, erőtlen kezet
                    megszorítani.</p>
				<p>Mi volt az?</p>
				<p>Mintegy válaszképpen a Sólyom lelkes suttogása verődik a Gina füléhez: - Ezt
                    nevezem anyósod részéről igazi úri tempónak, ezt. - Mindez rövid néhány perc
                    alatt játszódott le, és a meglepetések áradatában még Gina se vette rögtön észre
                    a Ladányiné különös viselkedését. Ő csak azt látta, hogy a magasba törő kopott
                    strucctollakkal kitüskézett kalap félre van csúszva, és hogy anyja ruházatát -
                    oh borzalmak borzalma! - az a vörös és sárga török gyolcs pongyola képezi,
                    amelytől leánya még Ladányban undorodott, vagy legalább is egy éppen olyan
                    szörnyűség, - ezért tehát inkább Benoitnénak telegrafált villámokat szóró
                    dinamó szemmel. Csak arra lett figyelmes, hogy Ladányiné egyet-kettőt
                    csuklik.</p>
				<p>- Orvost! hamar, hamar orvost! - kiáltja, anyjára vetve magát, akinek szemei
                    megüvegesedtek, akinek kiálló alsó ajka ernyedten esik le.</p>
				<p>- Mama! - sikoltja most Gina rémülten, igaz fájdalommal. - Mama!</p>
				<p>De már nem jő felelet.</p>
				<p>Senki se húnyta szemeit álomra.</p>
				<p>Nem mintha bárki is nagyon bánta volna »a Gina anyját«, de a fekete szárnyak
                    suhogása felzavarta a kedélyeket.</p>
				<p>Végre is mulatni jöttek ide mindannyian. Hogy jutnak tehát ahoz, hogy egyszerre
                    gyászi gyülekezetté változzanak? - Pedig az lesz a vége - zsörtölődik Csetneky
                    báró, anyósa szobáját végtől végig járva. Sógornői aggódva figyelik,
                    valahányszor a velencei üvegekkel megrakott kis asztalka mellett eltapos, de még
                    eddig nem történt katasztrófa. Úgy kell lenni, hogy a velencei üvegeknek is van
                    őrangyala.</p>
				<p>- Meg fog halni? - kérdezi Heléne összeborzongva.</p>
				<p>- Nem éri meg a reggelt - jő a felelet messziről, mert Pál báró most az ablaknál
                    áll és a csillagtalan éjszakába bámul. Egyszerre azonban, mintha csak srófra
                    járna, hirtelen visszafordul:</p>
				<p>- Mama! - szól anyósára. - Mit gondol? mi lesz a temetéssel?</p>
				<p>- A temetéssel?</p>
				<p>- Nos igen. Ladányiné nincs kikeresztelkedve.</p>
				<p>A megdöbbenés halálos csendje rá a felelet. Valahol a kert végén egy bagoly
                    sivít, még messzebb kakasok kukorékolnak, de itt a gyéren világított szobában
                    csak a lámpa körül táncoló apró pillék lágy pedzegetése hallszik... De nem. Még
                    valami más is. Öt - kárhozattól remegő asszony halk imádkozása. Csetneky azzal a
                    lenéző megelégedéssel, amivel magyar úr a nők vallásosságát gondolatban el
                    szokta intézni, néz rajtuk végig, aztán kisiet.</p>
				<p>Sógorához igyekszik újabb hírekért. Elek grófot azonban nem leli szobájában. Ő
                    most persze nem hagyja el feleségét és olyan érzésekkel figyeli minden
                    mozdulatát, mintha legszívesebben a saját szívét tenné azon melegen, azon
                    dobogón útjára, hogy az élet göröngye ne sérthesse ezután a lábát.</p>
				<p>- Jókám! Babikám! Édes kis angyalom, - suttogja, valahányszor szóval érheti és
                    boldog, ha ruhája széle közelében lebben.</p>
				<p>Gina azonban most kizárólag nagy betegének él. Tapogatja üterét, simogatja
                    homlokát, közben ő is gyöngéd, gügyögő szavakat mormol. De minden hiába.</p>
				<p>Ladányiné, a cukorbetegek szörnyű végével, halódik.</p>
				<p>A mellette álló orvos tudja, hogy órák, talán már csak percek kérdése az egész.
                    Lábujjhegyen, ám annál hangosabban recsegő cipőkkel közelít tehát a grófhoz és
                    összesúg vele.</p>
				<p>Ginának elég reájok nézni, hogy rögtön tisztában legyen a helyzettel. - Mamám,
                    kedves jó mamám! - zokog fel, és máris érzi azt a rettentő ürt, amit szívében
                    sohasem fog pótolhatni semmi, - és látja magát hosszú fátyollal a koporsó után
                    menni... Egyszerre a fejéhez kap. - Nagy Isten, milyen temetés is lesz az?...
                    Rettenetes... - Hogy ő erre eddig sohasem gondolt. Mert ha gondolt volna... Mi
                    is történt volna, ha gondolt volna? És minduntalan egy újabb »volna« tünedezett
                    elő töprengései menetén, - mint ahogy országút mentén a »prizma koporsók« soha
                    nem fogyó egymásutánban előtünedeznek. Roskadozva, magát minden székhez,
                    asztalhoz fogózva vánszorgott vissza helyéhez. Hallgatódzott. Igen. Még
                    lélekzik. Letérdelt az ágyhoz és az élettelen kézre fektette fejét.</p>
				<p>- Miért, óh, miért is nem jöttél velem a kereszténységbe? - súgta
                    kétségbeesetten, mert vallási aggályok is kezdték gyötörni. (Jól esett tudni,
                    hogy Sólyom Jóska a mellékszobában virraszt és imádkozik.) - De mi lesz most?
                    Hogy megy el majd tőlem? Egészen, egészen más temetőbe... Anyám, én édes, jó
                    anyám!</p>
				<p>Fájdalma, megsemmisülése versenyt vívódtak szívében. Mert az a gondolat, hogy
                    szeretett halottját zsidó szertartásokkal lesz kénytelen temettetni, minden
                    csepp vérét arcába kergette.</p>
				<p>Kibúvót keresett. Önmagát áltatta. Kegyetlen hengerek görögtek át meg át a
                    lelkén, egész gőgös énjét a földre tiporva. - Anyám, édesanyám! Miért tettél ki
                    ennek a szégyennek, ennek a veszedelemnek? - kérdezgette, mialatt igaz
                    szeretettel, mélységesen őszinte bánattal figyelt a halkuló lélekzetvételre.</p>
				<p>Valahol egy óra ütött. Gina önkénytelenül utána számolt. - Egy, kettő, három,
                    négy, öt... - de ekkor: - Orvos úr! - kiáltott rémülten és a saját hangja
                    értette meg vele, hogy mindennek vége. Férje könnyes szemmel sietett hozzá és
                    ölelte magához. Később bejött Sólyom és a szoba legtúlsó sarkában helyet
                    foglalva némán lapozott breviáriumában.</p>
				<p>Aztán?</p>
				<p>Senki.</p>
				<p>Órák teltek. Megvirradt. A kastélyban mindenfelé nyiló ajtók, ablakok nyikorgása
                    jelezte, hogy ébred az élet, de az anyjáért zokogó fiatal asszonyhoz be se
                    nézett senki.</p>
				<p>Ez a tény nem tagozott mondatokban, de elszoruló szívén át vágott tudatába.</p>
				<p>Pedig tegnap este már azt hihette, hogy örökre éle törött a sok gombostűnek, mely
                    eddigi életét folyton folyvást rontotta. De nem hogy letörtek volna, sőt, íme,
                    mérgezett tőrnek érzi most valamennyit, még az évekelőttieket is.</p>
				<p>Délfelé Sólyom újra besompolygott hozzá!</p>
				<p>- Gina, - súgta szomorún - rendelkezned kell.</p>
				<p>Kárászyné lesütött szemmel ült előtte.</p>
				<p>- Te mit tanácsolnál? - kérdezte halkan.</p>
				<p>- Azt, hogy az éjjel elszállítsuk Budapestre... és ott...</p>
				<p>- És ott? - visszhangozta Gina és a szemébe nézett.</p>
				<p>- És ott csendben eltemetteted.</p>
				<p>Kárászyné kiegyenesedve szökött fel helyéről.</p>
				<p>- Mit? - kiáltá szenvedélyesen - azt akarnád, hogy kilopjam innen? Hogy titokban
                    kapartassam el? Én? Az anyámat? Én? Hát nem. Hát tudd meg te is, és ők
                    mindannyian, hogy nem. Hanem hogy igenis a lehető legnagyobb pompával - a
                    budapesti hitközség énekkarával, ha lehet: tíz rabbinus segédletével, így, igen,
                    Így fogom őt a kárásztói kastélyból temettetni.</p>
				<p>- De Gina, gondold meg...</p>
				<p>- Meggondoltam. Azt hiszed nem örülnék, ha egy Esterházy hercegné hozott volna a
                    világra? Azt hiszed, nem szenvedtem át ezen az éjszakán mindazt a kínt, amit a
                    földig alázkodás kényszere egy büszke asszonyra mérhet? De mondd, mit érnék
                    azzal, ha anyámat orozva elföldeltetném? Mit érnék vele? Jól átgondoltam és reá
                    jöttem, hogy gyávaságom fabatkát sem érne. Hát akkor - lássuk.</p>
				<p>Most már Kárászy Emánuelné lelkét marcangolta a megalázkodás kényszere. Óh, az a
                    temetés! Hogy neki azt meg kellett érnie. Jelen kellett lennie, a világ miatt:
                    feketében. Komor arccal, és hallgatni, hogy héber szó keljen az ősök képeitől
                    borított falak között. Héber szó!...</p>
				<p>Órákig tárgyalt Imecske apáttal, de az hajthatatlan maradt és hogy még több
                    nyomatékot adjon elhatározásának, hirtelen elutazott. Sólyomot előre tudta, hogy
                    hiába kérné, Jánosfi előtt pedig fel sem merte »azt az ügyet« hozni, hiszen az
                    is zsidó volt valaha. Átkozott, átkozott helyzet valóban. - Pedig meg kell
                    lenni. Lehetetlen e házban tovább élni a nélkül - határozta el. Végre is maga
                    lopta sürgönyét a vasúti bakterhez s később maga hajtotta póni fogatát (Gina
                    ajándékát) az esteli vonathoz.</p>
				<p>Mikor pedig az egész agyonfáradt háznép nyugalomra tér, ha valaki nézné,
                    láthatná, - hogy a kárásztói kastélyban, mintha csak egyik szobából a másikba
                    átsétálna a fény. Mindig csak egy szobát világítva egyszerre pár percre, aztán
                    mindig odébb, odébb halad. Azt is látná, hogy az utolsóelőttiben (amely már a
                    fiatal Kárászyné lakosztályához tartozik) több csillár gyúl ki és tovább marad
                    égve. Mintha itt alaposabb dolga akadt volna annak, aki ott időzik.</p>
				<p>Az illetők csakugyan ebben a szobában találnak legtöbb foglalkozást. Vigyázva,
                    lábujjhegyen járnak, suttogva beszélnek, mégis - az egyik nagy ijedtségére - egy
                    székbe botlik s az nagy garral borul fel. A következő pillanatban a belső
                    szobákhoz vezető ajtó hirtelen kitárul, a Kárászy Elekné hangja erélyesen
                    hallszik: - Ki jár itt? - ugyanekkor ő maga is, hevenyében magára kapott
                    pongyolában ott áll a fényárban úszó teremben.</p>
				<p>De álomnak hiszi, amit ott megpillant, - mert sírástól fájó szeme íme bámulva
                    nézi, hogy egy soha nem látott csuhás barát, kezében fel-felvillanó nehéz ezüst
                        aspergeoir-ból keresztalakban ide is, oda is
                    szenteltvizet hint szerte a szobába, utána pedig Nandine hercegnő lépeget és
                    ugyancsak imákat mormolva, széles mozdulattal sajátkezűleg linget-lenget egy
                    remekművű s most kráterként izzó óriás füstölőt.</p>
				<p>Gina megkövülve áll a küszöbön. Gondolatai, érzelmei, mint forgatag az áradó
                    folyamban, örvénylenek, forrnak. De csak egy pillanatra, mert amint teljesen
                    átérti a helyzetet, felháborodása, haragja gátat törve lesz úrrá felette,
                    ugyannyira, hogy minden meggondolás nélkül siet a kijárathoz és azt szélesen
                    kitárva: - Hinaus! - kiáltja harsogó hangon, lángoló tekintettel, parancsolón, -
                    két kézzel mutatva a folyosó felé, sőt, mivel anyósa magyarázgatni próbál, - ő
                    még egyszer, még hangosabban ismétli meg a szót, amelyről nem is sejti, hogy
                    azért állt olyan természetesen készenlétben, mert apjától tanulta volt, sőt
                    talán mert tőle örökölte.</p>
				<p>A hercegnő azonban rögtön kiérezte azt az eredetét s ezért összeborzadva, merev
                    fejtartással adta fel a harcot.</p>
				<p>- Mi lesz most? - kérdezte magától Gina, mikor az utolsó závár is csattant s ő
                    kizárta maga körül a világot.</p>
				<p>- Mennyi baj, gond és kellemetlenség vár reám, talán még Elekkel is, ha anyósom
                    szóvá teszi cselekedetemet. Hát még ha az ítélőszék elé viszi a dolgot?</p>
				<p>Mert ez volt a rémek réme: az ítélőszék. Ez az örökké emlegetett, mindenkitől
                    rettegve utált családi tanács, melynek törvényeit négy emberöltővel ezelőtti
                    világfelfogással dolgoztak ki rég porladó elődök, s amely azóta virgács is,
                    Damokles kard is minden Kárászy képzeletében.</p>
				<p>Úgy mondják, Kárászy Boldizsár gróf volt az, aki az »ítélőszéket« életbeléptette,
                    még pedig akkor, mikor a közerkölcsnek azt a szégyenletes elernyedését kellett
                    megérnie, hogy a nagy uraktól megvonták a pallosjogot. Ő tőle is. Rettenetes!
                    Még hozzá milyen rossz percben. Éppen, éppen akkor, amikor harminc évvel
                    fiatalabb feleségének fürtös fejecskéje éppen hogy megérett volt a bárdra.
                    Boldizsár gróf tehát úgy segített magán, hogy egy törvénykönyvet iratott,
                    melyben fel vala sorolva minden elképzelhető bűn. (Természetesen a legtöbb
                    olyan, amely csak asszonynál számít.) Amikor pedig ennek minden egyes cikkelye
                    le volt írva szépen, - nehéz pergamentre, zsinóron lelógó címeres pecséttel -
                    akkor családi tanácsra hívta az akkor élő Kárászy grófokat s azok ijja fiát.</p>
				<p>Az északi torony nagytermében gyűltek azok össze s ott olvastatott fel a vád, ott
                    ítéltetett el nyilvános »repudeálásra« kiközösítésre, az akkori idők szépek
                    szépe Várbogláry Mária Borbála.</p>
				<p>Még ma is tudja mindenki, hogy abban a toronyban kísértetek járnak, egy sírva
                    könyörgő hófehér asszony és minden panaszára haraggal morajló, láthatatlan
                    sokaság.</p>
				<p>És az a terem mai napig megtartotta borzalmas jellegét. De nem csoda, hisz ott
                    sorakoznak benne - csak úgy, mint akkor - a fekete posztóval bevont padok, ott
                    állnak félkörben a nagy karszékek, sőt a legutóbbi nagytakarítás alkalmával egy
                    halálfej is előkerült. Hogy honnan és miért? Senki se nagyon kutatta, de ez
                    határozottan fokozta az »ítélőszék« fogalmának hátborzongató jellegét.</p>
				<p>A Gina nagy kimerülésének nyugtalan, sok gondtól, bánattól át meg át szűrődöző
                    álmát is az látta el most rémképek változatos sorozatával s fosztotta meg a
                    pihenéstől. Testben, lélekben meggyötörve, ébredt kora reggel. Első gondolata az
                    az eleve szárnyatszegő: »Vajjon mi rosszat hoz a mai nap?« volt, ami már magában
                    kész szerencsétlenség.</p>
				<p>Imazsámolyához vánszorgott, de életében először, itt sem lelt gyötrött lelkének
                    nyugpontot. Sőt ellenkezőleg. Hisz nincs tagadás, nincs kertelés! Tény az, hogy
                    szentelő papot űzött ki szobájából! Mi lesz erre a felelet? Mi a büntetés?
                    Mintha annak a szörnyű toronyszobának láthatatlan vádlói mind, mind ott
                    állanának körülötte és a fülébe huhognák rettenetes bűnét.</p>
				<p>Iszonyatos, fogvacogtató félelem fogta el az örök kárhozat gondolatára.</p>
				<p>Ezzel szemben mily mellékes az, hogy az anyós emel-e vádat ellene, vagy sem.
                    Hiszen még ha a család ítélőszéke azért ülne is össze, hogy őt felmentse, - az
                    sem érne semmit.</p>
				<p>Ki segíthet rajta? Imecske? Sólyom? Jánosfy? Úgy érzi, hogy egyik sem. Csak egy
                    van a világon, aki rettenetes megtévelyedésének bűnétől feloldhatja: a pápa.
                    Igen. Az. És: ... el fog zarándokolni. Lábaihoz fogja magát vetni. Neki gyónja
                    meg. Igen, igen, így lesz, mert nem is lehet másképen. Kissé megnyugodott, de
                    azért még mindig sírdogálva indult férjéhez. Úgy vágyódott arra, hogy
                    kipanaszolja magát, hogy lelki gyötrődéseit feltárja előtte. Mégis, amikor a még
                    elsötétített szobához ért, tétován állt meg a küszöbön.</p>
				<p>- Felköltsem? - tünődött. Nem. Nem fogom bántani. Az én édes jó Elekem! Mily jó ő
                    és mily nemes! Hogy tudom, hogyha most felkelteném, első szava az lenne, hogy
                    »Jókám!« és milyen imádat csengne a hangjában. Áldott, áldott Elekem. De, azt is
                    tudom, hogy elcsodálkoznék, ha vallási skrupulusokkal állnék neki elő. De
                    mennyire elcsodálkoznék és - de mennyire unná. - Vallás? Katolicizmus?... Ugyan,
                    törődött ő valaha azokkal? De törődik a hal azzal a tóval, amelyben úszik és
                    úszott száz meg száz hozzá hasonló, »amióta csak világ a világ?« Nem. Azzal a
                    tóval csak az törődik, aki a partjáról nézi, vagy újonnan evickél benne. Úgy
                    hiszem, úgy van az mindenkinél. Még anyósommal is, bár ő határozottan az
                    »Ecclesia militans«hoz tartozik. Mégis, csupán csatakiáltás nála az, hogy a
                    »tó!« Mert igazában ő se a tóval törődik, hanem a tőle másfajta vízi lényekkel,
                    vagy azokkal, akik hozzá hasonlókká igyekeznek vedleni, és azoktól védekezik
                    ösztönszerüleg, mert hátha a tó vizét ki találják inni?...</p>
				<p>- Félelem, kenyérirígység, vagy mondjuk szebben: önfentartás, fajfentartás.
                    Ezeknek ösztöne. Ezeknek agyrémei. Igen. Ezek azok a vízalatti alappillérek,
                    amire a vallási türelmetlenség emberáldozatra annyiszor éhes fétisét helyezték,
                    de a tó? az Istennek hála - békés. Gyönyörű. Kék. Napsugaras és - örök! Hogy
                    vágyom ő Szentsége lábai elé járulni, Istenem, hogy vágyom!</p>
				<p>Most már kissé megnyugodva ment át fiához.</p>
				<p>- Anyjának édes, egyetlen arany halacskája! - nevetett feléje, aztán egy
                    szentképet tartott a kis - túlvastag ajkú - szájhoz. »Puszílja meg a baba« -
                    biztatta, majd sajátkezűleg vert egy szeget a falba és a kis fehér ágy fejénél
                    Szent Ignác képmását függesztette fel egy ébenfa feszület és egy Lourdesi Mária
                    szobrocska szomszédságában.</p>
				<p>- Vajjon még melyik szent oltalma alá helyezhetném? - tünődött, mert úgy érezte,
                    hogy az egész mennyországot ide szeretné könyörögni, kényszeríteni, oltalmazóul,
                    csodatevésre - imádott gyermekéhez. Délig várakozott, de mivel senki sem jött
                    fel hozzá, ő indult a földszintre. »Ökröt a szarvánál« - mormolta - és az apja
                    hangját vélte hallani.</p>
				<p>A széles lépcsőkön, hosszú folyosókon nem találkozott senkivel, csak lépésének
                    zaját sokszorozta meg bosszúállón a csend. »Mint egy elátkozott várban« -
                    ötlött eszébe és ösztönszerűleg lábujjhegyen surrant el az »ítélőszék« nagyterme
                    előtt. Most már átfordult anyósa lakosztálya felé és itt - végre - egy ablakot
                    mosó cselédlányra akadt.</p>
				<p>- Őhercegsége a szobájában van? - kérdezte.</p>
				<p>- Nincs, kezeit csókolom. Még nem jött elő a templomból.</p>
				<p>- Rég ment oda?</p>
				<p>- Még tegnap éjjel.</p>
				<p>Egy pillanatnyi hallgatás, aztán röviden, keményen:</p>
				<p>- És a komtesszek?</p>
				<p>- Azok is.</p>
				<p>- Hosszan tart az imájuk érettem - ellenem - jegyezte meg magában Gina keserűn,
                    mialatt a legközelebbi ajtót benyitotta. Szórakozottságból, kíváncsiságból,
                    idegességből kezdte anyósa otthonát tárgyról tárgyra szemügyre venni.</p>
				<p>- Mint egy apáca főnöknő cellája - nevetgélt. És valóban sokkal inkább kolostorba
                    illő berendezés volt amit látott, semmint egy sok gyermekes anyáé.</p>
				<p>Már mindjárt a fal. Sötétkékre festve, a mennyezeten arany csillagokkal. Egyik
                    sarokban kényelmetlen, keskeny, fenyőfából összerótt ágy, mellette, szintén
                    olcsó anyagból, kicsiny mosdóasztal s ezen egyszerű fehér csészényi mosdótál.
                    Azután szentképek a falakon, nemkülönben Mária, Szent Antal és Szent József
                    szobrocskák minden asztalon, ám mégsem azok, de a rózsafűzérek sokasága adta meg
                    a szoba jellegét. Mert árnyékuk pettyegetett fekete mintáit lopva a falakra, -
                    ott függött azoknak sora kristályból, gyümölcsmagból, gyöngyből, lámpaernyő
                    sarkáról, karos gyertyatartókról, sőt még az egyik mosdókancsó füléről is.</p>
				<p>- Hogy eshetett az meg, hogy férjhez ment, nem pedig a zárdába? - tünődött Gina,
                    mialatt fokozódó érdeklődéssel nézelődött tovább. Egy polcon hírlapok,
                    közlönyök, röpiratok feküdtek. Most már értem - suttogta - mialatt ijedt
                    mozdulattal kapta le róluk a kezét, mintha véletlenül tüzet érintett volna. Mert
                    egytől-egyig vallási türelmetlenségről, szűkkeblű uszításról tettek tanuságot.
                    Miért is nem nyughatnak az emberek egymástól? Mindig »kssz! kssz!« Mindig
                    uszítás! Félig, ösztönszerűen az íróasztalon álló feszülethez lépett és kezébe
                    véve azt, sóvárogva, hosszan tekintett reája, azután őszinte ájtatossággal
                    csókolta meg a sebeket.</p>
				<p>Ha ebben a percben Kárászy Emánuelné láthatta volna, talán, talán még magához is
                    ölelte volna, mint egy anya, ugyanegy istent imádó leányát. Óh, mennyi, el sem
                    képzelhető áldás fakadt volna e cselekedetéből, hiszen a fiatal asszonynak
                    nemcsak hívő lelke volt, de igazán kereste a vallási eszmény utait is. Ha tehát
                    egy nálánál mindenképpen feljebb álló és tapasztaltabb valaki jóságosan kezénél
                    fogta volna, - éppen most, amikor bűnösnek hitte magát - mennyi éles sarok
                    csiszolódott volna. Mennyi kibocsátott galamb tért volna vissza olajággal
                    csőrében!</p>
				<p>De nem így történt. Kárászy Emánuelné lám, immár tizenkét óra hosszat imádkozik
                    és bőjtöl, ami azonban nem a megértés balzsamát csepegteti lelkébe, de
                    engesztelhetetlen gyűlöletek kelését fakasztja. Gina pedig, mintha ezeknek
                    mérgező áramait a távolból is kiérezné, íme, összecsappanó szívvel, dacosan
                    ellenséges indulatokkal telve folytatja vándorlását.</p>
				<p>Most már sógornői szobáin halad lassan végig.</p>
				<p>- Ezeken is meglátszik az anyai befolyás, - jegyzi meg magának - a bútorok merev
                    elrendezését, egyszerűségét látva. Annál nagyobb érdeklődéssel hámozza ki az
                    egyéniségenként létrejött elhajlásokat, áthidalásokat. Jolánnál például a falat
                    fehér stucco borítja. Nagyon elegáns - véli Gina és Radenbergné egyik vendége
                    jut eszébe, aki egyszer azt jegyezte meg előtte, hogy: finom kivitelű fehér fal.
                    Igen. Mindig helyén való. Annak alkalmazásával nem lehet hibát elkövetni. Azért
                    látjuk oly gyakran, hogy a fantázia nélküli kulturember ösztönszerűleg azt
                    választja otthonához. Kárászy Jolán talán még azért is választotta, mert egy
                    nagyon előkelő kastély szobáit látta így kiképezve. Ő pedig utánzásból élt. Mint
                    a mesebeli ember, aki igézet folytán elvesztette a saját bőrét és aztán
                    tévedésből hol a bárány bőrébe bújik, hol a farkaséba - ő is egy különös, örökké
                    kereső, mindig nyugtalan, mindig valaki mástól ellesett, valaki mással
                    azonosított árnyékéletet élt. Arról tanuskodtak a falon függő képek is.
                    Sportjelenetek abból az időből, amikor folyton vadászott, mert azt hitte, hogy
                    ez a »chique«, - bár szíve mélyén unta az ezzel járó fáradtságot és öldöklést.
                    Nagy zeneszerzők arcképsorozata. Pontosan ugyanazoké, akik Elvira nagyhercegnő
                    termében láthatók. Ezekhez a képekhez illőn zongorája is van. Volt idő, amikor
                    reggeltől estig mellette ült - éppen mint Elvira nagyhercegnő a magáé mellett.
                    Az egész háznép örömére azonban ez a buzgalom csak pár hétig tartott. Jelenleg
                    Napoleon-emléktárgyakat gyűjt. Mert Badacsonyi is azokat gyűjti - mormolja Gina
                    finom mosollyal - s mindenféle tervek ébredeznek gondolatában.</p>
				<p>Most már az Eveline szobájába nyit, de önkénytelen visszaretten s csak
                    akaratereje segíti át a küszöbön. »Fogház« - suttogja összeborzongva: pedig
                    három házi oltár volt a sötétes szürke falak mentén felállítva. De a
                    bolthajtásnak még a padmalya is ugyanilyen hideg, szomorú színre volt festve,
                    azonkívül az ablakok üvegje apró táblákra volt osztva, melyek csak fösvénykedve
                    szűrték át a fényt. Mindenfelé szentképek, de egy különös - valószínűleg tudat
                    alatti szadizmussal összeválogatva. Ime a bejárattal szemben egy szent
                    Chrysothomes, amint kínzói éppen a beleit motolálják ki a hasából. Mellette
                    Szent Rókus elgennyesedett combsebét mutatva. Odébb Szent Péter és Szent Dánián
                    koponyáikba ékelődött bárddal. Szent Luca, amint saját szemeit egy tányéron
                    elibénk tartja, végül a kis keskeny vaságy felett Szent Sebestyén vérző testében
                    nyilak sokaságával. Ha ez a harmónium nem lenne itt, - félnék, vallja be Gina
                    magának. Milyen jellemző mindez Evelinére, - gondolja és sorra veszi, amit
                    sógornőjéről hallott. Kegyetlenkedéseit cselédjeivel, szigorát a falusi
                    gyermekekkel, akik felügyelete és virgácsa gyakori suhintása alatt végzik
                    vallási gyakorlataikat. Igen. Éppen ilyen lehet legbensőbb énje, mint ez a
                    szoba... Megkönnyebbülten sóhajt fel, amikor Heléne világos, napsugaras
                    szobájába lépett.</p>
				<p>- Ez már más! - veszi örömmel tudomásul. Mert valóban nagy ellentét fogadja.
                    Rózsákkal telehintett derüs francia szövet a falakon. A Balatonra nyíló széles
                    ablakok. Az egyiknek párkányán sok szalagos mandoline húrjaival a külső nagy
                    kékségek felé fordulva, mintha csak kongó nagy muzsikás fejét azon törné, hogy
                    hogyan változhasson át eolhárfává, hogy teljesen eggyé olvadjon a nagy
                    mindenséggel.</p>
				<p>Természetesen ebben a szobában is túlnyomó többségben vannak a szentképek. De
                    micsoda kedves, bájos sorozatban. Ott mingyárt az íróasztal felett Szent Margit,
                    amint pálmaággal kezében sárkány fejére lép. (Nyári szellő se érinthetne virágot
                    könnyedébben s mégis megölte azt - öntudatlan tisztasága erejénél fogva.) Odább
                    az angyali üdvözlet egész kis gyűjteménye, még odább Szent Ferenc a madaraknak
                    prédikál. Ezenkívül családi fényképek. Jelmezbe öltözött szép fiatal leányok,
                    lovon ülő délceg fiatal emberek, végül sok, sok víg, életörömet, hirdető »genre«
                    képecskék, csókolódzó párok, virágszirmot tépegető leányka, - Cupidó, amint
                    emberszíveket kovácsolgat össze, stb., stb.</p>
				<p>Gina meglepetve nézi mindezt sorra.</p>
				<p>- Hogy én ezeket a szobákat még sohasem vettem így szemügyre! De ha Heléne ilyen,
                    - amilyennek otthona mutatja, pedig alapjában ilyennek kell lennie - akkor
                    hogyan magyarázható meg a velem szemben tanusított örökös ridegsége?
                    tűszúrkálásai?... Csakis úgy, hogy még mindig szereti Porlayt, s annak
                    szellemében igyekszik gondolkozni...</p>
				<p>- Ej, mindegy. Ha szerencsével járom meg zarándokutamat, ez is egy fogadalom, ez
                    is egy vezeklés, - férjhez fogom adni - még pedig Porlayhoz.</p>
				<p>Kilépett a folyosóra. Most már nem bánta volna, ha senkivel sem találkozik.
                    Megnyugodott. Tudta, hogy mit akar. Ismét meglelte önmagát. Nem félt
                    semmitől.</p>
				<p>Mégis érezte, hogy »valami készül«. Levelek jöttek, mentek. Soha nem látott
                    rokonok érkeztek s zárkóztak be Nandine hercegnővel. Minden sarokban
                    súgtak-búgtak... Egy reggel nyitva találta a családi tanács termét, benne
                    molyseprűk táncoltak, molyok ébredeztek. A Gina jöttére elcsitult a zaj és
                    porolópálcákat emelő kezek feleúton felejtettek.</p>
				<p>Szóljak Eleknek? Ne szóljak? - tünődött Gina, - de végre is azt határozta, hogy
                    nem fogja zavarni. Minek is tenné? Hogy anyjával összeveszítse? Hogy országra
                    szóló szakadást idézzen elő? Igaz, hogyha létrejön a hercegné által tervezett
                    családi tanács, az még nagyobb megbotránkozást fog kelteni - és »reám lesz
                    veszedelmes...«, de még nem jött meg a beavatkozás ideje. - Sose akkor
                    pusztítsátok a varjúfészket, amikor még csak tojás van benne, de mikor már éppen
                    hogy szárnyra akarnak kapni a fiókák - tanította volt hajdan őt és Sólyom Jóskát
                    Spitz Áron - és különös - mentől több év telt el, annál jobban emlékezett apja
                    tanácsaira és ismerte el hasznos mivoltukat. Arról, hogy miképpen fogja majd az
                    anyányi varjúfiókákat megsemmisíteni, ma még fogalma sincs, de bízik jó
                    szerencséjében. Egyelőre pedig úgy tett, mintha maga sem venné észre, hogy
                    készülődik valami - és négy napra anyja temetése után bekopogtatott Csetneky
                    Pálnéhoz. Tudta, hogy anyósát is ott fogja találni s ezért »egy nagy kéréssel
                    jövök« - jelentette ki, még a küszöbön állva. Andorine grófnő erre, előbb anyja
                    arcát kémlelte egy gyors pillantással és csak azután mert a Gina szemébe nézni.
                    Parancsolj - mondta bizonytalan félhangon, fülig elvörösödve.</p>
				<p>Parancsról szó, de szó sincs! Sőt. Nagyon is kérek a kis fiam számára egy kis
                    szeretetet.</p>
				<p>Erre a mondatra, arról a nagy oltárterítőről, melyet Nandine hercegnő a négy
                    leányával együttesen hímezett, mindannyian egyszerre kapták fel a fejüket, és
                    mindnek arcán hangnál világosabban fejeződött ki a vágytól ittas reménység:
                    »hátha válni készül?...« Gina ezt is néma mosollyal könyvelte el magában. Ám
                    hangosan, egész nyugodtan és tőle telhető szeretetreméltósággal kezdte
                    magyarázni:</p>
				<p>- Elek még ma Simahegyre indul és ott is marad visszatértemig.</p>
				<p>Ekkor azonban anyósa közbevágott:</p>
				<p>- Téved, kedvesem, ön nem fog elutazni.</p>
				<p>Gina egy pillanatig lélekzetért küzdött, de legott mégis olyan hangon, mintha
                    minden szótag külön-külön mézbe lenne forgatva, szelíden válaszolt:</p>
				<p>- Nekem el kell utaznom.</p>
				<p>- S ha én megtiltanám?</p>
				<p>- Akkor?... akkor nagyon sajnálom, de ez a parancs megsemmisíti tilalmát.
                    Egyúttal egy sürgönyt nyújtott át a hercegnének, amelyben ez állt:</p>
				<p>Wien, September 10.</p>
				<p>»Magánkihallgatás kedden délelőtt féltízkor. Ő Szent Felsége rendeletéből,
                    Chiorelli nuncius.«</p>
				<p>- S ha Ő Szent Felsége tudná a történteket? - kérdezte Eveline.</p>
				<p>A Gina hangja, amikor nevetgélve felelt, vele szemben szinte suhintott, mint az
                    ostorcsapás:</p>
				<p>- Légy nyugodt. Meg fogja tudni. Azért megyek.</p>
				<p>Ekkorára a hercegné kiegyenesedve állt vele szemtől szembe:</p>
				<p>- Ne higyje kérem, hogy ezzel az odautazással kibúvik a felelősség alól. Ami
                    tellik, nem múlik. Megértette?</p>
				<p>- Tökéletesen.</p>
				<p>- Azt akarom.</p>
				<p>- Én is. Nagy a bűnöm, tudom, azért megyek vezekelni. De, - és ha a pápa
                    megbocsát?</p>
				<p>- Akkor se bocsátunk meg, mi Kárászyak! - kiáltja Eveline, öklét a himzőrámára
                    ütve, hogy tű, cérna, gyűszű ijedve perdült erre-arra.</p>
				<p>- Ha ezt előre tudjátok, akkor mire jó az ítélőszék? - kiáltja még hangosabban,
                    éles, felcsapódó hangon Kárászy Elekné.</p>
				<p>Nandine hercegné tágranyílt szemmel bámul ennyi merészségre, ennyi
                    attavizmusra.</p>
				<p>- Azt maga nem érti - veti oda leírhatatlan megvetéssel.</p>
				<p>Gina balkézzel fogja le a saját jobbját, nehogy az ismét az ajtóra mutasson, és
                    ezt azért teszi, mert a saját érdeke előtt szüntelenül őrt álló okossága azt
                    sugalmazza, hogy ne hamarkodjék el semmit.</p>
				<p>Éppen ekkor Eleket hallja közeledni. Mily könnyű lenne most a játék. Csak egy
                    szavába kerülne, hogy férje neki adjon igazat. De nem. - Csak keljenek ki a
                    varjúfiókák - gondolja és a belépő Kárászyhoz siet.</p>
				<p>- Okoskám, - mondja hozzásímulva - kérje maga is Andorinát, hogy távollétünk
                    alatt a kis Györgyöt védőszárnyai alá vegye.</p>
				<p>- Nyugodtak lehettek, meglesz, - bólint Csetnekyné jóságosan, aztán még azt is
                    súgja, bár alig hallhatón, hogy: - számíthattok reám...</p>
				<p>Gina öleléssel felel, aztán elsiet, hogy utazási előkészületeit megtegye.</p>
				<p>Sötét volt az éjszaka és esett. Esett, esett, ahogy csak olasz földön tud esni,
                    ha egyszer nekikeseredik. Az éjjeli vonat füstje messziről látható puha rőt
                    fénysávot rajzolt folyton a nagy feketeségek végtelenébe, - ám ezzel inkább
                    mélyítette a sötétséget, semhogy leküzdte volna.</p>
				<p>- Hol járhatunk? - kérdezte Kárászy grófné nagy álmosan.</p>
				<p>- Valaki éppen az imént mondta, hogy most érünk Luzzanóba - felelt a komorna.</p>
				<p>- Luzzano? Sohasem hallottam hírét. Ejh, mindegy. Biztosan valamilyen kis fészek.
                    Egy a sok közül - gondolta Gina, mialatt visszahelyezte fejét a hálófülke
                    kényelmetlenül vándorkedvű, kis párnájára.</p>
				<p>Nagyon álmos volt és nagyon fáradt, de ellentétes gondolatainak sokasága nem
                    hagyta pihenni. Egyrészt telve volt a szíve lélekemelő hálával, hitbuzgalommal,
                    megnyugvással és úgy emlékezett római zarándoklásának idejére, mint élete
                    legszebb, legbecsesebb napjaira, másrészt az otthonról kapott sürgönyök
                    nyugtalanították.</p>
				<p>- A családi ítélőszék nagy titokban készül - tudatta vele Andorina.</p>
				<p>- Mivel vágjak vissza? - töprengett azóta.</p>
				<p>- Azzal tisztában volt, hogy neki személyében nem eshetik valami nagy baja, de
                    mennyi kellemetlenség! mennyi herce-hurca. Végleges szakítás közte és anyósa
                    közt, pedig ez az együttélés tagadhatatlan, hogy rengeteg társadalmi előnnyel,
                    pozíció-szilárdulással jár. - Mi lesz? Mi lesz? - ismételgették a kattogó
                    kerekek, idegesítő kitartással.</p>
				<p>Egyszerre nagyot rándítva állt meg a vonat.</p>
				<p>- Luzzano! - kiáltott öt torok is. Ugyanekkor nagy lótás-futás hallszott a
                    perronon.</p>
				<p>- Az ő dolguk - határozta el Gina, de e pillanatban riadtan ült fel ágyában. -
                    Micsoda? Juszti? Hallja ezt? Mindenki kiszáll. - Miért? Prego Signore, perehe? -
                    ostromolja meg a capo stacionét, aki éppen ablaka előtt halad el.</p>
				<p>- Mert a vonat nem mehet tovább - jő a kurta felelet.</p>
				<p>Később megtudják, hogy a Pó kiáradt s elvitte a vasúti hidat. Most már tehát csak
                    hamar, hamar öltözködni és szobához jutni a városban.</p>
				<p>Egy órán belül a »Capello grigio« lyukas szőnyegén áll és hangosan érvel a
                    tulajdonossal. Csengő olasz kiejtése és még csengőbb lírái megtették a magukét
                    és Gina kevésbé vándorpárnán igyekezhet elaludni.</p>
				<p>Reggel mégis sápadtan, rosszkedvűn támad a »padrone«-ra. - Maguknál mindig ennyi
                    a lárma? Egész éjszaka be nem hunyhattam a szemem. Folyton szaladgáltak,
                    énekeltek, üvöltöttek az ablakom alatt. Egyszer mintha puskaropogást is
                    hallottam volna. Mindez mit jelent?</p>
				<p>- Hja kérem, - felel Signore Buttorini, mellét kidüllesztve - ez azt jelenti,
                    hogy ezúttal végre rendet csinálunk.</p>
				<p>- Hogy értsem?</p>
				<p>- Úgy, hogy kiűzzük a papokat. Ecco.</p>
				<p>- És aztán?</p>
				<p>- Megtisztítjuk a templomokat.</p>
				<p>- A templomokat? Mitől?</p>
				<p>- A babonától.</p>
				<p>- Még mindig nem értem.</p>
				<p>- Óh, akkor tessék csak abba a templomba menni, ott, látja? Védete Signora
                    Contessa? Védete? - ott az ucca hajlásánál van egy torony, - il torre Carassi -
                    a mellett.</p>
				<p>- Carassi? Anch’ io sono Kárászy - veti közbe Gina nevetve és hallani véli azt a
                    monte-carlói »chasseur«-t, aki így, olaszosan ejtette ki az akkor még ismeretlen
                    magyar gróf nevét. Aztán tovább érdeklődik:</p>
				<p>- Miért »torre« Carassi?</p>
				<p>- Mert hajdan a Carassi-család építette.</p>
				<p>- Van még belőlük?</p>
				<p>- A Carassiakból? Óh nincs. Már régen nincs. De hatalmas család volt. Ha majd
                    bemegy abba a templomba, amelyről beszéltem, meg fogja látni a síremléküket.</p>
				<p>Gina legott arrafelé irányította lépteit. A padrone egész a küszöbig kísérte és
                    onnan kiáltott utána: - Csodát fog látni. Vedra maravigliá. Mert ott már rendet
                    csináltunk.</p>
				<p>Kárászyné alig figyelt rá, mert mindig a Carassi, Kárászy nevek hasonlatosságát
                    forgatta agyában, és nagyon mulatságosnak találta.</p>
				<p>- Milyen csúnya! - suttogta aztán, amint a piszkos, vörös bársonyfüggönyt
                    félrevonva, a szentélybe látott. Pedig nem is a csúnyasága volt olyan sértő,
                    hanem a banalitása. Mert különös, de tény, hogy a szépség honában is ezrével
                    találhatók az olyan templomok, amelyek semmiben sem különböznek egy más
                    helyiségtől. Mintha csak a tucatlények milliói ájtatosságuk színhelyéül mindig
                    újra és újra tucattemplomokat igényelnének. Vagy ezek lennének az igazi Isten
                    házai? Ezeket építi minden hivalkodástól mentesen az 
                       erény? Egyedül csak azért, hogy legyen egy csöndes hely, ahol szíve
                    sugallata szerint fohászával, hálájával az Úrnak színe elé járulhasson? Ki
                    tudhatja, hogy nem éppen-e ezek a dísznélküli, építészeti furfang nélküli, nagy
                    hosszú termek nem kedvesebbek-e a Mindenható előtt, semmint azok a műremekek,
                    melyeket hivalkodás és - oly gyakran! - nem áhitat, de valamely nagy bűnnek a
                    sarkaló tudata emeltetett? Természetesen, aki messze földről jött Itáliába, az
                    mindig személyes sértésnek veszi, ha egy-egy ilyen érdektelen templomba lép.
                    Igy most Kárászyné is, aki csalódottan, tétovázva állt meg a küszöbön. De mivel
                    sohase szokta elmulasztani, hogyha egy oltár közelébe jut, ott el ne mondjon
                    egy-két Miatyánkot, így mégis beljebb lépett. Önkénytelenül a szenteltvíztartót
                    kereste, de az nem volt sehol.</p>
				<p>- Hja, persze! - mormolta és sóhajtva folytatja útját a legközelebbi oltárhoz.
                    Legott egy hajlott hátú, kiaszott, sovány, inkább jellemszínész kinézésű, nagyon
                    öreg pap csoszogott feléje.</p>
				<p>- Vuol vedere? - és máris kikeshedt és zöldesszürkésre kopott reverendája zsebébe
                    nyúlt és egy kulcsot kotorászott elő.</p>
				<p>- Nézzek? Hogyne. De mit?</p>
				<p>Erre az öreg vádaskodó panasszal, a magasan tartott kulcsot égfelé rázva,
                    felelte:</p>
				<p>- Il catachlismo!...</p>
				<p>Gina ugyan most sem értette, hogy mire céloz, de azért kíváncsian követte. Alig
                    tettek azonban pár lépést, a pap a falra mutatott.</p>
				<p>- Látja ezt a sok apró lyukat? Hát tudja meg, hogy még tegnap ilyenkor ezeknek
                    mindenikében szeg volt, és azokon ex votok függtek. Százával, ezrével! Ezüst
                    szívek, ezüst lábak, karok, aztán apró képek...</p>
				<p>- Tudom, ismerem. De hát hova lettek?</p>
				<p>- Hová? Majd meglátja! Ó, questi birbanti! akik az éjjel mindent leszaggattak,
                    mindent össze-vissza, pêle-mêle halmoztak, dobáltak.</p>
				<p>- S mit csináltak velük?</p>
				<p>- Ezt! - kiáltotta reszkető kézzel nyitva a sekrestyébe.</p>
				<p>Szörnyű látvány fogadta ott őket. Egész halom összetört szobrocska, kereteiből
                    kifeszített képek, behorpasztott, durva saroktól laposra taposott ezüst szívek,
                    kezek garmadája. Egy másik halomban pedig, óh borzalmak borzalma! számtalan
                    apró, kopott rózsaszín, vagy kék, vagy lila selyemdarabkák, melyekre hajdan -
                    némelyik több száz éves is lehetett - gonddal, hívő szeretettel ragasztottak
                    egy-egy fogat, ízet, vagy csontszilánkot. Volt belőlük talán ezer is. Ám ezeknek
                    legtöbbje most letépve, leválva szóródott szerte szét a padlón, vagy lógott
                    annak a fodrocskának a csücskén, melyen még csak tegnap egy oltár felett
                    pihent.</p>
				<p>- Mik ezek? - kérdezte Gina meglepetve.</p>
				<p>- Ereklyék - felelt a padre.</p>
				<p>- Ennyi sok?</p>
				<p>- Ez volt a mi büszkeségünk, ezért zarándokoltak hozzánk annyian és hangja
                    csendes zokogásba fúlt.</p>
				<p>A fiatal asszony szó nélkül térdelt a kegyelet e megszentségtelenitett
                    tárgyaihoz. Úgy érezte, hogy azok a szentek, akik valaha ezen izületek
                    segítségével zarándokoltak - talán éppen Jeruzsálembe, vagy kulcsolták kezeiket
                    imára, vagy szenvedték a kínok kínját, amikor csontjaikat a kínzókamrákban ilyen
                    szilánkokra zúzták, úgy érezte, hogy azok íme, most újra, másodszor lettek
                    vértanuk.</p>
				<p>- Szörnyű! Óh a vandálok! - lázadozott Gina, mialatt egyenként vette kezébe az
                    eltorzított ex votokat, s jól esett, hogy végigsimíthatja, megtörülheti.
                    Egyszerre felugrott és szemrehányón állt szembe a pappal:</p>
				<p>- Hogy engedhette meg? Miért nem rejtette el mindezt idejekorán? Miért nem?</p>
				<p>- Nem lehetett. Túl sok volt... De...</p>
				<p>- Nos? De?...</p>
				<p>A padre körülnézett, sőt az ajtót is betette, csak azután súgta:</p>
				<p>- A legbecsesebbet mégis megmentettem..</p>
				<p>- Igazán? - örvendezett Gina. - Mit?</p>
				<p>- Il Santo, - jelentette ki az öreg ünnepélyesen.</p>
				<p>- A szentet? Milyen jó. Melyik szentet?</p>
				<p>- A mienket. A nagyot: Onofriot.</p>
				<p>- Ugyan. Hisz annak tegnap láttam a sarkofágját Rómában.</p>
				<p>Padre Nicodemio sértődötten nézett rajta végig, aztán vállat vonva, végtelen
                    megvetéssel:</p>
				<p>- Az? Ki az? Egy senki. De a miénk!... Én mondom Önnek, az aztán valaki!</p>
				<p>- Elhiszem. De, szégyenemre, nem sokat tudok róla. Ki volt tulajdonképpen?</p>
				<p>- Bencés.</p>
				<p>- És azelőtt?</p>
				<p>A pap kiegyenesedett és büszkén hátraszegett fejjel felelte:</p>
				<p>- Uno degli di Carassi.</p>
				<p>Gina izgatottan kapott az öreg karjához:</p>
				<p>- Egy Carassi? - kérdezte.</p>
				<p>- De mennyire az!</p>
				<p>- És... és kik voltak a Carassiak?</p>
				<p>- Majd megérti, ha a síremléküket meglátja.</p>
				<p>- Menjünk.</p>
				<p>- Nem óhajtja előbb a kriptát megtekinteni?</p>
				<p>- Mi van ott?</p>
				<p>- Sok síremlék és - hangja suttogóvá halkult, tekintete félénken kémlelt - és il
                    Santo...</p>
				<p>Gina szólni akart, de egy gondolat torkon fogta és vette el a beszélőképességét.
                    Egy gondolat, mely polipkarokkal kezdte ölelgetni s úrrá lenni felette, s azért
                    csak némán bólintott igent. A pap egy kis meggyujtott viaszgyertyát adott a
                    kezébe.</p>
				<p>- Vigyázzon a tizedik lépcsőnél. Nagyon ki van kopva. - Mikor már csaknem
                    leértek, az öreg utat állva nézett vissza a fiatal asszonyra: - Úgy-e meg fogja
                    hálálni, hogy a Santót megmutatom? Úgy-e meg?</p>
				<p>- Legyen nyugodt. - Gina soha nem érzett érdeklődéssel lépegetett utána. De
                    egyelőre nagy csalódás érte. Az elképzelt szép emlékek helyett néhány
                    ütött-kopott kődarab, elmosódott írással, alig látható faragással.</p>
				<p>- Ez minden? - kérdezte.</p>
				<p>- Várjon... - Padre Nicodemio most egy látszólag a falba illesztett sírkőhöz
                    nyúlt s azt ügyes kézzel elmozdította helyéről. Ennek háta mögött üreg lett
                    látható és ebből egy kis közönséges faládikát húzott ki.</p>
				<p>- Mi ez?</p>
				<p>- Il Santo.</p>
				<p>- Az istenért, csak nem?</p>
				<p>Az öreg nagyot sóhajtott.</p>
				<p>- Nem érti?... Azok a gazok még ma vissza fognak jönni. Ha szent Onofriót
                    megtalálják...</p>
				<p>- Értem. Elgondolni is rémes.</p>
				<p>- Na lássa. Ezért rejtettem őt e csúf kis dobozba.</p>
				<p>- Áldja meg az Isten érette. Ön igazán méltó szolgája az Úrnak.</p>
				<p>- Hát az ember tesz, amit tehet - szerénykedett az öreg. - Csak az a baj, hogy
                    még így is remegek, hogy keresni fogják.</p>
				<p>Gina most már ott térdelt a kis dísztelen láda előtt s fejét két kezére hajtva,
                    hosszasan imádkozott, majd vigyázva körülnézett és halkkal, lehelletszerűen
                    súgta oda a papnak:</p>
				<p>- Megmentsem?</p>
				<p>- Ó, adná az Ég! De hogyan?</p>
				<p>- Magammal viszem - Magyarországba...</p>
				<p>- Csak úgy...</p>
				<p>- Nem, szent atyám, ön is el fogja kísérni.</p>
				<p>- Én?</p>
				<p>- Természetesen. De most jöjjön. Meg akarom nézni a Carassiak síremlékét.</p>
				<p>Néhány perccel később ott állott Rosselino remeke előtt, de nem a gyönyörű
                    angyalkákat nézte, hanem csupán a sírfelirat érdekelte. Közben vezetőjét
                    kérdések kereszttüzével ostromolta:</p>
				<p>- Kik voltak a Carassiak? Honnan jöttek? mikor haltak ki?</p>
				<p>Padre Nicodemio finom, gúnyos mosollyal figyelte a fiatal asszony meglepő
                    érdeklődését, s vállat vonva felelgetett.</p>
				<p>- Mindig itt voltak, s addig éltek itt, míg ki nem halt a család.</p>
				<p>- De nem tudja, nem hallott arról, hogy az elsőt Györgynek hívták volna és hogy
                    az messziről, messziről kerülhetett ide?</p>
				<p>- Non lo so. Ma... - és olyan szemekkel sandított fel a Rosselino angyalkáira,
                    mintha nem is azokat, de megannyi kövér sült galambkákat látna keringeni. -
                    Ma... il mio fratello. Igen. Fivérem minderre biztosan tud felelni, mert ő a
                    levéltár őre.</p>
				<p>- Vezessen hozzá, kérem, de rögtön...</p>
				<p>- E il Santo? - kérdezte az öreg sértődötten.</p>
				<p>- Ne aggódjék. Amíg én a levéltárban időzöm, ön elhozhatja a fogadómba; úgy-e
                    lehetséges?</p>
				<p>- Hogyne. Bő a reverendám, - de meg a nagy gallérom...</p>
				<p>- Na lássa. Igérem és ez előtt az oltár előtt fogadom, hogy gyönyörű templomban,
                    teljes biztonságban lesz ezután helye.</p>
				<p>- Ámen.</p>
				<p>- De most már igazán vezessen el a fivéréhez.</p>
				<p>Már ott jártak a gyönyörű gót épület közelében, amikor a padre egyszerre megállt
                    és ujját ajkára téve: - Nem szükséges, hogy fivérem előtt a Santóról említés
                    történjék - súgta titokzatosan.</p>
				<p>Signore Zaperlittit egy öblös, de már jobbadán üres chianti »fiasco« és egy tál
                    »polenta« előtt találták. Fel sem állt vendégei jöttére, csak úgy félvállról
                    szólt oda a padrenek: - Nagyon meg vagytok ijedve?</p>
				<p>- Boldogabb vagy? - felelt az megvetéssel.</p>
				<p>Signore Zaperlitti megelégedett azzal, hogy azt a keskeny kis vörös szalagocskát,
                    mely kabátja gomblyukából kilógott, dicsekvő kárörömmel megcirógassa.</p>
				<p>Gina legszívesebben elmenekült volna, de tudvágya erősebb volt undoránál.</p>
				<p>- Szabad pár kérdéssel terhelnem? - kérdezte a diadalmas férfiút udvariasan.</p>
				<p>- Attól függ - mormolta az kurtán és látszott rajta, hogy e gorombaságot még
                    boránál is jobban megélvezi.</p>
				<p>De Gina most már teljesen visszanyerte bátorságát, sőt, hogy-hogy nem, ezúttal
                    ismét megtörtént az, hogy anélkül, hogy saját magának sejtelme lett volna
                    erről, mintha csak Kárászy Elekné megszünt volna létezni, hogy helyében a minden
                    furfangban jártas Ladányi Áron álljon a furfangos olasszal szemben.</p>
				<p>Ő csak azt tudta, hogy akar valamit, azt is tudta, hogy mit akar, de a módokat,
                    mikénteket, melyekkel célhoz érhet, már mind-mind ösztönök sugallatára
                    bízta.</p>
				<p>Igy történt, hogy míg a Carassi-család származásáról kérdezősködött és látszólag
                    egyedül ez a kérdés kötötte le figyelmét, ezalatt mindent meglátott, befogadott,
                    elhelyezett és mérlegre tett környezetéből. S mintha csak kulccsal nyitná a
                    titkos zárak sorát: hanghordozásból, szóból, öltözésből, sőt a szoba
                    elrendezéséből, illetve rendetlenségéből, piszkából egy-kettőre úgy megalkotta
                    magának nem azt a Zaperlittit, amilyennek az magát beállítottnak vélte, nem a
                    történelmi igazságokkal hajigáló diadalmas forradalmárt, hanem az igazit, - azt
                    a nyomorúságos, csupa gyűlöltet, mert csupa irígység, örökké pénzzavarral
                    küzdő, de mondhatatlan hiú hivatalnokot, aki...</p>
				<p>Szóval, akire éppen szüksége volt.</p>
				<p>Mikor pedig mindezzel tisztába jutott, egyik csalétket a másik után lóbálta orra
                    elé.</p>
				<p>Egy középkori okmány volt előtte éppen. Pár percig teljesen annak
                    tanulmányozásába mélyedt, de mély sóhajtással tette vissza az asztalra.</p>
				<p>- Milyen nagyon szomorú arra gondolni, hogy többé sohasem fognak ily szépen se
                    írni, se illuminálni! - mondta fejével búsan bólogatva.</p>
				<p>- Miért ne tennék? - pattant fel a tudós.</p>
				<p>- Óh, mert ez a művészet megszünt. Kipusztult. Elveszett.</p>
				<p>- Miért veszett volna el?</p>
				<p>- Mert elveszett - és vége - makacskodott Kárászyné. - Ehez csak a középkorban
                    élt barátok értettek, de azok aztán istenien - divinamente.</p>
				<p>A piros szalag gőgös tulajdonosa dühösen csapott öklével az asztalra.</p>
				<p>- Hallod? Ez a ti művetek - förmedt bátyjára. - Ilyeneket hitettek ti el a
                    világgal, mi meg akár meg is halhatunk éhen miattatok. De én azt mondom, -
                    fordult Ginához - hogy csalódik a Signora! Ameddig Pietro Zaperlitti él, - él az
                    a művészet is.</p>
				<p>- Igazán? - örvendezett a fiatal asszony nagyon kedvesen, de némi kétellyel
                    hangjában.</p>
				<p>- Per Bacco! - üvöltött az archivárius, mialatt tíz ujjával gereblyélte
                    oroszlánüstökét. - Hát nézzen ide. - Hevenyében félretolt minden írást, a
                    helyükbe két pergamentet teregetett, - Látja? És most mondja meg nekem, melyik
                    az eredeti s melyik a másolat.</p>
				<p>Gina összecsapta kezeit, úgy bámult, úgy lelkesedett, még a zsebkendőjét is elő
                    kellett hogy keresse, annyira meg volt hatva ennyi művészettől. Ebbéli
                    fáradozása közben kis táskájából két darab ezerlírás bankó esett ki s
                    szállingózott lassan az asztal alá. Zaperlitti sietett értük lehajolni, ő pedig
                    közömbösen gyömöszölte azokat vissza, flaconok, kulcsok szomszédságába.</p>
				<p>- Vannak gyermekei? - kérdezte ezalatt látszólag minden összefüggés nélkül.</p>
				<p>- Hét.</p>
				<p>- Óh a drágák! Remélem, meg fogok velük barátkozni - s ezzel ismét a két okmány
                    fölé hajolt.</p>
				<p>- Mondja kérem, - vetette oda könnyedén - nem volna kedve egy ártatlan kis
                    tréfához segédkezet nyujtani? Természetesen, nem kívánnám ingyen.</p>
				<p>Mind a két olasz csupa fül, csupa szem és csupa kapzsiság lett egyszerre.</p>
				<p>- Miről lenne szó? - kérdezte a tudós, ugyanakkor egy intéssel értésére adva
                    bátyjának, hogy most legokosabban teszi, ha elpárolog. Ezt padre Nicodemio
                    legott meg is értette, amiért Gina is nagy hálát érzett iránta.</p>
				<p>- Óh igazán csak egy tréfáról - magyarázta nevetve. - Tudnia kell, hogy a mi
                    nevünk Kárászy, hallja a hasonlatosságot? Kárászy - Carassi. Úgyebár? Még azt is
                    előrebocsátom, hogy van egy családi legendánk, amely szerint a tizennegyedik
                    században volt egy bizonyos Kárászy György, aki olasz földre jött harcolni és
                    itt nyoma veszett. Eddig a legenda. Most pedig a tréfám: tegyük fel, hogy ez a
                    György vitéz ide vetődött Luzzanóba és - tegyük fel, hogy ő lett volna a
                    Carassiak őse. Úgy-e, ez nem is lehetetlen?</p>
				<p>- Miért volna? Csak...</p>
				<p>- Óh kérem, kérem! semmi »csak«! Hisz mondtam már, hogy csupán egy tréfáról van
                    szó. - Di una beffa - érti?</p>
				<p>- Tökéletesen.</p>
				<p>Valahogy egy újabb zsebkendő előhúzással az előbbi két ezres megint ott
                    szállingózott a föld felé.</p>
				<p>- Óh kérem! sose fáradjon. Majd jó lesz a kicsinyeknek cukorkára. De amit mondani
                    akartam: arra vágynám, hogy ön egy - mondjuk - tizenhetedik századból való
                    okmányt írjon, amelyben az legyen, hogy az a másolata - érti? de hiteles
                    másolata csupán egy tizennegyedik századbeli okmánynak, amely azóta elveszett...
                    Hogy minő körülmények között veszett el, ezt önre bízom. Nekem csak az kell,
                    hogy abból a másolatból világosan kitünjék, hogy a Carassiak első ismert őse
                    Kárászy György lovag volt, Magyarországból...</p>
				<p>- És ezt a másolatot?...</p>
				<p>- Ön itt fogja őrizni a többi Carassi-okmánnyal egyetemben, - én pedig magammal
                    viszem ennek a »hiteles másolatnak« a hiteles másolatát...</p>
				<p>- Ennél mi sem könnyebb...</p>
				<p>- Meg fogja engedni, hogy nehéz munkának tekintsem és aszerint honoráljam...</p>
				<p>Öt nap multával minden úgy volt, ahogy Gina akarta. A másolat másolata jól
                    elzárva ékszertartójában, »Il Santo« biztonságban az útibőrönd kettős
                    fenekének legtitkosabb rekeszében, Padre Nicodemio pedig útra készen, új
                    reverendában, óriás lilaszín kötött keztyükkel szőrös kezén.</p>
				<p>- De mi lesz a vámnál? - aggódott Kárászyné. - Ejh mit! Anconán át megyünk, -
                    felelt magának bizakodással - és ezt azért tette, mert éppen jókor jutott
                    eszébe, hogy Fiuméban kell lenni, még pedig a vámvizsgálatnál, egy embernek, aki
                    hajdan a Spitz és Leitner cégnél volt alkalmazásban. - Hátha szerencsém
                    lesz.</p>
				<p>És volt. A véletlen úgy akarta, hogy éppen az kérje el tőle bőröndjei kulcsát. E
                    percben a fiatal asszony nevetve szólt hozzá: - Nos, Rosenberg úr? Még ma is
                    azt tartja, hogy a kandallótűz az a tüzek között, ami a cselló a hangszerek
                    között?</p>
				<p>A szegény pénzügyőr tágra nyilt szemekkel bámult Ginára, aztán elgondolkozva,
                    távolba néző tekintettel sóhajtott:</p>
				<p>- Rég volt. Talán igaz se volt. - Hangosan csak annyit, hogy: - Készen... - De a
                    grófné még a vonatban is azon tünődött, hogy Rosenberg vajjon ezt az egy szót
                    csakis az elvámolt málhákra, vagy pedig elrontott életére értette-e? De az
                    alagúton túl éppen olyan alaposan dobta ki Rosenberget gondolataiból, mint ahogy
                    elfogyasztott reggelijének maradványait fülkéje ablakából kidobta.</p>
				<p>Kanizsán az a kellemes meglepetés érte, hogy férjét pillantotta meg.</p>
				<p>- Okoskám! Maga itt? - örvendezett. - Hogy van az Egyke? (Igy nevezték a kis
                    Györgyöt maguk között.) Mikor lesz a beiktatás? Badacsonyit várhatjuk-e
                    akkor?</p>
				<p>Ezer kérdés, ezer felelet, közben: - Milyen szerencse, hogy magunk lehetünk a
                    fülkében - és csókok özöne.</p>
				<p>- Hogy vártam magát, Jókám! - suttogta a szerelmes ember. Gina szeretettel nézett
                    reá, de legott aggódva:</p>
				<p>- Drágám, üljön csak velem szembe, hogy jobban lássam... De hisz maga sápadt. Mi
                    a baja, édes?</p>
				<p>- Semmi.</p>
				<p>- Miért mondja. Látom.</p>
				<p>- Vármegyei gondok.</p>
				<p>- Okoskám?!...</p>
				<p>- Beszélj most magadról. Szép volt Olaszország?</p>
				<p>- Gyönyörű. Képzeld kivel ismerkedtem meg Rómában: a Büttenbergi uralkodó
                    hercegnővel. Remek asszony. Mindig együtt voltunk. De mindezt elmondom otthon.
                    De most, - vallani, vallani, vallani!</p>
				<p>- Jókám, hagyjuk ezt.</p>
				<p>- Úgyse lenne nyugtom, amíg ki nem szedem magából. Hát, egy-kettő. Itt egy csók.
                    Kell még egy?... adok is, kapok is, hogyha kell, százat is... de most:
                    beszélj.</p>
				<p>A férje ölébe ült és úgy unszolta s mivel még így se kapott feleletet, ő sugta a
                    Kárászy fülébe:</p>
				<p>- Megmondjam, mi bántja? - a sürgönyöm. Igaz?</p>
				<p>- Hát az.</p>
				<p>- Okoskám, - haragszik?</p>
				<p>A gróf indulatosan vonogatja vállát.</p>
				<p>- »Okoskám«, »Okoskám«. Ez egyszer jobb lett volna magának megszívlelni ennek a
                    szónak az értelmét és aszerint - cselekedni.</p>
				<p>- Csendesen. Meghallják.</p>
				<p>- Most már azt se bánom. De mondja, hogy is jutott eszébe, sürgönyileg kérni a
                    családi ítélőszék összehívását? És éppen akkor, amikor Imecske apátnak végre
                    sikerült anyámat reá venni, hogy hagyjon fel vele. Igen. Éppen akkor. Maga pedig
                    nekimegy és az ítélőszék összehívását kéri - saját maga ellen!... Hallatlan!</p>
				<p>- Ki mondja, hogy saját magam ellen? Miért nem csak úgy - egyszerűen?</p>
				<p>- De hisz az nem is lehet.</p>
				<p>- Magának ki árulta el az egészet?</p>
				<p>- Eveline.</p>
				<p>- Gondoltam.</p>
				<p>- S mi volt az első gondolata?</p>
				<p>- Amit anyámnak rögtön meg is mondtam: hogyha magát pellengérre meri állítani,
                    elválnak utaink.</p>
				<p>- Maga drága! S mégse engedett?</p>
				<p>- Akkor nem.</p>
				<p>- Hogy is engedett volna! Hisz az én bűnöm mindenkiénél nagyobb, mert hiszen én
                    zsidónak születtem.</p>
				<p>Kárászy hévvel ölelte őt magához és csókokkal halmozta el.</p>
				<p>- Lássa, lássa, - mondta szomorúan - éppen ezért nem kellett volna anyámnak azzal
                    a sürgönnyel fegyvert adni a kezébe.</p>
				<p>- Sőt, sőt, sőt! Aztán ez a »családi tanács« olyan mulatságos intézmény. Olyan
                    kacsalábon forgó várba illő valami, hogy alig várom elkövetkezését.</p>
				<p>Kárászy belátta, hogy hiába érvelne, ezért fiáról kezdett beszélni, ami Ginának
                    is a lehető legkedvesebb téma volt.</p>
				<p>* * *
                </p>
				<p>- Ki az az öreg pap, aki Juszti után kullog? - kérdezte a gróf, amikor a
                    kárásztói állomásnál kiszálltak.</p>
				<p>- Majd elmondom. Most csak annyit, hogy nagyon megesett rajta a szívem, ezért
                    magammal hoztam egy kis pihenésre, egy kis jóllakásra... - ezzel odaintette az
                    öreget. - Padre Nicodemio, - il Comte di Carassi... - mutatta be őket egymásnak
                    jókedvvel. - Juszti, - rendelkezett - a nagy bőröndöt ne nyissa ki. Azt én magam
                    akarom kicsomagolni. - Tudod, egy csomó velencei üveget s egyéb törékeny ezt-azt
                    hozok benne - magyarázta férjének.</p>
				<p>- Más szóval: ajándékok özönét, mi?</p>
				<p>- Azt bizony - bólintott reá Gina tréfás dicsekvéssel.</p>
				<p>Tíz percen belül ölében tartotta fiacskáját és úgy ölelte, csókolta, mintha nem
                    három hét, de három esztendő telt volna el távolléte óta. - Volt-e anya a
                    világon, aki nálamnál jobban szerette gyermekét? - kérdezte magától és úgy
                    érezte, hogy nem volt soha, mégis, az, hogy fia még mindig inkább Ladányi,
                    semmint Kárászy, nagyon fájdalmas sebet szaggatott fel még most, a viszontlátás
                    első percében is, - hisz Rómában, ájtatos fogadalomból, kétszer csúszott fel a
                    »Scala Santa« meredek lépcsőjén, - úgy hogy még ma is ott sajognak a vezeklésnek
                    elkékült nyomai a térdein és mindez hiába lett volna?</p>
				<p>Könnyezve csókolja a kis tömzsi kezecskéket.</p>
				<p>- Kis csunyám! Egykém! - suttogja. - És mégis le fogom neked hozni a csillagokat
                    az égről. És mégis nagy úrnak nevellek, hogy majd te nézhessél le mindenkit.
                    Éppen te. És éppen amiért olyan vagy, amilyen vagy!</p>
				<p>Csengetett.</p>
				<p>- Imecske apát úrral szeretnék beszélni.</p>
				<p>- Csak estére várják Tihanyból.</p>
				<p>- Ha megjön, jelentsék.</p>
				<p>A földszintre azt üzente, hogy fáradt, ami azt jelentette, hogy senkit se kíván
                    látni. Ő hozzá se igyekezett senki.</p>
				<p>- Majd lesz az másként is - nevetgélt öntudatosan, mialatt a kicsomagoláshoz
                    látott. Kevéssel vacsora előtt jelentették, hogy az apát úr megérkezett és
                    tiszteletét kívánja tenni.</p>
				<p>- Örömmel várom - felelte és sietett kulccsal zárni a már félig kiürített úti
                    készséget.</p>
				<p>Alig estek túl az üdvözlésen, amikor Imecske máris érdeklődve kérdé: - Ki az az
                    öreg olasz padre, akivel a ház előtt találkoztam?</p>
				<p>- Rögtön megmagyarázom - és Gina beszélni kezdett.</p>
				<p>Miután római zarándoklásáról lelkendező örömmel mondott el néhány különösen
                    megható és lélekemelő részletet (félek, hogy a Büttenbergi nagyhercegnőt
                    legalább annyiszor említette, mint ő szentségét), legott áttért Luzzanóra. S
                    amily boldog lelkesedéssel emlékezett az imént Ő Szent Felsége emberfeletti
                    jóságáról, most, egyszerre, megteltek szemei könnyel, keze önkénytelen ökölre
                    szorult s remegő szájszélei csak halkkal formálhatták a szavakat, annyira meg
                    volt hatva, le volt sujtva, fel volt háborodva az ott tapasztalt emberi
                    rosszaságon. Előadása akár egy fejezetét képezhette volna a legocsmányabb
                    képrombolók krónikájának. Mint ahogy lényegében nem is volt különbség a luzzanói
                    haramiák és az antiochiai iconoclastok között. Kárászyné őszinte felháborodása
                    gondoskodott arról is, hogy az arányok megközelítsék egymást.</p>
				<p>Ez a felháborodás annyira ragadós volt, hogy egy-kettőre kiragadta Imecske apát
                    urat szokott nyugalmából. Most már ő benne is forrt a méltatlankodás.</p>
				<p>Kárászyné most már csak bólogatott s néhány erélyes: »úgy van!«-t és »adja
                    Isten«-t vegyített a társalgásba. Egyszerre azonban felugrott s lenézett a
                    kertbe:</p>
				<p>- Padre Nicodemio!?</p>
				<p>- Eccomi - jött közelből a válasz.</p>
				<p>- Jöjjön csak, kérem.</p>
				<p>- Vengo, vengo.</p>
				<p>A grófné elébe sietett:</p>
				<p>- Mondjon el mindent! - kiáltá, miután kitárta előtte az ajtót.</p>
				<p>Most már egyáltalán nem vett részt a beszélgetésben, annál kevésbé, mert latinul
                    folyt az. Mégis tudta, hogy az öreg meggyőződésből, vérző szívének legmélyéből
                    érvel, magyaráz.</p>
				<p>Az apát úrnak nem lehettek ez irányban kételyei.</p>
				<p>Öt percen belül ő örült legjobban, hogy a Santo megmenekült kegyeletlen kezek
                    rombolásától.</p>
				<p>És végre is, ha San Marco-t a velenceiek disznózsírba rejtve lophatták ki a
                    pogányok földjéről, miért ne juthatna Sanct Onofrio egy útibőrönd segítségével
                    egy feldúlt templomból egy díszes templomba?</p>
				<p>- Jól értettem? Bencés volt? - s az apát már előre örült az igenlő válaszra. -
                    Élt?...</p>
				<p>- 1420 körül és fia volt Pio di Carassinak.</p>
				<p>- Nem unokája Giorgiónak? - szólt bele most Gina olaszul.</p>
				<p>Egy fél pillanatnyi csend, mialatt a padre ápolatlan körmeit látszott szemügyre
                    venni, aztán a vontatott felelet:</p>
				<p>- Lehetséges.</p>
				<p>- Én úgy emlékszem, hogy Georgio, - erősítette Kárászyné, majd az apát felé
                    fordulva és magyarul: - mert, képzelje csak, tudja, kik a Carassiak? Mit mond
                    hozzá? Óh, hisz a legérdekesebbet nem is sejti! Képzelje csak! Egyenes
                    leszármazói Kárászy György lovagnak. Bizony.</p>
				<p>- Lehetetlen?!... Igazán?!...</p>
				<p>- Kétségtelenül. Van a luzzanói levéltárban egy okmány, a másolatát különben
                    magammal hoztam, amely a legkisebb kételyt is kizárja.</p>
				<p>- De hisz... de hisz akkor... Il Santo...</p>
				<p>- A Kárászy-család őse. Igenis.</p>
				<p>- Grófné! De hisz ez... óriás, de óriás dolog! Megyek rögtön ő
                    hercegségéhez...</p>
				<p>- Nem. Nagyságos uram, - éppen azt nem fogja tenni - állja útját Gina. - Éppen,
                    de éppen arra akartam kérni, hogy a hallottakat egyelőre úgy vegye tudomásul,
                    mintha gyónás lenne.</p>
				<p>- És ez az öreg?</p>
				<p>- Néma, mint... mint egy üres pénztárca.</p>
				<p>A grófné az olaszhoz fordult.</p>
				<p>- Látta már a templomot? Még nem? Óh, akkor menjen gyorsan. Juszti! - kiáltott
                    komornájához. - Vezesse csak a padrét, itt mingyárt, a melléklépcsőn.</p>
				<p>Mikor magukra maradtak, Kárászyné nevetve nézett az apátra: - Tudom, mire gondol.
                    A családi tanácsra, nemde?</p>
				<p>- Könnyű kitalálni. Valóban, nagyon aggaszt.</p>
				<p>- Még most is? És miattam?</p>
				<p>- Természetesen. Az ilyesmi nem is kétélű, de csupa él fegyver. Soha, - értse meg
                    kérem! - soha be nem hegedhető sebek támadnak nyomában.</p>
				<p>- Mikorra hívták össze?</p>
				<p>- Ön hivatta. Egy része a résztvevőknek már itt is van, a többit a mai éjjeli
                    vonattal várják.</p>
				<p>- Tehát holnap reggel.</p>
				<p>- Még mindig nem késő. Mondassa vissza. Magamra vállalom.</p>
				<p>- A világért sem.</p>
				<p>- Mit mond Elek?</p>
				<p>- Egyelőre haragszik makacskodásomért, de azért nincs semmi baj! Ő mindig megért
                    – utólag! - Gina ezt elnéző és minden gúnyolódás nélküli kis mosollyal
                    mondotta. Azután rátért a tervére. Apróra megmagyarázta, hogy mit akar, hogyan
                    gondolja és csaknem könyörögve kérte az apátot, hogy neki mindenben segítségére
                    legyen.</p>
				<p>- Miért ne? - felelt az jóságosan és atyailag szorította meg a feléje nyujtott
                    kezet.</p>
				<p>Gina legmélyebb gyászába öltözött. Most éppen a tükör előtt állt és azt a földig
                    érő fátylat, mely eddig egyetlen egyszer, anyja temetése napján volt a fején,
                    próbálgatta fellebbenteni, újra visszahúzni. Amikor ezt tette, akár álarcban
                    lehetett volna, annyira nem látszott arcából semmi sem. Még szeme villanása sem
                    és éppen ez volt a fontos, - erre volt szüksége. - Mert ki tudhatja előre,
                    milyen jelenetek játszódhatnak le a mai délelőtt folyamán. - A fiatal asszony
                    agyában hatványozott intenzitással jöttek-mentek, forrtak a gondolatok, tízfelé
                    is elágaztak egyszerre. Igy történt, hogy amíg nagy gondot fordított öltözékére
                    és komornája alig győzte parancsait követni, - ő Imecskére is, Padre Nicodemióra
                    is gondolt, ám ugyanakkor sorra vette azt a sok Kárászynét (mert úgy értesült,
                    hogy férfi alig érkezett eddig), akik eljöttek, hogy »megélvezzék« egy másik
                    asszony megszégyenítését.</p>
				<p>- Már hogyne jöttek volna!</p>
				<p>Különben csak komornájától értesült, hogy kik érkeztek s kiket várnak még, - mert
                    sem ő, sem férje nem mutatkozott addig, és egészen Nandine hercegnőre hagyták a
                    háziasszony szerepét.</p>
				<p>- Örülnék, ha Porlay ma itt lehetne - ötlött a Gina eszébe és szinte hallani
                    vélte, amint ott, a mentonei virágpiacon összesúg Helénnel. - Kár, hogy eddig
                    tökéletesen megfeledkeztem létezéséről, mert fogadom, hogy az a szegény leány
                    még ma is reméli a csodát. És miért is ne? Jöjjön az a csoda. De Heléne is,
                    lovagja is, legyenek kénytelenek tudni, hogy csakis általam juthattak a
                    boldogsághoz.</p>
				<p>E percben megkondult a templom harangja. Gina kénytelen volt beismerni, hogy
                    nagyot dobbant a szíve... de mire Elek a szobába lépett, már ismét a megszokott
                    nyugodt derű ült arcán.</p>
				<p>- Ha már úgy akarta, édesem, hát nincs mit csinálni. Menjünk.</p>
				<p>- Okoskám, még mindig haragszik?</p>
				<p>Kárászy türelmetlenül vont vállat. Felesége magához ölelte és csókok között
                    magyarázta:</p>
				<p>- Hát nem érti? Nekem erre szükségem van... Akarom, hogy valamit megtudjanak,
                    akarom, hogy azt a valamit általam tudják meg. Hát akkor minek irogassak ötven
                    levelet szerte a világba, mikor így, egyszerre fogja megtudni mindenki.</p>
				<p>- Mit?</p>
				<p>- Várjon sort. Ez egyszer maga is csak egy a Kárászy sokaságból.</p>
				<p>- Köszönöm szépen. Indulhatunk?</p>
				<p>- Még nem. Utolsó akarok lenni az érkezők között.</p>
				<p>Mire tehát a hosszú folyosóra értek, egészen üres volt az, ellenben a
                    templomajtóból halk zsongás jött eléjük.</p>
				<p>Gina se jobbra, se balra nem nézve közeledett az oltárhoz. Öt lépésnyire azonban
                    térdre roskadt s az egész szertartás alatt úgy maradt csaknem földig görnyedve,
                    - hosszú fekete fátyoloktól egészen elrejtve a kíváncsi tekintetek elől.</p>
				<p>Az apát úr lehető legrövidebbre szabta a misét, Nandine hercegnő nem kis
                    méltatlankodására.</p>
				<p>Félórán belül mindenki megindulhatott ama nagy terem felé, melyből fekete
                    posztófüggönyök alkalmazásával szigorúan száműzték a napsugarat.</p>
				<p>- Tulajdonképpen minden egyes ember lelkében van egy ilyen napsugarat kitiltó,
                    könyörtelen ítéleteknek szentelt (szentelt!) zugoly -
                    bölcselkedett Gina. - Vajjon találkoztam-e az életben már olyannal, akinél
                    nincs? - Soká keresgélt emlékeiben, egyszerre, hálával szívében suttogta: -
                    Igen. Nagyanyám, az én angyali »Grossi«-m olyan volt. De csak ő. Én már nem.
                    Szégyennel vallom be magam előtt, hogy én már nem - és tekintete kárörömmel
                    pihent anyósán és sógornőin.</p>
				<p>Leeresztett sűrű fátyola nagyon alkalmas volt e vizsgálódásra, mert az ő arcát
                    senki sem láthatta, így Kárászy Emánuelné sem.</p>
				<p>Hogy meg lett volna ő hercegsége lepve, ha menye szemének villanásában diadalt
                    olvas ki ugyanakkor, amikor ő is ennek a kábító nagy érzésnek adta át magát.</p>
				<p>Ott ült a főhelyen, mint egy alattvalóktól körülvett régens királyné. Büszke
                    fejtartásában, öntudatos mosolyában a kielégült bosszú édes izgalma. Csak egy
                    bántotta, hogy egy-két kivétellel csupán asszonyok töltötték meg a termet.</p>
				<p>- Mily gyávák a férfiak! - forrt lelkében a felháborodás, mert gavallérságnak azt
                    vette volna, ha minden Kárászy ő mellé áll, nem pedig, ahogy most cselekedtek, -
                    hogy egy asszony ellen egy sem sietett bírónak.</p>
				<p>Gina most már ezt a sok született vagy férjezett Kárászy grófnőt vette
                    szemügyre.</p>
				<p>A családi törvények úgy rendelték, hogy negyven évnél fiatalabb korban senki - se
                    nő, se férfi - ne vegyen részt a tanácsban.</p>
				<p>- Kétszáz év előtt ez nagyon bölcs óvintézkedés lehetett, - jegyezte meg magában
                    Gina - de ma?... - és tekintete Kárászy Jánosnét kereste, aki ott ült nem messze
                    a hercegnőtől, üde arcszínnel, fiatalos, hajlékony termettel, piros ajka körül
                    minduntalan ki-kiviritó, megelégedett mosollyal.</p>
				<p>- Vajjon melyikre gondol? - nevetgélt Gina sűrű fátyola
                    oltalma alatt. - Pedig - fűzte elmélkedéseit tovább - ő sem lesz már negyvenöt
                    esztendős többé soha. Hátrább kell tolatni ennek a méltóságos ítélőgyülekezetnek
                    a korhatárát. Határozottan hátrább.</p>
				<p>Körülötte székeket tologattak, suttogtak, nevetgéltek; de mintha mindenki kerülné
                    a hercegnő tekintetét, mert hátha arra találná venni, hogy sürgetik a gyűlés
                    megnyitását. Pedig nem. Éppen nem. Végre is, fő a pellengér, az pedig mentül
                    tovább tart, annál jobb.</p>
				<p>- Csak ne tett volna olyan sűrű fátyolt, - súgta Ihary Ákosné szomszédjának.</p>
				<p>- Lásd, ez nekem tetszik. Sőt nagyon tetszik, - felelt
                    Árokházy Pálné született Kárászy Ágnes grófné. - Ebből látom, hogy van benne
                    szégyenérzet.</p>
				<p>- Ugyan kérlek! Talán nem ért rá megfésülködni...</p>
				<p>Az általános zsongásból egyszerre csak élesen sivított ki az öreg Kárászy
                    Vladimirné hangja:</p>
				<p>- Már hogyne jöttem volna! Negyvenhét év óta sohasem mulasztottam el egy családi
                    ítélőszéket sem. És éppen most ne jöttem volna? Éppen most, mikor...</p>
				<p>Gina nem hallhatta a mondat végét, de nem is nagyon bánta. Nagyon jól ismerte
                    férjének nyolcvanhét éves unokanénjét, és így tudta, hogy egész hosszú életén át
                    egyebet sem tett, mint folyton ítélkezett, - hogy: ne ítéltessék. És ezt el is
                    érte, mert bár a bűnök legtöbbjét rendre-rendre elkövette, de olyan ügyesen,
                    hogy szinte erényekké váltak azok az ő mesteri kezelésében. Igy például -
                    amikor még viszonyai lehettek - mindig oly sokáig tartott ki eggyet-eggyet, hogy
                    végre is mint a hűségnek jelképét kezdték idézgetni. Mikor pedig - hetvenedik
                    éve körül - a fösvénységre adta magát, még saját magától is annyira megvont
                    mindent, hogy aggódó anyák minduntalan őt állították példának - pazarlásra hajló
                    gyermekeik elé.</p>
				<p>Mellette Hollóházy Janina ült, a Kárászy Kristóf - elvált felesége. Egy elvált
                    Kárászyné? Ebben a gyülekezetben? Különös valóban. De - mégis igaz. Ám róla még
                    az öreg »Vladi néni« is fennen hirdeti, hogy: »nincs nála korrektebb asszony
                    Európában«. Ezt erősíti ő is saját magáról. Ezt és sok más nagy dícséretet, mert
                    a »még mindig szép« Janina legszívesebben csakis saját magáról beszél.
                    Különösen szereti elemlegetni azt, amit egyszer Péter Lipót főherceg mondott
                    neki: »sohasem volt még név jobban megválasztva, mint az öné, asszonyom. Janina,
                    vagyis: Ja-nie-nah!...«</p>
				<p>Már leánykorában jégvirágnak csúfolták barátnői. Ő pedig egész életét úgy kívánta
                    leélni, megközelíthetetlenül, önbámulat közepett. El is érte. Csak éppen a
                    Kárászy Kristóf művészlelke esett áldozatul, - mint ahogy az a hajó törik
                    ronccsá, mely sötét éjszakán jégheggyel kerül összeütközésbe.</p>
				<p>A Janina bárónő szikár alakja mellett szinte törpének nézett ki Kárászy Ella.
                    Gina most éppen őt vette szemügyre - és szerette volna kezét feléje nyujtani és
                    odaszólni:</p>
				<p>- Szegény, szegény kis öreg Elluci néni, nem sajnálod, hogy az életedet ennek a
                    gyülekezetnek áldoztad fel? Éppen te, akivel szemben a sors eleve semmi
                    áldozatkészséget sem mutatott. De te is csak voltál fiatal, üde, vágyakkal,
                    sóvárgásokkal, ábrándokkal teli, s mégis, soha, de sohase mertél semmit se
                    cselekedni, ami rettenetes szürke életedbe egy kis színt, egy kis érdekességet,
                    egy kis örömöt, némi kárpótlást hozhatott volna. És miért nem? Mert vallássá
                    emelted a Kárászy-család véleményét, és ezért engedted, hogy minden öreg Kárászy
                    néni vagy bácsi rendre-rendre taposson a lelkeden. És ma már? Vén vagy, ráncos
                    vagy - és visszahívhatatlanul elment melletted az élet. Mondd, mit várhatsz
                    ezektől mindazért, amit miattuk elmulasztottál? Úgy-e semmit, semmit? Vagy elég
                    neked, hogy úgy gondolkozhatsz, mint ők? Elég neked az az érzés, hogy »egy húron
                    pendülsz« velük? S hogy az a sok régi - annak idején rettenetesen fájó -
                    taposásuk, most mint dinosaurus-lábnyomok a kőzetben, örök időkre Kárászybbá
                    tesz minden Kárászynál?</p>
				<p>Most újra nyílt az ajtó, mindenki odanézett.</p>
				<p>- No, most már kezdődhet akár a »kivégzés« is! - súgott össze Janina bárónő
                    szomszédnőjével, mert aki bejött, arra még ők, a magukat biztonságban érzők is,
                    némi aggállyal tekintettek.</p>
				<p>Nandine hercegné némán intett s kínálta oda a maga melletti zsöllyét. Szóval,
                    mindenki igyekezett a kedvében járni és magát »kihúzni« a jelenlétében.</p>
				<p>- Mily megtisztelő reám nézve, hogy Prágából ide fáradt, egyedül és kizárólag
                    énmiattam! - mulatott Gina, és nem állta meg, hogy mély meghajlással ne hódoljon
                    az illusztris vendégnek, jól sejtve, hogy az nem fog tudomást venni
                    köszöntéséről. Nem is tette.</p>
				<p>- Bravó Gina! - gondolta magában Kárászy Elekné pajkos jókedvében és hálával
                    simítva egyet sűrű fátyolán. - Bravó! Jó emberismerő vagy. Gratulálok.</p>
				<p>Ezalatt Kárászy Fruzsina grófné meggondolt ünnepélyességgel lépegetett az elnöki
                    emelvény felé.</p>
				<p>Magas volt és szikár, és még magasabbnak tetszett egyenes járása, öntudatos,
                    büszke fejhordozása folytán.</p>
				<p>- Tulajdonképpen mi ő most? - érdeklődött Kárászy Vladimirné halkan.</p>
				<p>- Hát nem tudod? - förmedt rá Árokházy Ágnes. - Alapítványi hölgy a hradsini női
                    apátságban.</p>
				<p>- Húsz év óta - türelmetlenkedett az öreg dáma. - Ezt csak tudom. De...</p>
				<p>- Mit »de«? Annak a hatalmas intézménynek ma ő a teljhatalmú főnöke. Fölötte
                    csakis az egy főhercegnő áll, az apátnő. A többi azonban, az a sok cseh meg
                    osztrák arisztokrata asszony, egytől-egyig alárendeltje.</p>
				<p>- Beh félhetnek tőle! Mi?</p>
				<p>Egy néma fejhajtás és megértő hunyorgatás a felelet. Fruzsina grófnő pedig,
                    mintha az a hatvannégy ős, akiknek kiváltságos helyzetét köszöni, mind, mind
                    ott állna körülötte testőrségként, láthatatlanul (ám mindenkitől sejtetten),
                    hideg fensőbbséggel, gőgösen összehúzott szemekkel jártatja tekintetét a
                    gyülekezeten. Most éppen azon a gyászfátyoloktól eltakart karcsú alakon néz
                    végig, aki egyedül (minden oldalról ürességtől elkülönítetten) ül az
                    emelvénnyel szemközt. Egy pillanatra tágra nyílnak azok a fürkésző szemek, hogy
                    haragjukat még jobban lobbanthassák feléje.</p>
				<p>- Ha tehetné, máglyára dobatna - jegyzi meg magában Gina, de csodálatosképpen még
                    ez se hangolja rossz kedvre, sőt inkább mosolyogva jegyzi meg magában: -
                    szegény! mit tehet róla, hogy ő is vakon született?... Tulajdonképpen -
                    határozza el - nagyon jól esik az a tudat, hogy rövid félórán belül egy igazi
                    vagy nagy örömet juttathatok ennek a sok félbemaradt, vagy megcsalt, vagy
                    csalódott, de egytől-egyig előítéletek béklyóiba vert kedves társaságnak...</p>
				<p>Tovább nem jutott elmélkedésében, mert íme, a Nandine hercegnő kezében egy kis
                    csengettyü kezdett csilingelni.</p>
				<p>- Kedves rokonaim! Tisztelt gyülekezet! - kezdte Kárászy Emánuelné ünnepélyesen.
                    - Szívből köszöntlek benneteket őseitek hajlékában. Kárásztón a Kárászyakat. De
                    bármennyire örömünnep nekem valahányszor itt látlak titeket, most az egyszer
                    mély bánattal kell hogy köszöntselek. Mély bánattal, kedves rokonaim, mert
                    panasszal kell hogy elétek járuljak, keserves panasszal. A magam panaszával.
                    Arról nem beszélek, hogy egyházunkon is súlyos vétség esett. A kérdésnek ezt az
                    oldalát az Egyház vette kezébe és onnan (mint az a pápa Ő Szentsége végtelen
                    jóságától előre tudható volt) - teljes bocsánat hullott áldásként a bűnös
                    fejére. Tehát ez irányban nem lehet több szavam, - de személyem aláztatott
                    porig, ám úgy érzem, hogy ez a személyem ellen irányított vágás benneteket is
                    sebez. De mit beszélek vágásról? Vajh beszélhetnék! Családfánk sok százados
                    törzse dacolt volna a fejszének, bárdnak, - ám ennél sokkal nagyobb veszedelem
                    érte - szú férkőzött hozzá. Szú támadta a gyökerében! Kedves rokonaim, mélyen
                    megrendülve emelem szavam és kiáltom: Vigyázzatok! Résen legyetek, mert az a
                    szú, úgy érzem, nemcsak a mi családunknak, de a nagy magyar erdőnek is közös,
                    rettenetes veszedelme. Azért hívtalak ide...</p>
				<p>- Mert én akartam így. - És a Gina éles, messze hallszó hangja megdermesztő
                    váratlansággal süvített - mint Dávid parittyája - végig a termen. Ugyanakkor
                    arcáról fellebbentette fátyolát és a teremnek közepére lépett, majd a beállott
                    csendet kihasználva, gőgös bátorsággal nézve farkasszemet anyósával - ezeket
                    mondta:</p>
				<p>- Kedves rokonság! Nem kívánok vitatkozni és nem védem magam. Bűnömet
                    levezekeltem. A sértésért itt, mindnyájatok előtt megalázkodva kérem egyetlen
                    fiacskám nagyanyjától a bocsánatot. Pardon! Most én beszélek! Arra se térek most
                    reá, hogy szú vagy nem szú, Én ugyanis úgy érzem, hogy az én fajtám - ha már a
                    bogarászatnál tartunk - inkább csak a látszólag kártékony hangyákhoz hasonlít.
                    De hagyjuk ezt. - Eveline, kérek két percnyi csendet! - Most azért kérettelek
                    benneteket ide, hogy olaszországi utamról beszámoljak.</p>
				<p>- Mit tartozik reánk? Add ki útinapló alakjában! - kiált Eveline, amire aztán
                    húszan is egyszerre beszélnek, lármáznak. Nandine hercegné kénytelen-kelletlen
                    a csengőt rázogatja. Gina, aki ezalatt még közelebb áll a nagy csillárhoz, -
                    mert akarja, hogy arcát mindenki lássa, - a beállt félcsendben egész nyugodtan
                    folytatja:</p>
				<p>- Aki hallja, hallja! - Vizek áradása arra kényszeritett, hogy egy Luzzano nevü
                    kis városkában vesztegeljek. Most már tudom, hogy mindez Isten különös kegyéből
                    történt! Mert tudjátok, mi várt ott reám? A meglepetések és csodák egész
                    sorozata. Először is fogadómtól két lépésnyire egy uccába léptem. És tudjátok,
                    mi annak a neve: Calle Carassi... - Erre a szóra, mintha csak ollóval vágták
                    volna szét a zsongást, teljes lett a csend. Mindenki ránézett és leste a
                    továbbiakat. Gina ajkán finom kis mosollyal folytatta: - Ez mulattatott. »Mily
                    különös«, gondoltam. Carassi - Kárászy... Hátha nem is olyan véletlen, mint
                    aminőnek látszik... Ezért a levéltárba mentem. Sok utánajárással,
                    kérdezősködéssel rávettem az archiváriust, hogy nekem a Carassiakról beszéljen.
                    Kik voltak? Mik voltak? Mikor éltek, de különösen, hogy ki
                        lehetett ősük...</p>
				<p>- És ki volt az ősük? - visszhangozták innen is, onnan is nagy érdeklődéssel.</p>
				<p>- Hát az, akire most mindannyian gondoltok: Kárászy György, a hős...</p>
				<p>- Igazán? Ah? Lehetetlen! Szép mese. Legenda - nyüzsgött, zsongott most a
                    terem.</p>
				<p>- Gina egy iratot húzott ki zsebéből.</p>
				<p>- Hiteles másolat - mondta hanyagul. Aztán körüljártatta szemét a sok kipirult
                    asszonyarcon. - Ki tud latinul?</p>
				<p>- Ejh, erre ráérünk - jelenti ki Kárászy Vladimirné. A fő, hogy megvan és hogy
                    »hiteles«.</p>
				<p>- Nemde? - hagyta rá Gina. - Aki még többet akar tudni, az menjen el Luzzanóba és
                    ott meggyőződhet, hogy...</p>
				<p>- Igen, igen, - intézi el az ügyet Nandine hercegnő szokott fölényével - aztán
                    összehúzott szemmel néz menyére: - Kíván még többet is mondani, kedvesem? - S
                    mivel Gina igent bólint, ő megadással rázza meg újra a kis ezüst
                    csengettyüt.</p>
				<p>- Kedves rokonaink, - folytatja Gina - amit eddig mondtam, csak a bevezetés, - a
                    jó szerencse. A csoda azonban még csak ezután következett...</p>
				<p>- A csoda? - kérdezték ismét bizalmatlanná téve. - A csoda?</p>
				<p>- Igen, a csoda! - kiáltotta Kárászy Elekné hangosan, áradó lelkesedéssel. - Mert
                    tudjátok meg, hogy azért kérettelek benneteket ide, hogy örömhírt mondjak. Olyan
                    örömhírt, aminő még sohasem ért benneteket. Olyan örömhírt, aminő e hazában alig
                    egy-két esetben ért még eddig magyar katholikus családot. Olyan örömhírt, amely
                    halálotok órájában is vigasztalásotok fog lenni. Jertek tehát, siessetek velem
                    a templomba és boruljatok le Szent Onofrio - Sanct Onofrio di Carassi...
                    Értitek? Carassi, Georgio di Carassi - vagyis Kárászy György fiának - relikviái
                    előtt...</p>
				<p>Csend.</p>
				<p>Az a csend, amire azt szokás mondani, hogy angyal röpült át a szobán. Igen. Most
                    itt is, a Kárászyak családi tanácsának komor termében, egy ilyen, mindent
                    megváltoztató csoda állott elő - bezárva az ajkakat, megnyitva a szíveket. Hisz
                    íme, egyszerre csak mindenki Gina felé tolongott és ölelte-csókolta, ki arcát,
                    ki kezét, ahogy éppen érte.</p>
				<p>Még Kárászy Fruzsina grófnő is, de még Nandine hercegnő is, aki minden ízében
                    remegve meghunyászkodva lépett hozzá:</p>
				<p>- Kedves leányom, - suttogta - belátom, bevallom, hogy az Isten szándékai
                    kifürkészhetetlenek.</p>
				<p>- Hangosan anyám, hangosan! - súgta most vissza Elek, aki elsőnek rohant volt
                    felesége mellé és boldogan ölelte őt magához.</p>
				<p>A kis ezüst csengő békésen, karácsonyesti hangon csilingelt még egyszer.
                    Parancsára elhalt a sok súgás-búgás, Kárászy Emánuelné pedig kiegyenesedve, két
                    karját eleresztve, ünnepélyes meghatottsággal ezeket mondotta:</p>
				<p>- Kedves rokonok! Minden földi teremtmény közül Isten szavát csakis az ember
                    értheti meg! Ez a bűnhödése, ám a jutalma is. Csak annak nincs menekvése az
                    önkínzás gyötrelmei elől, aki elvakult és süket. Itt előttetek vallom be, akarom
                    bevallani, - hogy máig én is az voltam. Elvakult és süket. Ezért, ha
                    szenvedtettem, szenvedtem magam is. De jól mondja az én kedves leányom:
                    Történnek csodák. Az én hálától, szeretettől áradozó lelkem kiáltja felétek s
                    mondja azt válaszként neki, - fiam fenkölt lelkü hitestársának, - hogy igenis
                    történnek csodák, - megtörtént a csoda.</p>
				<p>- Vajha az egész emberiség hinne a szeretet csodájában! - hallatszik most az
                    Imecske apát hangja, aki éppen akkor lépett a terembe, amikor a hercegnő ezeket
                    a magasztos kijelentéseket tette.</p>
				<p>- Menjünk a templomba! Menjünk a templomba! - hangoztatták minden oldalról.</p>
				<p>- Jöjjetek - mondta Gina, aki férje karjába fűzve karját, diadalmámoros szívvel,
                    boldogságtól ragyogó szemmel indult a gyorsan sorakozó menet élén. Mikor pedig a
                    templomajtóban Padre Nicodemio mély meghajlással fogadta, mosolyogva szólt
                    hozzá:</p>
				<p>- Legyen egészen nyugodt. Sanct Onofriónak arany foglalatú kristály archát
                    csináltatunk. - Úgy-e, kedves rokonság?</p>
				<p>Attól a naptól kezdve egészen megváltozott az élete. Elismerten ő lett a Kárászy
                    nemzetség nagybefolyású központja.</p>
				<p>Örült neki? Nagyon. Legtitkosabb énje fürdött a gyönyörben. Üdítő, gyógyító
                    balzsamként hagyta azt a sok megkülönböztetést, ünnepeltetést magára hatni, ám
                    lelkének e mélységeinél még mélyebben, - tudat alatti lényének lényegében - nem
                    az egyéni, de a faji elégtétel tobzódott. Hogy meg lett volna azonban lepve, ha
                    ezt felfedezi!</p>
				<p>Tudatosan csak az érezte, hogy végre-végre nyeregben ül. Mit nyeregben!? -
                    mondjuk inkább, hogy: fehér elefánt hátán, bíbor baldachin alatt! Igen. Úgy.</p>
				<p>Csodálatosképpen, sógornői nevelték nagyra ezt az érzést benne. Ők ugyanis attól
                    a naptól kezdve, hogy a kastély temploma egy olyan nagy kinccsel gazdagodott
                    általa, oktalan megvetésből egyszerre a másik végletbe csaptak át Ginával
                    szemben. Azóta egyenesen az elkárhozás félelme gyötörte volna őket, ha nem
                    igyekeznek minden elképzelhető módon tekintélyét emelni. Különösen Heléne járt
                    ebben elől, mert az ő lelkét égette a monte-carlói áskálódások bűntudata. Mégis,
                    nem ő, de Jolán eszközölte ki Badacsonyi útján, hogy öt évi főispánkodás után,
                    Elek mint »v, b, t, t,« vonulhasson nyugalomba. Minő élvezet. Milyen jóleső
                    »nagy hullám« volt abban az először hallott »Kegyelmes asszonyom«
                    megszólításban. Hogy fürdött, hogy hempergett benne Gina. Hogy várta a
                    másodikat, a harmadikat. Milyen jó volt tudni, hogy kifogyhatatlan soruk
                    következik azután.</p>
				<p>Mindezt a szerencsét jósággal akarta leróni - már csak babonából is. Ezért el
                    volt tökélve, hogy Jolánt és Helént férjhez fogja adni. (Ez utóbbit lehetőleg
                    Porlayhoz.)</p>
				<p>Életének immár ellapult partjain már csak az ilyen kérdések emelkedtek ki nagynak
                    tetszően, messze láthatón, mint virító tüskék a fövenyből. És még egy, a
                    legnagyobb: fia neveltetése s majdani legeslegelőnyösebb elhelyezése az emberi
                    társadalom lehető legelőkelőbb rétegében. Mert, természetesen, az »Egyke« volt
                    az a tengely, amely körül kis világa forgott. Már előre sűrű levelezésben állt
                    Kalksburggal, a »Teréziánummal«, sőt »Eton«-nal is, mert még nem tudta
                    megállapítani, hogy hová fogja küldeni.</p>
				<p>Most már lassanként a pénzgyüjtésre és itt is, ott is eszközölt megtakarításokra
                    adta magát.</p>
				<p>- Fiamért teszem. Csakis a fiamért. Hja, akinek gyermeke van, kötelessége
                    takarékoskodni - hangoztatta minduntalan és ez önfeláldozásának meg is volt a
                    jutalma, mert - végtelenül élvezte. Oly jól esett, ha egy kis varrónőnél tiz
                    koronákat sikerült lealkudni! - Hisz ezer olyan költség van, ami
                    elkerülhetetlen. Ugyebár?</p>
				<p>Az »Egykének« szüksége lesz a gazdagságra.</p>
				<p>- Istenem, be nagyon is! - és pirulva vallotta be magának, hogy egyelőre nem
                    engedheti meg, hogy a kis Györgyöt lefényképezzék. Lefestetni igen. Lám, a bécsi
                    művész tavaly valóságos szeráfot csinált belőle, - s mégis nagyon hasonlót, - de
                    a fénykép?! Nem, nem, az túl megbízhatatlan. - Különben is sok gondot okozott
                    neki a gyerek. Nem egészen tisztán beszélt és vastag ajkáról puhán »v«-nek
                    hangzott az »r«; közben szívta a fogát. - Honnan vehette? - kérdezgette anyja
                    megbotránkozással. Játékmódja is sokszor idegesítette, - ki hinné? -
                    legszívesebben »zsidóiskolát« játszott. Ez tudvalevőleg abból áll, hogy sok
                    gyermek körbe áll és elosztják egymás között a szerepet, hogy ezt az egy
                    mondatot: »Bei der Nacht kommen wir zusammen« helyett az egyik azt mondja, hogy:
                    »Bi di Nicht kimmi czim«, a másik azt, hogy: Bu du Nucht kummu czum«, a harmadik
                    »bo do Nocht stb.«, a negyedik »é«-vel, »o«-val, »e«-vel és így tovább. Nagy az
                    öröm azután, ha annyian vannak együtt, hogy »ö«-re, »ü«-re is telik e szép
                    »crescendo«-ból. Gina már mindent megpróbált e szörnyű zsivaj ellen, de nem sok
                    szerencsével, mert mikor a cselédgyermekeket kitiltotta emiatt a házból, egyszer
                    csak azon vette magát észre, hogy amint hátat fordít, legott maga a cselédség,
                    komornyik, komorna, sőt még a szakács is, fellopja magát a gyermekszobába, vagy
                    a kert végére és kis gazdájukkal ott »bi di Nichtelnek« rendületlenül.</p>
				<p>Mielőbb el őt hazulról! Kalksburgba, angol »colledge«-be. Akárhová. A fő, hogy
                    olyan helyre, ahol kizárólag nagyúri fiúkkal lehessen együtt!</p>
				<p>- Rémes arra még gondolni is, - gyötri magát a grófné - hogy mindaz, amit tettem,
                    hogy mindaz, amit elértem, hiába lett volna. De nem, ez lehetetlen! Ennek elébe
                    vágok! - És bár szíve vérzett, könyörtelen szigorral igyekezett fiából kiverni
                    mindazt, ami az anyai ősökre emlékeztethette.</p>
				<p>Hogy nevelése rendszerét lehetőleg hamar megalapozhassa, palotát vett Budapesten.
                    Férje hiába érvelt, hogy erre ráérnek, hogy oly jó falun, a Balatonhoz közel,
                    csendben, nyugalomban - Gina hajthatatlan maradt. Jámbor élete párja végre is
                    beletörődött a megváltozhatlanba. Az erélynek az a kevéske készlete, ami hajdani
                    életküzdelmében éppen csak hogy víz felett tartotta, most, a megértő szeretettel
                    gyakorolt gyámság alatt s az ebből következő nagy kényelemben úgy szétfolyt
                    nála, mint faggyú a kályha mellett. Legfeljebb annyi maradt meg belőle, hogy
                    forró nyáron sietve csukogassa a gyermekszoba ablakát, nehogy »cúg« jöjjön be
                    rajta. Vagy hogy felesége kezeit lefogva, határozott, tiltó szavát hallassa,
                    mondván: - Nem, Jókám! Halat? - azt már nem engedhetem meg, hogy egyék!</p>
				<p>- De miért?</p>
				<p>- Mert még meg talál fúlni a szálkától!</p>
				<p>De sóvárgása a jó falusi levegő után, amivel széles tüdejét szerette tele szívni,
                    a régi hévvel maradt meg nála, nemkülönben gyönyörűsége, amivel képes volt a
                    Balaton és az ég összeölelkező kékségeit órákig nézni - némán, csaknem
                    mozdulatlanul - azzal a tökéletes jólét érzetével, amivel macska alszik
                    napsütötte dunyhán.</p>
				<p>És most mindennek vége szakadjon? Miért?</p>
				<p>Elek gróf nem nagyon értette. Azaz hogy megértette rögtön, sőt maga is szívből
                    helyeselte, - valahányszor a felesége előtte elmagyarázta érveit, - de alig hogy
                    magára maradt, valahogy, rövidesen kiment az a fejéből... Ejh, de minek is törné
                    magát bármiért is, mikor előre tudhatja, hogy »Jókám« mindent tökéletesen
                    szokott beosztani, elintézni. Egy reggel már annyira ment, hogy fel se akart
                    kelni. Minek fáradjon az öltözködéssel?...</p>
				<p>Gina orvost hivatott.</p>
				<p>- Régi, régi keletű baj. Hja! fin de race... - sóhajtott az nagy műveltséggel, de
                    tehetetlenül.</p>
				<p>Ezután úgyszólván tíz éven át folyton csak szundított, amíg végül csendesen,
                    észrevétlenül átaludta magát a másvilágra.</p>
				<p>Elmulásának ezt a halk és lassú előzményeit szomorúan szokták meg hozzátartozói.
                    Csak Gina reménykedett mindig, hogy csoda fog történni. Miért ne? Hisz Szent
                    Onofrio bizonyíthatja, hogy mekkora szolgálatokat tett ő, Gina, a
                    túlvilágnak... Ebbeli hitében többször zarándokolt Mária-Zell-be, Lorrettóba s
                    mondatott ott és Rómában miséket. Közben soha egy percig nem szünő gonddal,
                    gyöngédséggel ápolta, becézte szeretett betegét.</p>
				<p>A temetés utáni napon vette észre a legelső ősz hajszálat megritkult hajában. De
                    közömbösen vont vállat a felfedezéshez. Most már mire kelljen szépség?
                    fiatalság? Amire ezután szüksége, van, - a nagy tekintélyre, - ahoz az ősz
                    hajszálak csak még jobban hozzásegítik. Mert tekintély, az kell; abból sohasem
                    lehet elég. Ez a meggyőződés irányította ezután minden léptét, szavát.</p>
				<p>- A fiamért teszem - mondta, gondolta, magyarázta vagy mentegette magát, ahogy a
                    szükség kívánta. Ezért kezdte a külföldi nagy fürdőket is járni.</p>
				<p>Minden nyáron úgy intézte (mert talán hívta is, vagy mert hívhatta volna), hogy
                    odamenjen, ahol a Büttenbergi uralkodó hercegné igyekezett fenséges kilóiból
                    néhányat leadni.</p>
				<p>Igy történt, hogy az évek során sok-sok kellemes (szívet-lelket kielégítő)
                    együttlétre emlékezett vissza. De visszaemlékezett is ám! - a gyüjtő
                    szenvedélyével. Lassanként egész társalgása abban merült ki. »Anna-Leonie
                    hercegnő« ide, »Anna-Leonie hercegnő« oda. Folyton ezzel a névvel dobálódzott és
                    a Gothánál pontosabban tudta, hogy »Anna Leonie« őfensége mikor szülte első
                    leánykáját s mikor a tizediket... tizenkettediket, és így tovább.</p>
				<p>De bármennyit beszélt is róluk, lelkének legtitkosabb óhaját mégsem sejtette
                    senki, pedig mennyire vágyott az a napfényre, mennyire a beteljesülés
                    nyilvánosságára!... De hol van az még?</p>
				<p>Egyelőre járni kell az orvosokat, hogy az Egyke kissé szétálló füleit a fejhez
                    lapítsák, - egyelőre vigyázni kell, hogy György úrfi ne folyton a Grossmann
                    gyerekekkel, - Ferdi báró fiával és leányával - korcsolyázgasson. - Mert még
                    csak az kellene! - jegyzi meg magában Kárászy grófné, felháborodással. -
                    Szerencsére túl vagyunk az érettségin. Nagy emeltyű kellett hozzá. Mert rest,
                    rest, rest a fiú! Honnan vehette? Pedig csodálatos gyorsan tanul, ha akar,
                    csakhogy: mikor akar? Szent Isten, - ha nem is tudna
                    akarni? - ötlik eszébe és dermesztő ijedtséget vált ki ez a gondolat.
                    Szerencsére legott megnyugszik mégis: - Ilyen hasonlatosság mellett?...
                    Lehetetlen! - Ám azért jól esik tudni, hogy az Egykének sohase lesz arra
                    szüksége, hogy - mint nagyapja tette - dolgozni legyen kénytelen a mindennapi
                    kenyérért.</p>
				<p>- Dolgozni? Te? Ugyan, - hogyan is fognál hozzá? mi? - ezt már hangosan,
                    ingerülten, szemtől szembe állva fiával.</p>
				<p>György gróf vállat von: - Mire jó ez az izgulás? Örülök, hogy élek - s ezzel
                    unottan, fáradtan kiballag a szobából. Nemsokára felhangzik zongorája, melyen a
                    legújabb uccai dalt petyegteti fáradtan, unottan...</p>
				<p>Anyja sóhajtva ül íróasztalához. Sok a gondja folyton. Nagy vagyonát még mindig
                    egyedül kezeli és ez rengeteg utazgatással, tárgyalással, idegölő izgalmakkal
                    jár, - mert természetes, az ember nem szeret feleslegesbe pénzt kiadni -
                    magyarázza ügyvédnek, gazdatisztnek.</p>
				<p>Ahol csak teheti, lecsipked, lealkuszik. Minden alkalmazottja reszket
                    szűkmarkúságától és - éleslátásától, hozzáértésétől. - Mert ami igaz, igaz, -
                    mondta róla az öreg Böszörményi úr, az ügyvédi kamara elnöke a minap is - ember
                    legyen a talpán, aki annak az asszonynak túljárhat az eszén!</p>
				<p>Nagy változások történtek körüle az évek során.</p>
				<p>Sógornőivel most már csak ritkán találkozik. Nandine hercegnő kevéssel a fia
                    halála után, maga is elpihent és Sanct Onofrio oltalma alatt alussza örök álmát,
                    ott, a kárásztói templom boltíves kriptájában.</p>
				<p>Eveline, élete nagy vágyát követve, kolostorba vonult, ahonnan különös hírek
                    szivárognak ki olykor-olykor túlzott buzgalmáról, mely sokszor önkínzásokban,
                    önsanyargatásokban nyilvánul.</p>
				<p>Csetnekyék nincsenek törvényesen elválva, de Pál báró nem lakik Andorine
                    grófnéval.</p>
				<p>Heléne boldog felesége az ő hűséges Porlayjának, - Jolán pedig Badacsonyihoz ment
                    férjhez, - hála a Gina fáradozásainak, - aki, talán éppen ezért, mindkét család
                    gyermekeiről úgy beszél, hogy az »unokáim«.</p>
				<p>Pedig Badacsonyi mai napig meg van arról győződve, hogy saját magának jutott
                    eszébe azt a nagyon elegáns, nagyon előkelő leányt elvenni, aki annyira emeli
                    egész háztájának tekintélyét. Ginának eszébe se jutna e boldogító önámításból
                    kigyógyítani. Isten óvjon! Elég neki, ha tudja - és imáiban hangoztathatja mint
                    jutalomra méltó - és azt el is váró - titkos jó cselekedetét.</p>
				<p>Ha éppen akarná, még több hasonlókkal ostromolhatná az eget, mert se szeri, se
                    száma annak a rengeteg házasságnak, melyeket már eddig is összeboronált.</p>
				<p>Valóságos szenvedély ez nála.</p>
				<p>Alig hogy egy társaságba lép, rögtön ebből a szempontból kezdi a párokat vizsga
                    szemmel nézni. Ha aztán egy-egy ilyen hamari, ötletszerű »kombináció« gyökeret
                    vert nála, - jaj az illetőknek.</p>
				<p>Szerencsére, egy idő óta specializálta magát, amennyiben csak a három X-en túli
                    leányok sorsát veszi szeretettel kézbe. Először, mert így sokkal több hálára
                    számíthat, aztán meg, mert pompás sport valóban, azokat az önhitt, magukat már
                    teljes biztonságban érző »idősebb« urakat lassan, észrevétlenül csapdába
                    terelgetni.</p>
				<p>De mindezt mégis csak azért tette, hogy kitöltse a várakozás idejét és hogy
                    gyakorlata nőjjön, amire az Egykének lesz majd szüksége reá!</p>
				<p>Mert természetesen a fia majdani házassága és az azzal elérhető nagy
                    összeköttetések gondja áll anyai érdeklődésének homlokterében.</p>
				<p>Ezért érthető az, hogy amikor még jóformán írni sem tudott a fiú, nagy és pocakos
                    - és óh! hányszor újra irt, mert »packás« betüivel gratulálni kellett
                    Anna-Leonie hercegnőnek a kis Amelie hercegné érkezéséhez. Később kiegyenesedtek
                    ugyan a b-k és az l-ek, és karcsúra fogytak a g-k, de a kis Isidora, Lina,
                    Mária, Julia, Immaculata stb. stb. hercegnők érkezése még mindig nem szünt meg
                    szigorúan ellenőrzött írási gyakorlat lenni. Csak a legutóbb jelzett kis Iréné
                    jötténél történt, hogy Kárásztó ura kereken, mondhatni durván jelentette ki,
                    hogy »hagyjon már nekem mama békét azzal a házinyúl fajzattal«.</p>
				<p>Senki sem volt a szobában, amikor az Egyke ennyire megfeledkezett magáról, - de
                    egy bár halk, de gyanus csattanás, utána pedig rohanó léptek és egy ajtó döngő
                    csapódása megértő mosolyt csalt ki a Juszti komorna keskeny ajkára.</p>
				<p>Később szó is esett közte és úrnője között e kis incidensről: - Meg fogom
                    mutatni! - kiáltott a grófné indulatosan.</p>
				<p>- György gróf huszonnégy éves lesz a napokban - jegyezte meg a komorna sunyi
                    alázattal.</p>
				<p>- Hát ha harmincnyolc is, mégis az fog történni, amit én akarok. Ha tetszik, akár
                    meg is mondhatja neki.</p>
				<p>Juszti nem felelt. Minek ingerelje úgyis könnyen haragvó kenyéradóját? De tudta,
                    amit tudott. Tudta, hogy Kárásztóhoz egy órányira, Sólyomszegen van a Hegyessy
                    Márton szeszgyára és hogy ott lakik Hegyessy Rózsika, a szeszgyáros tizenhét
                    éves gyönyörű leánykája. Pont. Azt is tudta, hogy mikor az Egyke kora délután
                    azt mondja, hogy Sólyomszegre lovagol, mert gróf Győrváryékhoz siet teniszezni,
                    akkor - jövet vagy menet - csaknem mindig útba ejti a szeszgyár kis kertjét is.
                    Mindezt nagyon jól tudja Juszti, mint ahogy Kárászy Elekné ő nagyméltóságát
                    kivéve, tudja az egész háznép. De amit az öreg komorna el se hinne, ha százszor
                    bizonyítanák is előtte, - az, hogy fiatal gazdája nem azért keresi Rózsikával az
                    egyedüllétet, mert szerelmes belé, hanem, - és ez a titkok titka éppen, - hanem,
                    mert Győrváry Ernáról beszélhet neki fáradhatatlanul.</p>
				<p>Miért éppen neki? - Erre már saját maga se tudna felelni; ő csak azt érzi, hogy,
                    bár a világ összes gyönyörű kertjei nyitva állnak előtte, ő mégsem érzi magát
                    sehol olyan otthon, mint a Hegyessy Márton kis zug gyümölcsösében. Hogyan? Még
                    Győrváryéknél sem? Hát - nem. Ez éppen a különös. Ez az érthetetlen. Hányszor
                    töprengett már, magyarázatát keresve, mert, lám - hányszor történt, hogy bár
                    alig-alig várhatja a percet, amikor szerelme tárgyának otthonába érkezhet, de
                    mikor oda ér s benyit a szobába, egyszerre, mintha bénulás jönne reá: hebeg,
                    izzad, ügyetlen lesz és éppen az ellenkezőt mondja, mint amit mondani kellene.
                    Ugyanakkor mindezt megfigyeli magán és a megfigyelések eredménye - még több
                    ügyetlenség. Óh, hányszor fagyott ajkára e szó »szeretem«, csak azért, mert
                    félt, hogy mire kimondja, »szevetem« lesz belőle; és ezért kikacagják. Nem maga
                    a leány, óh nem! Hisz az maga a jóság, a megértés, a... - Igen, úgy érzem, -
                    vallja be magának a szerelmes ember - a... szeretet... de körülöttük a többiek;
                    az a sok vásott fiú, süvölvény leány, akik már érkeztekor is mingyárt - titkolni
                    igyekezett - sunyi kis mosolyokkal állják körül s egymást könyökkel taszigálva
                    figyelik meg minden mozdulatát, szavát. Óh, hogy megérzi azokat a mosolyokat, -
                    bárha tőle a harmadik szobában siklik is át valakinek arcán. És, óh, hogy fél
                    attól, hogy tulajdonképpen ott van az Ernának az ajka körül is, mindig, csak jól
                    fegyelembe tartva, láthatatlanul, mint fürj a kalickában.</p>
				<p>Pedig elhatározta régen, hogy - őt, egyedül őt és senki mást - fogja feleségül
                    kérni. - Igen, ő lesz a feleségem, ha törik, ha szakad. - Ezt a mondást pici
                    kora óta tanulja anyjától. Gyakran használja is beszéd közben, bár ritkán annak
                    jelenlétében, akitől tanulta. Mert ha valaha elég merész volt ezt megtenni,
                    rögtön egy szigorú rendreutasítás következett: - Majd ha huszonnégy éves lesz,
                    lelkem. - Ám, most már közel ez a várva várt idő!</p>
				<p>- Tudja-e azt, hogy a jövő héten teljeskorú leszek - dicsekedett egy napon
                    Rózsikának, aki erre barátságosan szorította meg a kezét.</p>
				<p>- Tudja ezt Erna grófnő is? - kérdezte szokatlanul elfogult hangon.</p>
				<p>- Ha érdekli, kiolvashatta a Góthából.</p>
				<p>- Vagy úgy... a kis leány lehajolt és négylevelű fűért kezdett keresgélni.</p>
				<p>- Leltem - örvendezett. - Fogja, ezt magának adom.</p>
				<p>- Köszönöm, rám fér, mert sok az én bajom!</p>
				<p>- Jé, mekkorát sóhajt. Hát azt hiszi, hogy a szép Erna nemet fog mondani?</p>
				<p>- Isten ments. Dehogy. Csak...</p>
				<p>- Nos, - csak?</p>
				<p>- Az anyám... Az anyám. Itt a baj!...</p>
				<p>- Igazán? Hogyan lehetséges?</p>
				<p>- Nem tudom. Nem értem. De minden szavából kitűnik, hogy kevesli a
                    Győrváryakat.</p>
				<p>- Keveseli?! - Rózsikának tágra nyilt a szeme. Hogy értsem azt, hogy Győrváry
                    Ernát keveseli?</p>
				<p>- Nehéz megmagyarázni. Mama azt tartja, hogy se a vagyon, se a név nem az, ami az
                    embereket osztályozza, hanem a »tónus«. Vagyis az a különös valami, ami éppen
                    olyan megmagyarázhatatlan, mint amilyen csalhatatlan. Egy sajátos légkör az,
                    amely minden egyes embert, de még inkább, amely egy családot körülvesz. És ebből
                    nincs menekvés, mert nem egyéb ez, mint úgy az egyes ember mint az egész család
                    életfelfogásának és kultúrfokának kisugárzása. Igy mondja anyám.</p>
				<p>- És Győrváry Ernának milyen ezek szerint az atmoszférája?</p>
				<p>- Egyelőre azonos a többiekével. Tudja, ők még annyira falun élők, régi házban,
                    régi bútorok között, régi elrendezésben. Körülöttük csupa régi cseléd ócska
                    libériákban. Szóval ósdiak, de urak! Fájdalom, elavult az életnézletük is.
                    Belátom, hogy náluk még alig lehet szó eldifferenciálódásról. Tudja,
                    Győrváryék: az nem hét ember, de: egy család. Ott nincsenek egyedek, - csupán
                    családtagok. Érti?</p>
				<p>- Értem, - de akkor...</p>
				<p>- Hogyan szerethettem Ernába? Óh az más! Az egész más. Érzem, hogy Erna
                    tulajdonképpen olyan, mint a mesebeli királyleány, - száz év óta alszik... de ha
                    felébred...</p>
				<p>- A mesebeli királyleányt csókkal ébresztették...</p>
				<p>György elpirult.</p>
				<p>- Hol van az még?! - sóhajtott.</p>
				<p>- Hát sose mondta még neki, hogy szereti?</p>
				<p>- Tudja ő azt úgyis.</p>
				<p>- Ő se mondta meg, hogy magát szereti?</p>
				<p>- Azt hiszem, hogy... Azt hiszem, hogy tudom én azt úgyis.</p>
				<p>- Ejh, hát végre is van reménye, vagy nincs reménye?</p>
				<p>Újabb sóhajtás, azután zavart bizonytalansággal:</p>
				<p>- Ezer jelből látom, hogy nincs okom félni, - de aztán, egyszerre, nem várt
                    indulattal kezdte a körülötte viruló taraxacum virág sárga fejecskéit
                    lovaglóostora segítségével kaszabolni, lefejezgetni, hogy csak úgy röpültek
                    azok erre-arra. - De ha egyszer feleségül veszem, - jelentette ki közben,
                    dühösen, - de ha egyszer feleségül veszem, úgy elviszem a sok vigyorgó,
                    csufondáros testvérei közül, hogy a hírét sem hallják.</p>
				<p>- ...feltéve, hogy megyen.</p>
				<p>- Mondtam már, hogy attól nem félek.</p>
				<p>- De hisz akkor nincs baj.</p>
				<p>- Dehogy nincs. Az anyám...</p>
				<p>- Gyávaság. Most vagy soha: beszéljen a mamával. De még ma! De egy órán belül.
                    Beszéljen, beszéljen. Legyen már vége ennek az örökös, szörnyűséges
                    bizonytalanságnak. - Rózsikánál veszedelmesen közel volt a sírás, amikor ezeket
                    mondta, de annál hangosabban, annál meggyőzőbben, annál idegesebben, annál
                    parancsolóbban mondta. A fiatalember azonban nem látta a könnyeket, nem figyelt
                    a hanglejtésre, mert szerelmes ember módjára éppen akkor a Győrváry Erna szép
                    piros ajkára gondolt. Csak később - órák multával - csendült meg emlékezetében
                    az a hang és annak árulkodása.</p>
				<p>- Lehetséges volna?... Szegény, szegény kis Rózsika! Ki gondolt valaha erre?
                    Milyen kár, és - milyen véghetetlenül jól esik...</p>
				<p>Tulajdonképpen az volna a helyes, hogy látogatásait lassan-lassan megritkítsa, -
                    de ez bajos mégis, hisz sehol sem érzi oly jól magát, mint a jó öreg Márti bácsi
                    pátriárkális házatáján. Mennyi egyszerűség, mennyi furcsa maradiság, de mennyi
                    éles megfigyelés. Sajátos világfelfogás, mulatságos ötletek tűzijátéka mindig,
                    minden oldalról. És mindenekfelett: az egyetlen ház, ahol Kárászy György gróf
                    nem érzi magát »másnak, mint a többi«. Talán ez az érzés még sohase jutott a
                    tudatáig. - Mégis, az a szegény, szegény kis Rózsika! Be rossz azt tudni, hogy
                    szenvedések várnak reá, - jobban mondva, hogy máris szenved, - általam...</p>
				<p>György gróf nem tartozott az érzelgősök közé, de nagyon fiatal volt és nagyon
                    szerelmes, tehát megértő részvéttel könyvelte el a Rózsi szerelmi bánatát.</p>
				<p>- Neki volt igaza, - határozta el, azután - legrosszabb a bizonytalanság - és
                    minden további gondolkodás nélkül, úgyszólva: fejugrással - benyitott
                    anyjához.</p>
				<p>- Mi az ujság? - kérdezte az, íróasztaláról felnézve.</p>
				<p>- Kérek öt percet.</p>
				<p>- Tízet is. Szívesen.</p>
				<p>György egy kis alacsony széket hozott elő és lábaihoz telepedett, - mint régen, -
                    amikor kéz a kézben ültek így csendesen és elszoruló szívvel órákig figyeltek
                    szeretett betegük értelmetlen suttogására. Gina ösztönszerűleg a régi
                    mozdulattal cirógatta meg fia göndör - istenem, miért ennyire göndör?! - haját,
                    az pedig ajkához vonta a szép fehér kezet.</p>
				<p>- Már rég készülök neked valamit megmondani, anyám.</p>
				<p>- Hallom.</p>
				<p>- Mama, drágám, - én elhatároztam valamit, azt, kitaláltad?... hogy Győrváry
                    Ernát feleségül veszem...</p>
				<p>Az előbb cirógató kéz legott súlyosan nehezedett vállára.</p>
				<p>- Mit mondasz? Te? Győrváry Ernát? és ezt csak úgy, máról holnapra? anélkül, hogy
                    tőlem... anélkül, hogy előbb nekem tudo...</p>
				<p>- Nagyon szeretem.</p>
				<p>- Ez mellékes. De mi jutott eszedbe?</p>
				<p>- Mi kifogásod lehet? (Csak amikor kimondta, ötlött eszébe, hogy a Rózsika
                    hanglejtésével kérdez.)</p>
				<p>- Ezer. Se nem nagyon gazdag, se nem nagyon szép.</p>
				<p>- Ellenkezőleg. Gyönyörű.</p>
				<p>- Ma. Amíg egészen fiatal. Ismerem ezt a fajtát. Egy kis friss piros pozsgás
                    szolgáló és semmi más.</p>
				<p>- Gróf Győrváry Erna?</p>
				<p>- Ha százszor is gróf Győrváry Erna. Nagy dolog! Micsoda légkörben nőtt fel!
                    Fogadom, gazdatisztjüknél több kultúrát találnánk, mint náluk.</p>
				<p>- Elfogadom. De baj is az? Kiragadom Ernát abból a környezetből. Nálam nem a
                    totyogó vén Tóni fog az asztal körül szuszogni, de a mi összeválogatott négy
                    inasunk.</p>
				<p>- Ejh, nem az teszi.</p>
				<p>- Hát mi?</p>
				<p>- Nem tudom. De érzem, hogy azok az emberek nincsenek ott, ahol mi vagyunk. Lásd,
                    például - fogadást mernék tenni arra, hogy a Győrváry szalónban még soha, a
                    világ kezdete óta sohasem mondtak ki egy olyan szót, amelyet ugyanakkor a
                    Győrváryak szakácsnéja ne mondhatott volna künn a konyhájában.</p>
				<p>- Ugyan kérlek. Folyton Kantot meg Aristotelest idézzék?</p>
				<p>- Nem. De nem tagadhatod, hogy ugyanegy társadalmi sorban is rengeteg a
                    rétegeződés, osztályozódás. Különösen Magyarországban, ahol vannak már
                    kultúrcsaládok és vannak még csak civilizált családok, de a legtöbb átmeneti.
                    Azt pedig, hogy melyik hová tartozik, első pillantásra elárulja a - tónus.</p>
				<p>- Szerinted tehát Győrváryék...</p>
				<p>- Már nem eszik ugyan késsel a halat, de csak majmolásból.</p>
				<p>- Nem lehet mindenki a műveltségnek azon a fokán, amin te, édes mamikám... Erna
                    olyan fiatal, sokat tanulhat tőled.</p>
				<p>- Ma csinos kis konyhalány, majdan vastag szakácsnő... én mondom...</p>
				<p>- Anyám! Szeretem.</p>
				<p>- És ő téged?</p>
				<p>- Ő is engem...</p>
				<p>- És az anyja?</p>
				<p>- Az egy angyal. Mindig talál jó kifogást, hogy magunkra hagyjon.</p>
				<p>- És te? - horogra kerültél...</p>
				<p>- Szeretem.</p>
				<p>- Már hallottam. Aztán?</p>
				<p>- Két hét mulva teljeskorú leszek.</p>
				<p>- Úgy?</p>
				<p>Gina egy darabig idegesen járt-kelt, szekrényajtót nyitott, zárt, fiókokat húzott
                    ki és csapott be újra, mikor azonban ismét odalépett fiához, nyoma sem volt
                    arcán a haragnak, felindulásnak, sőt, nála szokatlan ellágyulással vonta
                    Györgyöt keblére.</p>
				<p>- Egykém, - súgta titokzatosan - bízzál a te öreg anyókádban, mert az mindig azon
                    igyekszik, hogy a te boldogságod beteljesüljön. - Majd kibontakozva a hálásan
                    ölelő karokból: - Most pedig hagyj magamra, mert Anna-Leonie hercegnő levelére
                    kell hogy sürgősen válaszoljak.</p>
				<p>Kárászy már az ajtóban volt, amikor anyja utána kiáltott:</p>
				<p>- Holnap veled megyek Sólyomszegre. Na, - meg vagy elégedve, te csökönyös rossz
                    fiú, - te?!...</p>
				<p>- Ki az, akinek köszöntél? - kérdezte Gina, midőn másnap a híres kárásztói négyes
                    egyenletes patkócsattogással vitte, röpítette őket Sólyomszeg felé.</p>
				<p>- Az az öreg úr a szeszgyár ajtajában? Óh, az Hegyessy Márton.</p>
				<p>- Alias: Spitzer? Mi?</p>
				<p>- Valószínű. Én csak Marti bácsinak ismerem.</p>
				<p>- Marti? és bácsi?... hogy jutsz te ehez?</p>
				<p>György éppen felelni készült, de hirtelen újabb köszöntésre sietett kalapját
                    megemelni. Ezúttal két nő jött a kocsival szembe.</p>
				<p>- Hát ezek kik?</p>
				<p>- Hegyessy Mártonná és a leánya, Rózsika.</p>
				<p>- De hogy te mindenkit ismersz?! Különben csinos kis fruska.</p>
				<p>György úgy tett, mintha nem hallotta volna. Nagy lassan cigarettára gyujtott,
                    aztán újra Győrváry Ernát kezdte anyjának dicsérni, magyarázni.</p>
				<p>- Nagyobb a veszedelem, mint hittem - jegyezte meg magában Kárászyné. -
                    Mindenesetre: egy percnyi vesztegetni való időm sincsen. Hisz olyat, mint ez a
                    kis vidéki »komtesszka« (még gondolatban is így, magyarosan fogalmazta e szót)
                    húsz év mulva is elvehet. De most, éppen most - ne álljon útjába. Most... éppen
                    most... - ismételgette magában álmodozón, elmerengve, mert lélekemelő gyönyörű
                    távlatok, képek, lehetőségek vonultak el lelki szemei előtt.</p>
				<p>- Még nem is mondtam neked, hogy a napokban elutazom - szólt oda fiának, aki
                    hosszú hallgatását nem tudta mire vélni.</p>
				<p>- Elutazol? Hová?</p>
				<p>- Büttenbergbe... Az Immaculata esküvőjére...</p>
				<p>- Igazán?</p>
				<p>- Tudod, hogy Ermeline hercegnő éppen annyi idős, mint Győrváry Erna?</p>
				<p>- Ne mondd?</p>
				<p>- De igen... és... különös! - most, hogy rágondolok, tudod, hogy nagyon is
                    hasonlít rá?</p>
				<p>- Úgy? Szegény, szegény kis hercegnő!</p>
				<p>- Miért sajnálod?</p>
				<p>- Mert akkor neked nem igen tetszhetik...</p>
				<p>Gina türelmetlenül vont vállat:</p>
				<p>- Ejh! - az egészen más. Tudod kihez megy Immaculata? A kis Stummenhorsthoz.
                    Emlékszel reá? Báró Stummenhorst Hanzira? Akivel Wiesbadenben annyit teniszeztél
                    gyermekkorodban.</p>
				<p>- Illetőleg, aki azt akarta, hogy helyette szedjem a labdákat... - felelé György
                    némi keserűséggel.</p>
				<p>- Csak egyszer... ameddig azt hitte, hogy...</p>
				<p>- Ameddig azt hitte, hogy a krimicsaui rabbinus fia vagyok.</p>
				<p>- Gyermekbutaság. Ki emlékeznék ilyesmire vissza? Amit mondani akartam, az, hogy
                    Immaculata hercegnő se ment uralkodóhoz...</p>
				<p>Szünet. Már ott járnak a Győrváry kert kapujánál, mikor Kárászyné újra
                    megszólal.</p>
				<p>- Gyere velem az esküvőre. Meghívatlak.</p>
				<p>- Isten ments.</p>
				<p>- Pedig illenék, mert Anna Leonie megígérte, hogy az ősszel meglátogat
                    bennünket...</p>
				<p>- Jól teszi, ha - egyedül jön...</p>
				<p>- És ha Ermelinét is elhozza?...</p>
				<p>- Akkor én elmenekülök. De nem. Akkor már hozhatja, legalább az a szerencse éri
                    őket, hogy megismerkedhetnek a mennyasszonyommal.</p>
				<p>Mindez tréfásan, enyelegve volt mondva, mintha két »fleurette« pengéje érintené
                    egymást próbaképpen, de azért Kárászyné csak tervezett tovább.</p>
				<p>Az érkező kocsi zajára Győrváryék nagy örömmel, s annak hangos nyilvánításával
                    siettek elő minden oldalról.</p>
				<p>Gina szívélyes kézszorításokkal viszonozta e sok melegséget. Ő rég túl volt már
                    hajdani szerénykedésén, bizonytalanságán. Ma már kegynek vette (s szerette, ha
                    kegynek veszik), ha valakihez nagy ritkán ellátogatott.</p>
				<p>Kitünően öltözött. Magas, sugár alakját mindmáig megtartotta. Korán őszült haja
                    remekül keretelte fiatalos arcát, izzó szép szemeit. Kocsija, cselédsége,
                    házvezetésének módja mintául szolgáltak. Nagy vagyonáról legendák szállingtak.
                    De legfőképpen bőkezűsége az egyházzal szemben, és elismert nagy tehetsége,
                    amivel a kegyeletes gyüjtéseket, kiállításokat rendezte, emelték tekintélyét
                    évről-évre jobban.</p>
				<p>Győrváryné csupa kedvesség volt és csupa igyekezet. Az ő háztartása is híres volt
                    messze földön, de azzal a különbséggel, hogy amíg Kárásztón egy elsőrangú
                    francia chef volt alkalmazva, nála egy elsőrangú szegedi szakácsnő uralkodott
                    a konyhában. Innen van, hogy mialatt Gina a pocakos pogácsákat dícsérgette, nagy
                    megelégedéssel gondolt arra, hogy Monsieur Leonce ezek helyében hártyafinom kis
                    »flemich«-eket, vagy pehelykönnyű »brioche«-okat küldött volna az asztalra.
                    Különben - úgy találta - az egész háznép minden egyes tagja tepertős pogácsára
                    emlékeztet. Éppen olyan kis zok, s mégis ellapult tömzsi alakú - éppen olyan
                    nehézkes, és éppen olyan egyszerű valamennyi. Nos, igen. Éppen olyan »jóízű« is.
                    De egy egész életen át pogácsa? Mindig csak pogácsa? - Szegény fiam! Ettől a
                    veszedelemtől igazán meg kell hogy mentselek. Annál inkább, mert be kell
                    vallanom, hogy a kis Erna - egyelőre - végtelen tetszetős, csupa élet, csupa
                    egészség, s úgy nézem, hogy: csupa kedély kis jószág... És szereti az Egykét.
                    Határozottan szereti - gondolta Gina növekvő aggállyal.</p>
				<p>Mégis, ha ekkor a fiatalok - mondjuk - elébe állnak, vagy még inkább: elébe
                    térdelnek - és úgy kérik áldását, - talán, talán ellágyult volna. Talán, talán.
                    Ki tudhatja. Csakhogy semmi ilyesmi nem történt. A fiatalok mitsem sejtve tovább
                    csacsogtak s nevetgéltek össze, - ellenben Győrváryné nagy előrelátással éppen
                    inditványozta, hogy:</p>
				<p>- Erna, György! Nem akarják azt a kettes »set«-et befejezni? És ti többiek?
                    Mentek lovagolni? - mire a vidám sereg sietett szétrebbenni s nagy robajjal,
                    kacagással kimenni a szobából. Az öregek mosolyogva néztek az így elvonuló
                    fiatalok után. Petyi gyerek - a legifjabb Győrváry csemete - maradt
                    leghátul.</p>
				<p>- Hány éves? - mutatott reá Gina.</p>
				<p>- Tizenegy - felelt a gróf, de még ez az egy szó is majd hogy elakadt az ajkán,
                    mert ugyanabban a pillanatban, neveletlen kedvence, íme, éppen azzal a kissé
                    túlzottan kifelé tett lábakkal, előre hajtott nyakán ütemre bólogó fejjel indult
                    a többiek után, aminővel két lépéssel előtte a gyanutlan György lépegetett.</p>
				<p>Gina egy arcrándulással sem árulta el, hogy ezt ő is meglátta, sőt inkább:</p>
				<p>- Mennyire hálás vagyok nektek, édes Erzsim, - szólt oda a grófnénak - mennyire
                    hálás, hogy fiamnak megengeditek, hogy ilyen gyakran ide járjon. Persze én is
                    biztatom, hogy csak jöjjön, - hisz úgy örvendek, ha alkalma kerül magát a
                    teniszben gyakorolni...</p>
				<p>- A házaspár szeme csodálkozva villan össze. Gina azonban bársonyos hangon tovább
                    cseveg:</p>
				<p>- Az ilyesminél rendesen csak egy a veszedelem, nemde? Hogy a fiatalok egymásba
                    találnak szeretni. De nagy a bizodalmam benned, Erzsikém... - Ezt nevetve,
                    kedveskedőn megveregetve Győrváryné kis kövér kezeit. De sértődötten kérdi a
                    gróf:</p>
				<p>- Hogy érti kérem? - mire Kárászyné nevetgélve felel:</p>
				<p>- Ó Istenem, - hát úgy, hogy mivel fiam még nem házasodhat, és... ha majd...
                    majd... a messze jövőben házasodik...</p>
				<p>- Legalább is a király lányát kell hogy feleségül vegye, úgyebár? - A gróf csak
                    vaktában veti ezt oda, mert halvány sejtelme sincs a büttenbergi hercegnőkről,
                    annál jobban meg van lepve, látva, hogy Gina milyen hirtelen hajlik földreejtett
                    keztyüje után. Világos, hogy e mozdulattal zavarát palástolja. Vagy talán mégse?
                    Hisz oly nyugodt a hangja, amikor újra megszólal, s felel:</p>
				<p>- Ha képletesen mondja, kedves gróf, úgy igaza van. Tényleg irtózom attól a
                    gondolattól, hogy fiam akárkit elvegyen.</p>
				<p>- Ebben egyetértünk, és úgy látom, ezt György is így fogja fel - hebegi
                    Győrváryné, de Gina nevetgélve utasítja rendre:</p>
				<p>- Igy fogja fel. De, édeském, az én fiam még nem eléggé érett, hogy az ő
                    felfogását komolyan vehessétek. Amit láttok, drágám, az csak szárnypróbálgatás.
                    Biztosítlak, hogy semmi több, és így, kár lenne számításba venni...</p>
				<p>- Eszünkben sincs! Eszünkben sincs! - kiabált férj és feleség sértődötten.
                    Kárászyné mosolyogva gyönyörködött izgalmukban.</p>
				<p>- Nincs? - kérdé végtelen nyugodtsággal. - Egy kő esik le szívemről.</p>
				<p>Győrváry kopasz feje tetejéig elvörösödve ugrik fel helyéről:</p>
				<p>- Tudja azt, grófné? - süvít éles »falsettóban« - tudja azt, hogy ősöm, Győrváry
                    Lodomér, keresztes vitéz volt és ott harcolt Jeruzsálem falánál?!</p>
				<p>- Milyen érdekes. Mintha ezt már hallottam volna, csak elfelejtettem - felelt
                    Gina. - De tudja azt a kedves gróf, hogy az én ősöm még sokkal, de sokkal előbb
                    volt Jeruzsálemben, akkor, amikor azokat a megostromolt falakat - építeni
                    kezdték?</p>
				<p>Győrvárynak szó szerint elállt a lélekzete, a felesége azonban, mint egy
                    mentőkötélhez, úgy kapott a mellette fekvő horgolásához és ráhajolva, szótlan
                    sietéssel kezdte örökös csipkéjét böködni, szurkálni, mintha élete attól
                    függne.</p>
				<p>Kárászyné lelkéből kiélvezte ennek a két sínen járó eszű embernek a teljes
                    kizökkenését, - aztán, mintha semmi sem történt volna közöttük, nevetve
                    mondta:</p>
				<p>- Nem is tudom, hogyan jutottunk Jeruzsálembe?!... Beszéljünk inkább közelebbi
                    eseményekről, úgyebár? Hallom, Ikladyék bált akarnak adni. Mentek?</p>
				<p>Győrváryné, aki még mindig viaskodott magával, hogy mit is feleljen »ennek a
                    zsidónénak«, egyszerre csodálatosképpen megengesztelődött. Hja, egy négyleányos
                    anyának okosnak kell lenni. Ezért ő is mosolygott (szegény), amikor azt felelte,
                    hogy:</p>
				<p>- Úgy mondják, sokan lesznek. Mi persze ott leszünk! És te?</p>
				<p>- Én? Óh dehogy. Különben sem leszek akkor Magyarországon. Holnapután indulok
                    Büttenbergbe, Immaculata hercegnő esküvőjére.</p>
				<p>- Na hát!... - csúszott ki a szó Erzsébet grófné száján, de vendége nem hallotta
                    meg, - legalább is ezt remélték a háziak.</p>
				<p>Milyen megkönnyebbülten néztek a kárásztói négyes után, s milyen jó volt tudni,
                    hogy kétperces menetben röpítik Kárászy Eleknét el, ki, messze, mindig messzébb
                    a sólyomszegi határból.</p>
				<p>Természetesen Győrváryék egész este e súlyos délután jeleneteit tárgyalták,
                    úgyannyira, hogy szegény kis Erna hangos zokogással ugrott fel a vacsorától és
                    rohant szobájába zárkózni.</p>
				<p>Igy történt, hogy csak akkor tudta meg szülei elhatározását, amikor előállt a
                    kocsi és - akárcsak bőröndjeit - őt magát is felpakkolták reá.</p>
				<p>- És végre is hová megyünk? - sírt fel az állomáson.</p>
				<p>- Azt majd meglátod, ha túl leszünk - Londonon - felelt apja zordonan.</p>
				<p>Ugyanekkor a kárásztói megállóhelyen György gróf igyekezett édesanyjának a lehető
                    legnagyobb úti kényelmet biztosítani.</p>
				<p>- Mikor várhatlak vissza? - kérdezte.</p>
				<p>- Gondolom, mához három hétre.</p>
				<p>- Ily soká maradsz el hazulról?</p>
				<p>Az esküvő tíz nap mulva lesz, aztán pedig elmegyünk Anna Leonie hercegnővel
                    Elfenbrunnba.</p>
				<p>- Konspirálni?! Persze, persze, hisz még hét leány van pártában, úgyebár? -
                    nevetett Kárászy, de anyja komolyan nézett szemébe:</p>
				<p>- Igérj meg valamit - kérleli. - Hogyha azt sürgönyözöm: gyere, te rögtön, de
                    rögtön vasútra ülsz.</p>
				<p>Éles fütty hangzik s a kerekek lassan, meggondoltan forogni kezdenek. Gyuri pár
                    lépést versenyt fut a vonattal s úgy kiált fel válaszképpen anyjának:</p>
				<p>- Ma délután Sólyomszegre megyek.</p>
				<p>- Üdvözlöm őket - jő a felelet s a fiatalember meglepetésében hirtelen abbahagyja
                    a futást.</p>
				<p>- Mit jelent ez? - tünődik megdöbbenéssel és örökre emlékébe vésődik anyja
                    szemeinek diadalmas felvillanása.</p>
				<p>Milyen más lett volna annak a két élesen látó szemnek a kifejezése, ha nem a
                    jelennek örvend, de a közel jövőt látja. Mert íme, az történt, hogy mialatt
                    Kárászy grófné ő nagyméltósága abban a biztos tudatban indult szép útjára, hogy
                    itthon, nagy terveinek megalapozásaképpen, sikerült a Győrváryak sértett gőgjét
                    csatasorba állítani és így biztosra veheti, hogy fia még ma kosarat fog
                    Sólyomszegen kapni, - s bár mindez egy jól szabályozott óramű pontosságával be
                    is következett, ám ezután egész, de egészen másként fordult az ügy.</p>
				<p>De mennyire másképpen!</p>
				<p>Éppen túl volt a hercegi nászünnepélyek fáradalmain s ott ült szépséges
                    szalónjában, melynek ablakából minden reggel újra és újra megélvezte a díszőrség
                    felvonulását, váltását. Olyan jól esett ebben a fejedelmi légkörben élni.
                    Örömmel gondolt arra, hogy még legalább két hétig lesz benne része, sőt,
                    Elfenbrunnban, ahová másnapra volt az indulás kimondva, - biztosan még intímebbé
                    fog a közte és a nagyhercegné között fennálló barátság tömörülni. Csak egy
                    aggasztotta, hogy immár tíz nap óta nincs híre fiától. Mi oka lehet a hosszas
                    hallgatásnak? Hogy nem beteg, azt tudja, mert a gazdatiszt írt erről, megemlítve
                    azt is, hogy Budapestre utazott. - Mégis, miért nem ír? Neheztel? Ejh mit. Lesz
                    idő, amikor hálásan köszöni meg, hogy attól a kis Győrváry komtesszkától
                    megmentettem...</p>
				<p>És az a gondja, hogy Anna Leonie ő fensége teljes meg nem értéssel úszkált el az
                    ő ügyesen kivetett horgai mellett, a mai nappal egészen megszünt, mert lám, épen
                    a templomból jövet súgta hozzá a hercegnő a kérdést, hogy mikor várhatjuk kedves
                    fiát György grófot Elfenbrunnba? És ott... - biztatta magát, s önbizalommal
                    tette hozzá: - Muszáj, muszáj, muszáj, mert akarom. És - meglesz!</p>
				<p>Éppen azon tünődött, hogy most adja-e Ermeline hercegnőnek azt a szép
                    smaragdgyűrűt, mely tegnap annyira megnyerte magas tetszését, vagy inkább várjon
                    vele karácsonyig, amikor egy udvari lakáj ezüst tálcán sürgönyt hozott a
                    számára.</p>
				<p>- Juszti! - kiáltott örömmel, még mielőtt kinyitotta volna. – Juszti! Hozza csak
                    a szemüvegemet, de hamar! Úgy látom Budapestről szól. Biztosan az Egykétől.
                    Biztosan azt tudatja, hogy jön. Az én édes, jó fiam, mégis csak belátta, hogy a
                    mama... - De tovább nem mondta, mert ekkorára éppen kinyitotta a kis
                    összeragasztott lapot, s abban a pillanatban pedig, amikor mohó tekintete
                    végigfutott a távirat rövidke szavain:</p>
				<p>- Juszti... Végem van! - hebegte - s életében először - ájultan terült el a
                    szőnyegen.</p>
				<p>A komorna mindenekelőtt a mellette heverő papirt vette gondozásba. A cím így
                    szólt: Ihrer Excellenz Gräfin Kárászy, Fürstenhaus, Büttenberg. Benne pedig ez:
                    »Ma délelőtt házasságot kötöttem Hegyessy Rózsikával. Áldásod kérjük.
                    Kikeresztelkedés folyamatban. Kézcsókkal, hálás fiad 
                       György.«</p>
				<p>Aki három nap multával Sólyom József tihanyi apát úr szobájába lépett, mintha nem
                    is a »még mindig szép« Kárászy Elekné lenne, de egy összetört, öreg, öreg
                    asszony.</p>
				<p>- Jóska, - tudod már? - kérdi, nehezen uralkodva zokogásán.</p>
				<p>Hűséges barátja részvéttel szorítja meg kezét.</p>
				<p>- Tudom, - de erre a Gina túlizgatott idegei minden átmenet nélkül a másik
                    végletbe csaptak át:</p>
				<p>- Megátkozom, kitagadom - lázongott. Sólyom a vállára tette a kezét.</p>
				<p>- Csillapodj, Rezsin. Vond vissza átkodat.</p>
				<p>- De hát érts meg! Ezzel a házassággal egész életem munkája, - de még annál is
                    több, mert maga az egész életem, - tudod ezt? egész életem! - hiába volt.</p>
				<p>- Mit tudhatod.</p>
				<p>- Hogyan? mit tudhatom?</p>
				<p>- Igen. Igen. Mit tudhatod? Mint ahogy mit tudhatjuk mi, mindannyian, - kérész
                    életű, kótorgó, tapogatódzó, süket, vak emberkék, - mit tudhatjuk, hogy: mi,
                    miért történik? Mit tudhatjuk, hogy minő vonzódások és eltaszítások törvényei
                    irányítják cselekedeteinket?</p>
				<p>- Könnyű neked bölcselkedni - méltatlankodik Kárászyné. - De - én?... Megint csak
                    előlről kezdjem. Mi?</p>
				<p>- Bizony, úgy látom, hogy vagy teneked, vagy fiadnak, vagy unokádnak, -
                    valószínűleg muszáj lesz.</p>
				<p>- De miért?</p>
				<p>- Mert - forog a nagy, nagy kerék, Rezsin! Ezt tudjuk, látjuk s tapasztaljuk
                    nap-nap mellett. Mint ahogy azt is látjuk, hogy az egyik azért vérezi a kezét,
                    mert annak a keréknek küllőibe igyekszik kapaszkodni, - a másik meg azért, mert
                    legfelül akar ülni rajta, - mindkettőnek azonban azért, mert egymást öli, marja
                    a kerékre jutásért.</p>
				<p>- Ne folytasd, kérlek! - kiált a grófné ijedten és ösztönszerűleg keresztet vet
                    magára. - Veszélyezteted a hitemet.</p>
				<p>- Rezsin!</p>
				<p>- De már hogyne. Egy ilyen tökéletesen igazságtalan és tökéletesen kegyetlen
                    beállítással.</p>
				<p>- Igazságtalan és kegyetlen? Ellenkezőleg. Csak gondold meg, milyen gyönyörű
                    vigasztalás rejlik abban, - nem csak neked, de mindnyájunknak, - hogy az a kerék
                    bár olyan óriás, hogy teljesen állni látszik, - mégis mindég forog. Ezért, ép
                    ezért Rezsin! hidd el, hogy minden diadalkiáltás mindég korai, mint ahogy minden
                    kétségbeesés mindég felesleges.</p>
			</div>
		</body>
	</text>
</TEI>