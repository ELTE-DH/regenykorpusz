<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08274_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egy leányért</title>
				<author ref="viaf:58665425">Komáromi János (1890-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">20920</measure>
				<measure unit="pages">55</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egy leányért</title>
					<date>2010-06-24</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08200/08274"/>
					<respStmt>
						<resp>Original Electronic Edition</resp>
						<name>Garami Anett</name>
						<name>Varga Mónika</name>
					</respStmt>
				</bibl>
				<bibl type="printSource">
					<title>Zúg a fenyves</title>
					<author>Komáromi János</author>
					<pubPlace>Budapest</pubPlace>
					<publisher>Révai</publisher>
					<date>1943</date>
					<ref target="https://mek.oszk.hu/08200/08274"/>
				</bibl>
				<bibl type="firstEdition">
					<title>Egy leányért</title>
					<author>Komáromi János</author>
					<date>1935</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-30"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Komáromon innen vágtatott a vonat Budapest irányába.</p>
				<p>Fiatal pár ült a Sopronból indult másodosztályú kocsi egyik fülkéjében. Szemközt
                    ültek s nézték egymást szerelmesen. Addig néztek farkasszemet, mígnem a leány
                    szeméhez emelte a zsebkendőjét, mintha titokban felkönnyezett volna. Abban a
                    pillanatban sok-sok gyöngédséggel szólt reá a fiatalember:</p>
				<p>- Márta, megharagszom... Tudod, nem szeretem az érzékenykedést!</p>
				<p>- Huszonegy esztendős múltam már néhány nappal ezelőtt - mondta kissé
                    szemrehányóan a leány s újból mosolyogni szeretett volna a fiatalemberre.</p>
				<p>Vatha Gábor komolyan fordult a leányhoz:</p>
				<p>- Holnapután átmegy hozzátok az édesapám s a szüleidtől megkéri számomra a
                    kezedet!</p>
				<p>Az 1928-ik esztendőnek augusztus hava volt ez, kevéssel Szent István napja előtt
                    s feledhetetlen délután mosolygott szét odakint. Messze-messze, túl a Duna
                    északparti tájain is, gomolyfellegek kezdtek föltolulni a zólyomi hegyek
                    vonulata fölül, különben mély-kékben szikrázott az ég. Olyan kéksége volt a
                    mennyboltnak, aminőt csak augusztus havában lehet megfigyelni, amikor fáradni
                    kezd a nyár, de őszi színek nem szoktak még megmutatkozni. Ilyen délutánokon
                    ujjongani szeretne mindenki azon való örömében, hogy az Isten engedte megérnie
                    ezt a napot... Mert szép az élet nagyon!</p>
				<p>Sopron óta ketten ültek csak a fülkében és ha ráuntak volna olykor a szóra,
                    egymásra mosolyogtak.</p>
				<p>Később annyit kérdett a leány:</p>
				<p>- S miért az édesapád kéri meg a kezemet, miért nem te magad?</p>
				<p>- Azért, kedves, - magyarázta komolyravált hangon Vatha Gábor - mert így kaptak
                    feleséget valamikor családunk sokat szenvedett ősei is. Illő, hogy megbecsüljük
                    a hagyományokat és ragaszkodjunk hozzájuk.</p>
				<p>Veér Márta azonban mintha nem érezte volna át a helyzet ünnepiességét, mert
                    kötekedve faggatta tovább a fiatalembert, aki születése óta ismerte őt, amióta
                    pedig letette az érettségi vizsgát, tapodtat nem mozdult mellőle:</p>
				<p>- Talán bizony félni tetszik a futóbajnok úrnak? Hátha kosarat találunk
                    kapni?</p>
				<p>- Nem, Márta. Eszemágában sincs, hogy szorongjak - mondta még mindig komoly
                    hangon a fiatalember, aki veretlen bajnoka volt a rövidtávú futásnak. - Én is
                    ott leszek az apámmal, de az a rend, hogy ő beszéljen, lévén ő a családfő, mi
                    pedig szófogadó fiai vagyunk a bátyámmal, meg az öcsémmel. Arról persze szó sem
                    lehet, hogy ide ne adjanak a szüleid...</p>
				<p>- És ha nem adnának oda? - ütötte föl a fejét akaratosan Veér Márta.</p>
				<p>Vatha Gábor erős két markába fogta most a leány két kezét:</p>
				<p>- Nézz a szemembe, Márta!</p>
				<p>A leány ráemelte mennykék szemeit:</p>
				<p>- A szemedbe nézek, Gábor...</p>
				<p>- Így! Most pedig hallgass meg... Ha megesnék, hogy te feltűnési pózból kosarat
                    adnál nekem, még azon az éjszakán leszedném leányszobád ablakáról a rácsot,
                    hágcsó nem kellene az ablak megmászásához, mert földszinten laktok, belépnék a
                    szobádba s úgy, amint találnálak az ágyadban, ölembe emelnélek s egyenesen az
                    előre avizált anyakönyvvezető elé hurcolnálak. Becsületszavamra mondom ezt s
                    olyan igazán, mint ahogy Vatha Gábor végzett bányamérnökhallgató vagyok! Hát
                    adsz-e kosarat?</p>
				<p>Itt már félénken mosolygott fel a leány:</p>
				<p>- Inkább nem adok, Gábor. Mert amilyen kiszámíthatatlan kedved van nem egyszer,
                    még valami ostobaságot találnál elkövetni... Most pedig csókold meg a kezemet,
                    jeléül annak, hogy egyszersmindenkorra szent közöttünk a béke!</p>
				<p>Vatha Gábor lehajolt a Veér Márta keze fölé, akit jobban szeretett talán az
                    édesanyjánál is.</p>
				<p>Kevés szünet állt be, mintha mind a ketten ugyanegy dolgon találtak volna
                    elgondolkozni.</p>
				<p>Felsőgalla körül kanyargott már velük a gyorsvonat, északi irányból nem
                    látszottak már a felhők, mert az ég egész északi negyedét hegyvonulat takarta el
                    előlük, melynek egy sziklájáról élesen vált ki az égbolt kék alapszínén a
                    bánhidai turul. A leány hátravetette fejét a fülke párnázott falára s szabadon
                    látszott formás nyaka és szép feje, amelyet fülcimpán alul koszorúzott
                    gesztenyeszín haja.</p>
				<p>Vatha Gábor kifelé nézett egy darabig, miközben valami bányászdalocskát
                    dúdolgatott magafeledten. Érezni lehetett, hogy messze jövőben próbál kutatgatni
                    gyötrött gondolataival. Barnabőrű, merész arcéle volt, sűrű és sötétlő hajjal,
                    csupa akarat és elszántság, csak a szemenézése volt melegebb valamivel.
                    Feketébejátszó kék színe volt a szemének. Égő töprengéséből a leány hangja
                    rebbentette föl:</p>
				<p>- Kérdeznék valamit, Gábor.</p>
				<p>- Hát kérdezz, kedves! - nézett reá a fiatalember olyan tekintettel, mintha
                    távoli álomból rezzentették volna fel. - Remélem azonban, ezúttal jobb leszel
                    és nem fogsz számonkérni megint...</p>
				<p>A leány dacos fejvetéssel válaszolt, amiből megsejthette Vatha Gábor, hogy kardos
                    menyecskévé válik egykor a kislány, ő maga viszont, bármilyen kemény legénynek
                    is vallotta magát ezidőszerint még, szófogadó férj lesz idővel, akinek annyi
                    joga lesz legföljebb, hogy ráhagyja a fiatalasszonyra: „rendben van, szívem, én
                    is szószerint így gondoltam.”</p>
				<p>Veér Márta keskeny szája körül kis konokság villant el, amint leendő vőlegényére
                    nézett:</p>
				<p>- Csak azt akartam kérdezni, Gábor, mint gondolod: mikor leszek a feleséged?</p>
				<p>Vatha Gábor nem válaszolt azonnal. Maga elé nézett, először, elsötétült arccal s
                    akkor így kezdett beszélni:</p>
				<p>- Jól tetted, hogy előhoztad, kedves, hisz előbb-utóbb úgyis rákerült volna a
                    sor, hogy ezt is meghányjuk-vessük egymás között... E pillanatban csak egyet
                    mondhatok neked: két hónapja, hogy kikaptam bányamérnöki oklevelemet, itthon
                    azonban fogalmam sincs, mit kezdhetnék vele? Boldogtalan ország lett mára
                    Magyarország és ha idehaza magam alá tudnék is kaparni majd valami állást, csak
                    épp ahhoz lenne elegendő, hogy eltengődjünk belőle. Ezt pedig semmi körülmények
                    között sem szeretném, mert az én feleségemnek olyan asszonynak kell lennie
                    valamikor, akit a tenyeremen fogok hordozni... Egyelőre annyit csupán, hogy két,
                    legfeljebb harmadfélesztendőn belül bármelyik szögletében is a világnak, de
                    kiverekszem magamnak komoly és mérnökemberhez méltó megélhetésemet... Nyugodt
                    vagy, Márta?</p>
				<p>- Nyugodt vagyok, Gábor - mondta halkan a leány.</p>
				<p>Esteledni kezdett s a gyorsvonat az összekötő vasúti hídon zúgott át velük.
                    Attólfogva hallgattak, mintha mind a ketten szívük mélyéig meg lettek volna
                    illetődve. Negyedóra mulva kiszálltak a keleti pályaudvar zengő csarnokában,
                    taxiba ültek s nem álltak meg, csak a Fodor-utcában: hol a legszélsőbb budai
                    házak sorakoznak a hegyoldalban. Vatha Gábor kifizette a soffőrt, átvette a két
                    könnyű táskát, miközben a leány becsöngetett az egyik alacsony és sárgára
                    meszelt villába. Két öccse futott ki egyszerre, kinyitották a kaput s nénjük
                    nyakába csimpaszkodtak. Kiderült, hogy a szülők nincsenek odahaza, mert
                    látogatóba mentek át valami jóismerős családhoz. Veér Márta megfordult:</p>
				<p>- Nem jössz be, Gábor?</p>
				<p>- Majd máskor, kedves - szólt a fiatal bányamérnök. - Most egy kis dolgom van
                    még. Szervusz!</p>
				<p>- Szervusz! - mondta a leány s csókra nyújtotta a kezét.</p>
				<p>Néhány pillanattal később Vatha Gábor jobbkezében apró táskájával, nagy
                    lépésekkel haladt már lefelé a villák kettős sora között, a Királyhágó-utca
                    felé. Mert ott laktak.</p>
			</div>
			<div type="chapter">
				<head>2</head>
				<p>Harmadnapra ezután Vatha Gábor budai lakásuk ebédlőjében álldogált az ablak
                    előtt. Összefont karral állt ott, hosszú-hosszú ideje már s az utca túlsó
                    oldalán elterülő kertet nézte, amelyet magas téglafal fogott közre.</p>
				<p>Odakint tündöklő alkonyatra készülődött a délután. Kéken szikrázott az ég s
                    elnyúlt árnyékai voltak már a fáknak.</p>
				<p>Nem egyedül volt a szobában, mert az asztalnál - kissé maga elé hajolva - ott ült
                    az édesapja is s holmi iratokat nézett át, melyeket a hivatalból hozott magával.
                    Nyugalmazott katonatiszt volt az öreg, úgy felül az ötvenen, oldalt választott
                    hajjal s nyilt tekintettel, mint a régi katonatisztek általában. Húsz esztendeje
                    is elmúlt már, hogy nyugdíjaztatta magát az egykori hetyke százados úr s
                    ezidőszerint főtisztviselője volt a postahivatalnak.</p>
				<p>Alig tizenöt esztendőre futhatott az egykori százados szolgálati ideje, ám ez
                    alatt az idő alatt is végiglakta a monarchiának legalább tíz helyőrségét s
                    lelkében híven őrizte Ferenc József néhai birodalmának emlékét. Kemény nevelést
                    adott a három fiának s bajtársi viszonyban élt velük. Legidősebb fia most is
                    tagja volt az Egyetemi Századnak, a legkisebbet nemrégiben avatták hadnaggyá a
                    Ludovika Akadémián s ezidőszerint Sopronban szolgált. A három fiú közül
                    pillanatnyilag csak Gábor, a középső tartózkodott odahaza és ha megfigyeli az
                    öreg, okvetlenül észre kellett volna vennie, hogy nagy dologban törheti a
                    fejét. A néhai kapitány azonban egyszer sem nézett föl: a maga dolgával volt
                    elfoglalva.</p>
				<p>Egyszer aztán megfordult Vatha Gábor s így kezdte, közömbösre erőltetett
                    hangon:</p>
				<p>- Édesapám, mondanék neked valamit...</p>
				<p>- Hallgatom - felelte az öreg, föl sem hajolva a munkájából.</p>
				<p>A fiatal bányamérnök még mindíg összefont karral fordult az apjához:</p>
				<p>- Ígérd meg azonban, édesapám, hogy semmi körülmények között sem fogod
                    visszautasítani kérésemet!</p>
				<p>- Hogy ígérjem meg látatlanba? - s itt már fölpillantott Vatha Elemér
                    postafőfelügyelő úr is, kissé megütődve. - Hogyan ígérjek meg valamit előre,
                    amikor sejtelmem sincs róla, mit akarsz tőlem?</p>
				<p>Vatha Gábor leengedte most a két karját s közelebb lépett az asztalhoz:</p>
				<p>- A dolog egész életemre kihat, pedig tudod, nem szokásom játszani a szavakkal.
                    Arról lenne szó, kedves apám, hogy ma délután fáradj át Veér Tamás bácsiékhoz s
                    kérd meg részemre Márta leányuk kezét!</p>
				<p>Itt már az öreg is felállt s annyit mondott, meglepetés nélkül:</p>
				<p>- Nagyon szívesen.</p>
				<p>Ám ugyanakkor megállt, köhintett kettőt s csavart a hosszú bajuszán. Mintha
                    elsiette volna kissé a dolgot, ami pedig nemigen fordult elő nála máskor.
                    Megindult a szobában föl és alá, maga elé hajtott fejjel, mialatt a fiú
                    visszafogott lélekzettel várt sorsára az asztal mellett. Járkált az öreg föl és
                    alá, egyszer köhintett még s annyit mondott aztán, inkább a sajátmaga
                    megbiztatására:</p>
				<p>- Hát persze... persze...</p>
				<p>Ugyanakkor hirtelen léptekkel megindult a harmadik szoba felé, ott benyitott
                    félig s bedugván fejét az ajtón, nyugodtabb hangon szólt be:</p>
				<p>- Anyjuk, gyere csak ki egy percre!</p>
				<p>Néhány pillanattal reá egy alacsonyabb termetű asszony libbent át az ebédlőbe és
                    míg a férje meg fia hallgatagon várt kétfelől az asztalnál, kíváncsian nézett
                    föl az urára:</p>
				<p>- No, mi az, öreg?</p>
				<p>A férje annyit mondott:</p>
				<p>- Gábor azt akarja, hogy kérjem meg számára a Márta kezét...</p>
				<p>De az asszony alig várta be a mondat végét. Ahelyett odalépett a fia elé, magához
                    húzta a fejét, átkarolta a nyakát s homlokon csókolta.</p>
				<p>Mély csend következett ekkor.</p>
				<p>A mama székbe ereszkedett, az apa is leült, a fiú állva maradt:</p>
				<p>- Indulhatunk, édesapám?</p>
				<p>Az öreg nem felelt mindjárt. Maga elé gondolkozott keveset, mintha a jövendőben
                    próbált volna kutatgatni s akkor feltartotta mutatóujját a fia felé:</p>
				<p>- Úgy látom, kissé el találtam sietni a dolgot, pajtás. Hiszen megkérem neked
                    feleségül, ha nagyon muszáj, de még nem tisztáztunk egy kérdést. Mire akarod
                    elvenni?</p>
				<p>- Ugyan! - kiáltott föl a mama, aki talán ezt a fiát szerette legjobban. - Hát
                    hogy élnek a többi fiatal házasok? Istenem, csakhogy ezt is megérhettem! - s a
                    zsebkendője után nyúlt. - Mennyire szeretem ez a Márta-gyereket!</p>
				<p>Az apa komoly szemmel intett, hogy szava volna kettejükhöz. Majd így beszélt:</p>
				<p>- Jól tetted, Gábor fiam, hogy apádnak szóltál először, így volt ez mindenkor a
                    családunkban. Anyád kezét is az apám, a te nagyapád kérte meg valamikor
                    nekem...</p>
				<p>- Ez igaz! - szipogott közbe a mama.</p>
				<p>- ...azonban nyitva maradt a nagy kérdés, - folytatta az öreg olyan hangon,
                    mintha nem is vette volna észre a felesége közbeszólását - mire akarsz családot
                    alapítani? Hiszen igaz, a leányok nem maradhatnak örökké pártában s a
                    fiatalemberek is utánanéznek előbb-utóbb a párjuknak, de hol akarsz te ma
                    családalapításra gondolni, mikor világok dőlnek össze? Erre válaszolj nekem!</p>
				<p>Vatha Gábor, akinek barna és kemény arcéle élesen vált ki a szoba esteledő
                    színeiből, egyet lépett előre:</p>
				<p>- Kedves szüleim! Bölcsőbeli kora óta ismerem azt a leányt, kis játszópajtásom
                    volt s már gimnazista-koromban is ha merészebben próbált reánézni valaki, abban
                    a pillanatban - ütöttem! Ahogy nőttünk-nőttünk egymás oldalán (hisz akkor egy
                    házban laktunk még), remegve vigyáztam minden lépésére és minden pillantására. Ő
                    is tudja, hogy csak ő lehet a feleségem! Ami pedig azt illeti, miből tartom majd
                    el a feleségemet, csak annyit mondok egyelőre, hogy mától számított három
                    esztendőre oltár elé vezetem Mártát... Ha idehaza nem tudnék állást kaparni
                    magam alá, világgá megyek! Nem olyan apró exisztenciára gondolok, hogy csak
                    tengődvén belőle, szaporítsuk a kettőnk gondjait, hanem a tenyeremen akarom
                    hordozni leendő hitvesemet. Csak arról van szó ezúttal, hogy lekössem magamnak.
                    Tudom, hogy Márta halálig bízhat bennem...</p>
				<p>A mama itt már nem bírt magával. Felpattant:</p>
				<p>- Indulhatunk!</p>
				<p>A sürgető biztatásra az egykori vitéz százados úr is kénytelen volt beadni a
                    derekát:</p>
				<p>- Nem bánom... Gyerünk!</p>
				<p>Persze nem indultak abban a szempillantásban, mert a mamának először ki is
                    kellett készítenie magát a nevezetes útra. Hanem úgy félóra mulva megindultak
                    mégis.</p>
				<p>Hallgatagon haladtak fölfelé a Királyhágó-utcán, amelynek - a Vatha-család
                    lakásától számítva - állandó emelkedése van a Fodor-utca sárga villájáig.</p>
				<p>Hallgatagon mentek...</p>
				<p>A mama titkolt ujjongással, hogy egyik fiának sikerül végül feleséget szereznie,
                    mert arról, hogy kosarat adjon esetleg Veér Márta, szó sem lehetett az adott
                    körülmények között. Az apa arra gondolt, mit rejthet méhében a közeljövő, Vatha
                    Gábor viszont a terhen jártatta eszét, melyet a vállaira fog rakni ezzel a
                    leánykéréssel. De pillanatig nem habozott. Mindössze pattintott s annyit szólt
                    maga elé, alig hallhatóan:</p>
				<p>- Egy magyar lányért teszem...</p>
				<p>Mentek fölfelé, lassú lépésben.</p>
				<p>A nap lemerült már a Svábhegy orma mögé, de a hegytető fölött aranypor
                    csillogott, jelezve a nap lesüllyedt útját. És mialatt tarka villák kettős sora
                    között kapaszkodtak volna fölfelé, szelíd nyugalom szállt a budai hegyre a
                    készülő estében. Augusztus havának békés második fele volt ez, Szent
                    István-napja előtt alig egy-két nappal, olyan idő tehát, mikor a gólyák
                    nyugtalankodni kezdenek már a kunszentmiklósi lápok és kiöntések körül s
                    bizonyosra lehet venni, hogy három-négy napon belül a magasba surrannak s
                    kóválygó seregeik sokáig, igen sokáig fognak kerengeni aztán a nádasok, tanyák
                    fölött és a városok templomtornyai körül... Mert a válás mindig nehéz!
                    Megindulnak aztán nyílegyenesen déli irányba és nem állnak meg, csak a szerecsen
                    országokban valahol, ahol mindig függőlegesen tűz a nap.</p>
				<p>És amint fölfelé haladtak volna lépést, hátukban mind magasabbra kezdtek
                    kiemelkedni a Gellért-hegy citadellája, a Várhegy a halott királyi palotával, a
                    Tabán meglapult házai, túl a Dunán pedig kupolák, tornyok, utcák és terek, egyik
                    felől az Alföld, másik felől a kerepesi dombsor...</p>
				<p>Különös alkonyati visszfények játszottak mindenfelé, amikor befordultak a
                    Fodor-utcába s megálltak volna a sárgafalú villa kapujában. Látni lehetett jól,
                    hogy Veér Márta két öccse a dombnak felnyúló kert legtetején játszadozik,
                    különben nagy csend volt a házban, mintha mindenki elhagyta volna erre az
                    alkonyatra. És ahogy pillanatra megálltak volna így a kapuban, hogy fújjanak
                    keveset, Vatha Gábor mégegyszer és utoljára széttekintett ebben a keserves
                    világban s azt súgta az anyjának:</p>
				<p>- Nyugtalan vagyok kissé, anyám...</p>
				<p>- Ugyan már! - legyintett reá a mama.</p>
				<p>S azzal erősen nyomta meg a villamoscsengő gombját.</p>
				<p>A csengetésre Veér Márta édesapja sietett elő, hogy kaput nyisson. Ahogy meglátta
                    régi pajtását, a nyugalmazott katonát, lelkesülten kiáltott föl:</p>
				<p>- Kezét csókolom, nagyságos asszonyom! Isten hozott, öreg barátom! Szervusz,
                    Gábor öcsém!</p>
				<p>Mindezt egy lélekzetre kiáltotta el, mint az olyan ember, aki igazán örül rég nem
                    látott pajtásának. Mert azóta, hogy a Veér-család ide költözött át a közös
                    házból, gyérültek, egyre gyérültek a kölcsönös látogatások, noha változatlan
                    maradt a barátság, - mint azt Veér-papa többször is kifejtette. Kivétel Vatha
                    Gábor maradt csupán, aki - valahányszor hazatoppant a világ valamelyik tájáról -
                    első útja a Fodor-utcai házba vitte, ha csak annyi időre is, hogy kezet
                    csókolhasson a leánynak. És jaj lett volna olyankor annak a meggondolatlan
                    fiatalembernek, aki Veér Márta körül mert volna kísérletezni esetleg!</p>
				<p>Miután Veér-papa üdvözölte a kedves vendégeket, lelkesen kiáltott fel újból,
                    miközben rokonszenves kíváncsisággal fordult oda rég nem látott
                    katonapajtásához:</p>
				<p>- Ugyan minek köszönhetjük ezt a kivételes szerencsét, nagyrabecsült barátom?</p>
				<p>- Majd megtudod odabent - emelte reá szemöldökeit halálos-komolyan az öreg
                    Vatha.</p>
				<p>Veér tata abban a pillanatban mindent tudott.</p>
				<p>Akkorára felesége, egy komoly természetű asszony is előjött a házból s belékarolt
                    Vatha-nénibe, aki fáradhatatlan volt a faggatódzásban:</p>
				<p>- Hogy vagy, kedves?</p>
				<p>- Csöndben élünk, kedves - mondta a Veér Márta édesanyja.</p>
				<p>S jó darabig folyt a terefere az öregek között, mialatt Vatha Gábor besietett a
                    házba, mert sehol nem látta a leányt, aki az egyetlen volt számára e világban.
                    Odabent rábukkant a harmadik szobában, amint szembejött vele Veér Márta...
                    Lábujjhegyen, szinte nesztelenül jött a leány, elnyílt volt a szeme s remegő a
                    szája:</p>
				<p>- Értem jöttél, Gábor?</p>
				<p>- Érted jöttem, Márta!</p>
				<p>Nem hajtotta le kissé a fejét, amint az ilyen esetekben szokásos, ahelyett remegő
                    szájjal mondta:</p>
				<p>- Mindig várni fogok reád, Gábor, míg csak magaddal nem vihetsz. Ígérem neked,
                    hogy halálig hű menyasszonyod és feleséged fogok maradni!</p>
				<p>- Köszönöm, Márta. Én pedig megígérem neked, hogy te vagy számomra az egyetlen és
                    mindig az ölemben foglak hordozni - szólt mély elfogódottsággal Vatha Gábor.</p>
				<p>Akkor a leány vőlegénye szájához emelte a száját:</p>
				<p>- Most már megcsókolhatsz...</p>
				<p>...Csak arra rebbentek szét, hogy megcsikordult az ajtó. Az öregek léptek be,
                    miközben Veér Márta kedves ügyetlenséggel próbált igazítani valamit megbomlott
                    haján. Akkor - akaratlanul is - úgy álltak fel kétfelől, hogy a két szülői pár
                    szemben állt egymással: Vatha Elemér postafőfelügyelő úr a feleségével, Veér
                    Tamás, az államvasutak főmérnöke az asztal túlsó felén szintén a feleségével.
                    Vatha Gábor az ablakhoz húzódott a leánnyal.</p>
				<p>Akkor fél lépést tett előre Vatha Gábor édesapja, kissé idegesen forgatta ujjai
                    közt a kalapját s köhintvén kettőt, belefogott, hogy megadja ezáltal módját a
                    dolognak:</p>
				<p>- Igen tisztelt nagyságos asszonyom! Öreg kenyerespajtásom, Veér Tamás! Édes
                    Márta húgocskám! Mivel úgy illik, hogy ne rontsunk ajtóstul a házba, a legelején
                    kezdem, amint cselekedték az elődeink is, jámbor szándékainknak bejelentése
                    alkalmából. Amidőn még csak Ádám és Éva élt a földön, már abban az időben
                    is...</p>
				<p>Itt vakmerően avatkozott közbe Vatha Gábor:</p>
				<p>- Édesapám, kár olyan messze kezdeni! Én már megegyeztem Mártával...</p>
				<p>- Ne légy tiszteletlen! - szólt rá megütődve az öreg. - Ha kigondoltam magamba az
                    úton, el is mondom!</p>
				<p>S folytatta, minden emóció nélkül. Mikor ahhoz a mondathoz ért végül: „mert örök
                    igazság marad mindenha, hogy nem jó az embernek egyedül élni!”, a két mama
                    szipogni kezdett, a két öreg ellenben keményen tartotta magát.</p>
				<p> Ezen az estén úgy kilenc óra tájban, mialatt a szülők odabent beszélgettek tea
                    mellett, Vatha Gábor a kertben álldogált Veér Mártával, szorosan egymáshoz
                    simulva. Fönt első negyedében állt a hold, felhők szaladtak az égen. A magasban
                    szél zúghatott tehát, idelent azonban nagy volt a csönd. A leány vőlegénye
                    vállára hajtotta fejét s az ezüstfényben úszó város felé nézett. Fáradt volt
                    kissé.</p>
			</div>
			<div type="chapter">
				<head>3</head>
				<p>Elmúltak a szentistvánnapi ünnepségek, amikor - egy délután - az egyik budai
                    kávéház felé indult el Vatha Gábor, ahol is találkoznia kellett egy idősebb
                    barátjával, aki cégvezető volt az egyik fővárosi bankban.</p>
				<p>Komoly beszéde lett volna a cégvezetővel.</p>
				<p>Mert most már, hogy lekötötte magának a leányt, utána kellett néznie, hogyha
                    kell, minden erejének megfeszítésével, de valami állást szerezzen -
                    létalapul.</p>
				<p>Eszeágában sem volt megtorpanni. S most már nem is lehetett.</p>
				<p>Előbbi tervét megváltoztatva, úgy döntött legutóbb, hogy mégis jobb lesz, ha
                    előbb idehaza tesz néhány keserű kísérletet. Úgy hitte tudniillik, hogy
                    egyszerűbb megoldás lenne, ha idehaza maradhatna leendő fiatal feleségével,
                    mint egyesegyedül vágni neki a világnak, hátrahagyva menyasszonyát. Esztendők
                    múlhatnak el addig és nem lehetetlen, hogy azalatt gondol egyet a magános
                    menyasszony. Mert hajlik a leány. És amire visszatérne egyszer Vatha Gábor, hogy
                    magával vigye őt távoli országokba, rég asszony lesz már az egykori kislány. De
                    másnak a felesége.</p>
				<p>Ilyen gondolatok közt haladt lefelé, a délivasúti pályaudvar irányába, mikor az
                    állomással egyvonalban, de valamivel följebb, egy magános embert pillantott meg.
                    Lehetett úgy negyvenöt év körül ez a magános ember, állt ott egyesegyedül s a
                    Vérmező felé merengett el, miközben mintha vékony nádpálcájának támaszkodott
                    volna meg. Alig észrevehetőn.</p>
				<p>Vatha Gábor, amint egyvonalba ért a merengő emberrel, mélyen lekapta előtte a
                    kalapját:</p>
				<p>- Jónapot, Zsiga bácsi!</p>
				<p>- Szervusz, öcsém! - szólt vissza Zsiga bácsi, aki senki más nem volt, mint
                    Babotsay Zsigmond. - Mi rosszban sántikálsz?</p>
				<p>A fiatalember mosolyogva kiáltott föl:</p>
				<p>- Elindultam szerencsét próbálni!</p>
				<p>- Hát csak indulj! Hallom, felcsaptál vőlegénynek...</p>
				<p>- Olyanformán. Isten vele, Zsiga bácsi!</p>
				<p>- Szervusz, öcsém! - szólt le Babotsay Zsigmond, miközben nádpálcájának felső
                    végével alig észrevehetően megérintette kalapjának karimáját.</p>
				<p>Vatha Gábor jókedvűen sietett tovább, mert Babotsay Zsigmondnak puszta
                    megpillantása is mindenkit felhangolt. Babotsay Zsigmond persze ott maradt
                    továbbra is a délivasúti állomással szemközt emelkedő hajlaton s fütyörészni
                    kezdett diszkréten.</p>
				<p>Ennek a Babotsay Zsigmondnak semmi, de semmi szerepe nem lesz e küszködő történet
                    során. Emberek bukkannak majd föl az események folyamán, tanúi leszünk sok
                    szenvedésnek, kevéske örömnek, Vatha Gábor erőfeszítésének, Veér Márta nagy
                    hűségének és töretlen hitének, - csupán Babotsay Zsigmond nem fog csinálni
                    semmit e világon. Ővele alkonyatbahajló délutánokon fogunk találkozni majd,
                    minden alkalommal a délivasúti pályaudvarral szemközt, az emelkedő rész
                    tetőpontján állva, kissé nyegle testtartásban (mintha ez lenne az előkelő mivolt
                    ismérve!), amint tünődözve néz alá a Vérmezőre és néz föl a budavári
                    házcsoportokra. Aközben pedig magafeledten fütyörészget.</p>
				<p>Babotsay Zsigmondról egyelőre talán annyit ejtünk el, hogy vagy hét esztendő óta
                    egy jobbmódú budai nagynénje kegyelméből éldegélt s nőhódítónak hitte magát.
                    Azelőtt egyik felsőzempléni mezővároskában próbált hencegni, de ráfizetett
                    rútul. Csak annyi bizonyos, hogy a nagy háborúban mint gazdászati tiszt szolgált
                    (ha igaz!), a kommün után egy esztendővel hazavetődött végül s úton-útfélen
                    azzal hányta magát, hogy odaát, Magyarországon ő volt a legrettegettebb
                    különítmény parancsnoka s akkori beosztásában alaposan kibabrált néhányszor a
                    zsidókkal. Ebből persze árva betű nem volt igaz. Az ellenben igaz volt, hogy a
                    mezővároskában nagy volt a zsidó lakosok száma. Ezek a zsidók persze
                    felbőszültek, mikor magától Babotsay Zsigmondtól kellett hallaniok, minő
                    kilengéseket engedett meg magának egy évvel előbb az állítólagos gazdászati
                    tiszt s így nem lehet csodálkozni, ha fölbéreltek néhány markos henteslegényt,
                    akik egy éjszakán ellátták a Babotsay Zsigmond baját valamelyik
                    mellékutcában.</p>
				<p>Ilyen előzmények után vetődött el Budára hét esztendővel előbb Babotsay Zsigmond.
                    Állása azóta sem volt, volt ellenben egy nagynénje, aki előtt üldözött bujdosó
                    gyanánt szerepelt. S megélt belőle.</p>
				<p>...Vatha Gábor körülbelül ebben a pillanatban nyitott be az előre megbeszélt
                    kávéházba, ahol - az egyik sarokasztalnál - hamarosan fölfedezte idősebb
                    barátját, a cégvezetőt. Messzebbről üdvözölte már:</p>
				<p>- Köszönöm, hogy idefáradtál, András bátyám... Mert nagy dologban jövök!</p>
				<p>- No - mosolyodott el kényszeredetten a cégvezető, akinek arcszíne olyan volt,
                    mint a főtt ráknak, bőre kifeszült kemény pofacsontjain és ha mosolyogni
                    szeretett volna olykor, ez a kísérletezése csak a legritkább esetben
                    sikerült.</p>
				<p>- Talán meg is várattalak, András bátyám? - kérdezte nekihevülve Vatha Gábor.</p>
				<p>A nyugodt természetű bankfőtisztviselő annyit mondott rá csöndesen:</p>
				<p>- Magam is az imént jöttem.</p>
				<p>Vatha Gábor helyet foglalt, szemközt a cégvezetővel s miután feketét rendelt az
                    elősietett pincértől, így kezdte:</p>
				<p>- Arról lenne szó, kedves bátyám, hogy hathatós segítségeddel valamilyen állást
                    szeretnék szorítani magamnak a bankban... Nagyon kérlek, ne tromfolj le nyomban
                    a válasszal s ne mondd azt, hogy a mai viszonyok között őrültség lenne minden
                    próbálkozás, hanem szeretettel kérlek, mint családunk régi barátját, hallgass
                    végig türelemmel!</p>
				<p>- Hallgatlak! - bólintott rá a cégvezető.</p>
				<p>Vatha Gábor előbb fölhajtotta feketéjét, aztán cigarettára gyújtott. A cégvezető
                    ugyanúgy. És akkor nekifohászkodott a fiatalember.</p>
				<p>- Hogy mindent megérthess, kedves bátyám, az elején kell kezdenem. Csaknem a
                    születésemmel. S mindannak, amit most hallani fogsz tőlem, ezt lehetne felírni
                    címéül: „Egy leányért!” Mert amióta gondolkozni kezdtem, nem volt nyugtom, ha
                    csak egyetlen egy napon nem láthattam vonzó és szelíd arcát...</p>
				<p>Mélyet szippantott a cigarettán:</p>
				<p>- Jövő hónapban leszek huszonnégy éves... Márta három esztendővel fiatalabb
                    nálam.</p>
				<p>- Ő a menyasszonyod, ugyebár? Csak nem az a helyes teremtés, akit többször is
                    láttam a házatokban?</p>
				<p>- De ő - helyeselt komoly szemmel Vatha Gábor. - Nyolc nap óta az én egyetlen kis
                    menyasszonyom, aki soha nem neheztelt meg reám, bármennyire megtaláltam volna
                    is szomorítani... De mondhatom, úgy próbáljon valaki közeledni hozzá, hogy abban
                    a pillanatban - ölök!</p>
				<p>- Nono - csillapítgatta mosolyogva a cégvezető s lefogta a Vatha Gábor fölemelt
                    jobbkarját. - Egyelőre nem áll fönn ilyen veszély, tehát ne nagyon fenyegetőzz!
                    Ahelyett inkább kíváncsi lennék a részletekre.</p>
				<p>Vatha Gábor lehajtotta a fejét, jobbkeze öt ujját pedig dús hajába
                    mélyesztette:</p>
				<p>- Messze kell kezdenem, András bátyám. Édesapám százados volt, amikor én - Lóránt
                    bátyám után - a világra jöttem. Körülbelül abba az időbe esett, hogy az öreg
                    megunván a katonatiszti mesterséget, nyugdíjba vonult s ugyanakkor Pesten
                    vállalt új állást, a postánál. Abba a királyhágóutcai lakásba költöztünk be
                    akkor, amelyben ma is lakunk. Végzetszerűségem lett később, hogy ugyanott lakott
                    a Veér-család is. Fiatalember volt még Veér papa, hisz magam alig harmadik
                    esztendőmet töltöttem be, amikor első gyermekük született, egy kisleány. Ez volt
                    Márta, aki ma az én szerelmes menyasszonyom...</p>
				<p>A cégvezető újból csillapítani volt kénytelen a fiatalembert:</p>
				<p>- Halkabban, pajtás, mert a szomszédos asztaloknál figyelni kezdenek reánk!</p>
				<p>- Úgy? - és szórakozottan nézett el maga körül. - Köszönöm, bátyám, hogy
                    szóltál...</p>
				<p>S folytatta:</p>
				<p>- Ott hagytam el tehát, hogy születése óta ismerem s igen-igen halványan
                    emlékszem még arra is, amikor - gügyögő baba korában - a kiskádban fürösztötték,
                    mialatt pirinyó lábaival élénken pocsolt a vízben. Ma is emlegeti édesanyám,
                    hogy valahányszor megálltam így az apró kád mellett s a kisleányon bámészkodtam
                    el, aki olyan parányi volt még, hogy be lehetett volna dugni egy tarisznyába,
                    apja-anyja sokat kötekedett velem, hogy „no, Gáborka, ez a kisleány lesz a
                    feleséged, ha felnőttök mind a ketten...” Hát az lesz, én mondom!</p>
				<p>S ökölberoppant markával a kávéházi márványasztal lapjára ütött, amire másodszor
                    is szelíden fogta le jobbkarját a cégvezető:</p>
				<p>- Mégegyszer kérlek, pajtás, halkabban valamivel... Mert még azt fogja hinni a
                    közönség, hogy ölre akarunk menni egymással.</p>
				<p>- Igenis - mondta rá magafeledten Vatha Gábor, aki gondolatban talán akkor is a
                    leány alakját ölelte körül. - Csak azt szeretném tudni, kitérhetek-e
                    részletesebben a tárgyra? Mert sok mondanivalóm lenne, András bátyám...</p>
				<p>- Ráérek - szólt csöndes komolysággal a cégvezető. - Azonfelül meg érdekelni is
                    kezd a dolog.</p>
				<p>Vatha Gábor felsóhajtott:</p>
				<p>- Édesapám katonának szánt eredetileg s így történt, hogy az elemi iskola
                    elvégzése után a marosvásárhelyi katonai reáliskolába adtak be, ahonnan az
                    intézet később Nagykanizsára költözött át. Már apró legényke koromban elkerültem
                    tehát a szülei háztól s évekig nem láthattam Mártát sem, az én feledhetetlen
                    kispajtásomat, de emlékszem reá, hogy a napi tananyag és a nehéz gyakorlatok
                    elvégzése után, ha este kilenckor fáradtan nyúltam ki az ágyban, mindig
                    gondoltam reá. S micsoda öröm volt, mikor végül a hűvösvölgyi főreáliskolába
                    kerültem föl! Ilyenkor minden héten láthattam egyszer őt is, ha vasárnap
                    délutánonként fölkerestem a szüleimet. Mert akkor még közös házban laktunk: a
                    királyhágóutcai legelső épületben. Csakhogy az ő lakásuk lejjebb volt egy
                    emelettel. És valahányszor megöleltem az édesanyámat, már futottam is
                    örömrepesve a lakásuk felé. És ő hűségesen várt reám minden vasárnap délután,
                    mert tudta, hogy jönni fogok. A búcsúzásnál mindig az volt az utolsó kérdésem
                    hozzá, miközben a keze után nyúltam:</p>
				<p>- Ugye a feleségem leszel, Márta?</p>
				<p>- A feleséged leszek - mondta csöpp zavarral és olyan remegő hangon, hogy ma is
                    belém markol régi hangocskája.</p>
				<p>Így nőttünk észrevétlenül s egyszer eljött az ideje, hogy a Ludovika Akadémiára
                    kellett volna átlépnem. Ekkor már ismert atléta voltam s abban az időben minden
                    ráérő percemet a MAC-pályán töltöttem, ami sokszor zokon esett Mártának. Nem
                    mondta volna egyetlen szóval sem, de a tekintetében gyakran szemrehányást
                    láttam. Mondom, át kellett volna lépnem a Ludovika Akadémiára, amikor töprengeni
                    kezdtem. Arra gondoltam ugyanis, hogyha egyszer mint fiatal hadnagy lépek ki az
                    életbe, Márta aligha lehet a feleségem, mert a kauciót nem tudták volna
                    előteremteni érte a szülei. Nagy-nagy utánjárással, amelybe apám is
                    beleavatkozott, sikerült így intéznem véglegesen a dolgot, hogy szabadon
                    engedtek katonáéktól. Nem ment könnyen, de mégis szabad ember lettem. És akkor
                    sóhajtottam egyet...</p>
				<p>Itt közbeszólt a cégvezető, aki nagy figyelemmel leste a fiatalember minden
                    szavát:</p>
				<p>- S bányászhallgatónak iratkoztál be Sopronba...</p>
				<p>- Egyelőre a közgazdasági egyetemre iratkoztam be, mert így együtt lehettem
                    Mártával. Teltmúlt az idő, egy év volt már a hátam mögött, amikor Márta is
                    megszerezte a testnevelő-tanárnői oklevelet. Olyan szerencséje volt, hogy
                    szeptemberre már Sopronba nevezték ki testnevelő- és kézimunkatanárnőnek az
                    ottani siketnéma-intézetbe...</p>
				<p>- Te persze nyomban utána mentél - szólt közbe mosolyogva a cégvezető.</p>
				<p>Vatha Gábor rábólintott:</p>
				<p>- Eltaláltad, András bátyám. Vele együtt mentem Sopronba s azonnal beiratkoztam a
                    bányászati főiskolára. Félig gyerek volt még Márta, amikor odakerült s
                    teltek-múltak esztendeink, többnyire kettesben. Mert mindig tudtam, mikor lesz
                    némi szabad ideje s olyankor érte siettem a lakására, mely egy ottani
                    úricsaládnál volt. Micsoda napokat éltünk át. Istenem! Kéz a kézben haladtunk el
                    a Várkerületen végig, avagy magunkról és a világról megfeledkezve bolyogtunk a
                    Lőverek nevű villarészben. Nem egyszer hallottam később, hogy a soproni férfiak
                    és asszonyok, ha láttak bennünket, ilyenkor, boldogságunktól maguk boldoggá
                    váltak egy futó pillanatra s mosolyogva fordultak vissza utánunk, miközben
                    bizonyára áldást kívántak kettőnkre. Csak olyankor szakadtam el tőle, ha
                    bányamérnöki gyakorlatra kerültem el Dorogra. Ott, a bányák mélyén is
                    rágondoltam s nem akart, nem akart végeszakadni a levelezésnek. Mert mindennap
                    írtam neki s ő megható ragaszkodással válaszolgatott nekem, miközben százszor
                    megbiztatott minden negyednap, hogy csak végezzem nyugodtan napi munkámat, mert
                    százszor meghalna inkább, de soha másnak nem lesz a felesége...</p>
				<p>Itt komoly szóval jegyezte meg a cégvezető:</p>
				<p>- Derék leány volt mindig, ezt eddig is hallottam róla.</p>
				<p>- Igen, - mondta rá Vatha Gábor - ragaszkodik hozzám, de én óvatos vagyok
                    mindazáltal. Magad is tudod, András bátyám, hogy feltűnően szép leány a
                    menyasszonyom s bármilyen komiszra fordult is fölöttünk ma az élet, egy ilyen
                    teremtést hamarosan észrevesznek a fiatalemberek. Ezért nem hagytam vissza
                    Sopronban, hanem mihelyt elvégeztem az akadémiát, nekiláttam, hogy valami módon
                    a fővárosba helyeztessem át. Addig jártam az illetékes urak nyakára, míg el nem
                    értem, amit akartam: szeptembertől már Budán fog tanítani...</p>
				<p>- No és mihez akarsz kezdeni most? - vetette föl fejét a cégvezető.</p>
				<p>Vatha Gábor maga elé nézett sokáig:</p>
				<p>- Várj, András bátyám, még nem jutottam a végére. Valami tíz nappal ezelőtt
                    Sopronba kísértem a kisleányt, az intézettől átvette oklevelét s szolgálati
                    bizonyítványát s ahogy visszafelé jöttünk volna a gyorsvonattal, megígértem
                    neki, hogy most már meg fogom kérni a kezét. Azaz hogy az édesapám kérte meg a
                    két család jelenlétében, mert hagyomány ez a famíliánkban. Persze ideadták, de
                    most előttem meredezik a nagy kérdés: mi módon gázoljam le az elém tornyosodó
                    akadályokat? Mert menyasszony van már, de állásra semmi kilátásom egyelőre. Ne
                    gondold, András bátyám, hogy pillanatnyi helyzetem visszariaszt talán... Soha
                    nem voltam érzékenykedő fiatalember: bátran nézek szembe a jövőmmel. Kijelentem,
                    hogyha a poklokon keresztül is, de gondtalan életet biztosítok leendő feleségem
                    számára. Mindenekelőtt reád gondoltam, András bátyám, mint családunk régi
                    barátjára s engedj meg, ha most ide fárasztottalak és haszontalan fecsegésemmel
                    elloptam volna másfél órát szűkre kiszabott idődből...</p>
				<p>A cégvezető tenyerébe bocsátotta a fejét, úgy nézett a fiatalember szemébe:</p>
				<p>- Egyszóval a bankba szeretnél bekerülni...</p>
				<p>Vatha Gábor folytatta:</p>
				<p>- Előbb lenne még egyetlen kis észrevételem. Tudom, hogy Magyarország
                    legboldogtalanabb napjait éli ma; tudom, hogy a fiatalok elől a
                    legszívtelenebbül elzárnak minden létfenntartási lehetőséget, tudom, hogy bárhol
                    jelentkezünk is, vastagabb kapukat döngetünk, mint egykor Botond Bizánc
                    falainál.,. Kérésem mégis az lenne hozzád, András bátyám: az intézet
                    igazgatójánál szólj néhány emberi szót az érdekemben. Mondd meg neki, hogy egy
                    magyar leányért vállalkozom a lehetetlenre is... Ha nem menne, elindulok s
                    nyakamba veszem a világot!</p>
				<p>A cégvezető annyit mondott némi gondolkozás után, csöndes hangon és komolyan:</p>
				<p>- A jövő hét péntek délelőttjén keress föl a hivatalomban. Addigra mondhatok
                    talán valamit.</p>
				<p>Odakint az este leselkedett már. Idebent a kávéházban, egyszerre fölzendültek a
                    cigányok hangszerszámai. Valami pusztai nótát játszottak.</p>
			</div>
			<div type="chapter">
				<head>4</head>
				<p>Különös volt az az ősz, mely erre a nyárvégre következett!</p>
				<p>November eleje volt már s az őszi színek mégis változatlanul égtek mindenfelé: a
                    Zugligetben, a régi Normafa helyének táján, a Svábhegy tetején s a
                    Királyhágó-utca fölötti villák kertjeiben. A nap mind délebbre csúszott ugyan,
                    ereje is lankadt, de csak nem akart búcsúzni az ősz. Ezer színben lángolt
                    tovább.</p>
				<p>Mindennap együtt voltak.</p>
				<p>Veér Márta intézete, melyben a testnevelésnek volt igen-igen rokonszenves kis
                    tanárnője, közel esett Vatha Gáborék lakásához s így a fiatal menyasszonyt,
                    akinek minden délben a hegytető alatt kanyarodó Fodor-utcáig kellett volna
                    fellihegnie, vőlegénye édesanyja minden másodnap magukhoz hívta meg ebédre. Ők
                    ketten azonban ritkán találkoztak ebédidőben. Mert Vatha Gábor csak délutáni
                    három óra körül vetődött haza a bankból, melynek egyik legpontosabb
                    tisztviselője volt hónapok óta már. Veér Márta tehát minden másodnapon leendő
                    anyósa lakásán várta meg a vőlegényét, aki hazáig kísérte aztán. Kart-karba
                    öltve, andalogva haladtak fölfelé a Királyhágó-utcán, néha azonban nagyobb
                    kerülőt tettek, mialatt megremegtek egymás érintésétől. Vatha Gábor tudta, hogy
                    előbb vagy utóbb, de csak ez a leány lesz a felesége, Veér Márta viszont
                    fölösleges kérdésekkel soha nem zaklatta a vőlegényét, aki az utóbbi időben
                    tünődözőbbnek látszott, mint azelőtt. Néha-néha megesett mégis, hogy a leány a
                    vőlegényére emelte fátyolos szemét:</p>
				<p>- Szeretsz, Gábor?</p>
				<p>- Nagyon szeretlek... S így foglak szeretni örökké, amíg csak tart az
                    életemből.</p>
				<p>Egy kora novemberi délután, mikor a nap a budai hegyek lánca mögé készült letenni
                    fáradt fejét, a Kis-Svábhegyig találtak elkalandozni. Alig jött szemközt velük
                    valaki s hiába égtek az őszi színek, érezni lehetett a levegőben, hogy hamarosan
                    hó fog hullni a felhők alól. Hosszú alvásra készült a természet. Ahogy megálltak
                    volna a Kis-Svábhegy tetején, hideg áram húzott el a Hűvösvölgy felől s a leány
                    összébbvonta a nyakán kurta kis bundáját. Szemben álltak egymással. Akkor
                    félénken szólt Veér Márta:</p>
				<p>- Kérdezni szeretnék tőled valamit, Gábor.</p>
				<p>- No, mi lenne az? - nézett rá a fiatalember.</p>
				<p>A leányon kis elszontyolodás látszott:</p>
				<p>- Egy idő óta mintha törnéd valamiben a fejed... Igaz?</p>
				<p>S fürkészve vizsgálta a vőlegénye szemét. Vatha Gábor komolyan bólintott rá:</p>
				<p>- Igaz... És ha minden úgy megyen majd, amint kiterveltem magamban, alighanem.
                    Afrikába megyek ki, Búrföldre. Előbb persze annak rendje szerint kilépek a
                    bankból.</p>
				<p>Veér Mártában elakadt a szó az első pillanatban. De akkor a keze után nyúlt Vatha
                    Gábor:</p>
				<p>- Mindjárt megtudod, kedves, miről van szó voltaképpen... Figyelj csak ide!</p>
				<p>Megmozdult most a leány, mintha magához tért volna első meglepetéséből. Kissé
                    megütődve tartotta félre a fejét, kissé mintha nem értette volna meg
                    hirtelenében, mit is akart a vőlegénye megint:</p>
				<p>- A szerecsenek közé készülsz, Gábor?</p>
				<p>Olyan szép volt ezzel a fejtartással, hogy alig lehetett neki ellenállni s Vatha
                    Gábor azon volt éppen, hogy karjaiba zárja a drága teremtést. De akkor elnevette
                    magát:</p>
				<p>- Jaj, Márta, Márta! Hát persze, hogy szerecsenek is akadnak arrafelé, azért
                    Afrika! De légy nyugodt, mi ketten fehér emberek között fogunk lakni, föltéve,
                    hogy sikerül a számításom...</p>
				<p>- Nem értem, mit akarsz? - mondta csendes töprengéssel a leány.</p>
				<p>- Majd elmondom, kedves...</p>
				<p>Vatha Gábor megindult, hogy némi kerülővel a Fodor-utcát érjék el és hogy
                    szüleihez kísérje a menyasszonyát. Veér Márta is megindult az oldalán s a földre
                    nézett. Rövid hallgatás után így kezdte a fiatal bányamérnök:</p>
				<p>- A dolgot két hete forgatom a fejemben s te vagy az első, akinek szólok róla.
                    Kérlek azonban, hogy egyelőre mindenki előtt tartsd titokban, kedves és ne szólj
                    a saját szüleidnek se!</p>
				<p>- Nyugodt lehetsz, Gábor - szólt kis csüggetegséggel a leány.</p>
				<p>Vatha Gábor tovább beszélt:</p>
				<p>- Két hete lehet, hogy a Krisztina-kőrúton összebotlottam véletlenül egy Gerhardt
                    nevű bányamérnökkel, akivel igen összebarátkoztam a dorogi bányákban, amikor -
                    utolsó bányamérnöki gyakorlatomon - ott dolgoztam magam is. Ez a Gerhardt mérnök
                    barátom mint számfeletti van alkalmaztatásban Dorogon és mert hiába várja
                    kineveztetését, levelezni kezdett egy nála idősebb, régi főmérnök barátjával,
                    akit Görgényinek hívnak és aki ma már mint főmérnök, esztendők óta él a búrföldi
                    angol aranybányák vidékén. Afrika legdélibb csúcsán találhatók ezek a bányák, a
                    Jóreménység-foka táján, amelyről annyit tudunk mindössze, hogy irtóztató tengeri
                    viharok szoktak tombolni azon a környéken. Gyermekkori olvasmányaimból
                    emlékszem még, hogy e foktól nem messze küszködik valahol a hegymagas
                    hullámokkal a Bolygó Hollandi, aki egyszer megfenyegette az Istent magát s
                    bűnhődésül ezért tengeri ítéletidő hajigálja ködhajóját, évszázadok óta... De
                    ide figyelsz-e, szívem?</p>
				<p>- Nagyon figyelek, Gábor.</p>
				<p>Lassúbbra fogták a lépést, mert kapaszkodó következett. Kéz a kézben, egymáshoz
                    simulva haladtak fölfelé. Vatha Gábor minden szót meggondolva, beszélt
                    tovább:</p>
				<p>- Ez a Görgényi, akinek ma nagyszerű állása van Dél-Afrikában, ezelőtt az aninai
                    bányákban volt üzemvezető-főmérnök, majd fogta a vándorbotot és nem is állt meg,
                    csak a Fokföldön. De mit is kezdhetett volna idehaza. Istenem! Most legfeljebb a
                    honvágy gyötri, különben a maga ura... Nos, az én Gerhardt pajtásom, akit már a
                    háborús világban is testvéri barátság szálai fűztek Görgényihez, véletlenül
                    megtudta az Afrikába távozott magyar főmérnök címét s nyomban írt neki: nem
                    mehetne-e utána ő is? Volt pedig ez öt hónappal ezelőtt s azóta valami négy
                    levelet kapott Gerhardt a Fokföldről, mert körülbelül öt hétre van szükség, míg
                    a posta oda-vissza megteszi a fordulót. Nos, a dolog úgy alakult máris, hogy
                    Gerhardt pajtás jó féléven belül alighanem az angol-búr aranybányák mérnöke
                    lesz...</p>
				<p>Veér Márta itt kissé bátortalanul nézett a vőlegénye arcába:</p>
				<p>- No és hogyan kerülsz bele a dologba te?</p>
				<p>- Pedig könnyen eltalálhattad volna, kedves - nézett vissza menyasszonyára
                    kényszeredett mosollyal Vatha Gábor. - Gerhardt pajtás, amikor megtudta tőlem,
                    hogy - bányamérnöki oklevéllel a tarsolyomban - bankfiúnak álltam be, szinte
                    felbőszült. De tüstént tanácsot is adott: hogy menjek vissza Dorogra, ott ő
                    elintézi, hogyha látszatfizetéssel is, de fölvesznek számfelettinek s mihelyt ő
                    Afrikába ért ki egyszer, minden erejével az én utamat kezdi egyengetni
                    Görgényivel együtt. Hát ezen gondolkozom én és küszködöm magammal két hét óta,
                    Márta...</p>
				<p>A leány hallgatott, Vatha Gábor egy mélyet lélekzett:</p>
				<p>- Messzi, igen messzi világba vetődnénk el Magyarországról, de ez sem tartana
                    örökké. S emberi számítás szerint csaknem bizonyosra vehető, hogy két esztendő
                    mulva a feleségem lennél. Mit szólsz hozzá, kedves? Mert e pillanatban a te
                    elhatározásod a döntő...</p>
				<p>Veér Mártáék háza elé értek. A leány elől haladt befelé, a fiatal mérnök utána.
                    Ahogy az előszobába léptek volna be, Veér Márta szembeállt a vőlegényével. Az
                    arca halovány volt, szája sarkában csöpp remegés látszott, de határozottan
                    mondta:</p>
				<p>- Hűséges szívvel foglak várni, Gábor, míg csak egyszer el nem jössz értem!</p>
				<p>S úgy, amint volt, kurta bundában, két karjával átkarolta vőlegénye nyakát s erős
                    mellére hajtotta le megzaklatott fejét.</p>
				<p>De a szoba felől ugyanakkor közeledő lépések hallatszottak, mire szétrebbentek
                    ügyesen. Márta édesanyja volt.</p>
				<p>Veér mama gyanútlanul kérdezte:</p>
				<p>- Mikor jöttetek?</p>
				<p>- Ebben a szempillantásban, édesanyám - füllentette Márta. - Épp a kabátjainkat
                    készültünk levetni.</p>
				<p>(A valóság ezzel szemben, mint tudjuk, az volt, hogy megölelték egymást
                    szerelmesen. S ezúttal - kivételesen - éppen Márta volt a kezdeményező fél.)</p>
				<p>Benyitottak a meghitt lakásba. Márta nekihevülve, Vatha Gábor komolykodva. Ez a
                    lelkiállapota érthető volt, miután életének legnagyobb elhatározása előtt
                    állt. A leány látta vőlegénye szegett kedvét, neki magának azonban annál
                    csapongóbb lett a hangulata. Mert képzeletben látta már magát, mint takaros
                    menyecskét, valahol az angol-búr aranybányák világában, ahol nem délről, hanem
                    északi irányból süt a nap, mert messzire esik délnek az Egyenlítő vonalától. És
                    mert javíthatatlan kedve kerekedett, odalibbent a vőlegénye elé, akit éppen
                    ozsonnával kínálgatott leendő anyósa, először megsimogatta szelíden a homlokát,
                    majd megcsókolta hirtelen. És míg édesanyja szótlan nehezteléssel csóvált fejet,
                    a leány nesztelenül odament a zongorához s játszani kezdett egy búcsúzó
                    dalocskát, miközben hozzádalolta a szöveget is feledhetetlen hangján:</p>
				<p>
                   Elbúcsúzom szép hazámtól, Kedves kis Magyarországtól,
                        Visszanézek fél-utamból... Szememből a könny kicsordul.
                </p>
				<p>Abbahagyta váratlanul. Két fehér karjával ráborult a zongorára és zokogni
                    kezdett, magábafúló zokogással.</p>
				<p>Édesanyja meglepődve nézett a fiatal bányamérnökre:</p>
				<p>- Mi van ezzel a leánnyal?</p>
				<p>Vatha Gábor azonban ahelyett, hogy leendő anyósának válaszolt volna, felugrott az
                    asztaltól, odasietett a leányhoz és magához emelvén az arcát, összecsókolta a
                    könnyes szemét, meg az akaratos száját:</p>
				<p>- Márta, ígérd meg nekem, hogy soha többé nem fogsz érzékenykedni! Mert csak
                    zavarna a számításaimban...</p>
				<p>Veér Márta engedelmesen mondta:</p>
				<p>- Ígérem neked, Gábor, hogy soha többé nem fogok sírni, amikor te is látnád!</p>
				<p>- Milyen gyerekes lettél legutóbb! - fakadt ki Vatha Gábor. - Minden második
                    pillanatban pityeregni kezdel!</p>
				<p>Én Istenem, mennyi okunk van rá pedig, tizennyolcadik esztendeje már, hogy
                    fel-felsírjunk legalább belülről, mikor senki nem lát... Kiknek szólnak ezek a
                    könnyek? Szólnak talán mindnyájunk nagy elesettségének, szólnak azoknak, akik
                    elmentek egyszer virágosan innét a zászlós katonavonatokon és még mindig hiába
                    várjuk őket... Gyilkos csatákon estek el s vérüket beitta a lengyelországi föld,
                    avagy elérhetetlen messzeségű fogságra jutottak s meghajszolt fejüket is ott
                    hajtották le utoljára e földi létben. Ám lehetséges éppen úgy, hogy még mindig
                    cél és irány nélkül csatangolnak a véghetetlen hómezőkön, miközben gyakran
                    néznek el bús vággyal abba az irányba, amerre kicsiny hazájuk, Magyarország
                    fekhetik valahol, tízezer mérföldön is túl. Vannak menyasszonyok, akik egyre
                    fogyatkozó reménnyel várják vissza régi vőlegényeiket, más menyasszonyok meg
                    azért könnyeznek föl, mert távoli tengerekre készülődnek fiatal vőlegényeik,
                    hogy elérvén a célt, magukkal vigyék idővel értük bánkódó menyasszonyaikat
                    is.</p>
				<p>Vatha Gábor még egyre a Veér Márta haját simogatta, a leány a szemét törölgette,
                    édesanyjának pedig sejtelme nem volt, mi eshetett kettejük között a mai napon?
                    Egyszer aztán megszólalt:</p>
				<p>- Mi van veled, leányom?</p>
				<p>- Semmi, édesanyám - mondta hosszú sóhajjal Veér Márta. - Mindössze az jutott
                    eszembe, hogy oly kevés ideig élünk itt, e földön s mégis annyi sokat kell
                    búcsúznunk egymástól...</p>
				<p>Itt közbeszólt Vatha Gábor:</p>
				<p>- Márta majd elmond mindent mamának, mert nekem mennem kell mostan.
                    Halaszthatatlan teendőim sürgetnek...</p>
				<p>Csak annyi ideig maradt, míg végzett az ozsonnával, miután anélkül úgysem
                    engedték volna ki a házból. Odakint esti színek szálltak és ereszkedtek s az
                    egyik fán egy szarka csörgött. Hideg felhők táboroztak a Sashegy fölött.</p>
				<p>Vatha Gábor felállt végül:</p>
				<p>- Kezét csókolom, mama. Ígérem, hogy engedelmes fiuk leszek mindenkor.</p>
				<p>A leendő anyós megütötte a hátát:</p>
				<p>- Tudjuk, Gábor fiam. Hisz az egyetlen leányunktól fogsz megfosztani
                    bennünket!</p>
				<p>A kapuig Márta kísérte ki egyedül, miután előbb vállára lökte kurta bundácskáját.
                    Búcsúzóul kezet csókolt neki a vőlegény:</p>
				<p>- Nagyon szeretlek, Márta...</p>
				<p>- Én is, én is - suttogta a leány.</p>
				<p>S a kapuból addig integetett Vatha Gábor után, míg csak láthatta. Vatha Gábor a
                    kalapját lengette vissza feléje.</p>
				<p>Lehangoló volt a hideg alkonyat. Alig valahol némi jele az életnek s ahogy a
                    lakásuk felé igyekezett volna Vatha Gábor, a villanylámpák alatt alig
                    találkozott egy-egy fölfelé kapaszkodó emberrel, egy-egy köhécselő anyókával.
                    Mélyen merült bele égő gondolataiba s csak a délivasúti pályaudvar fölött
                    eszmélt magára, ahol is - a hegyek irányába - némi emelkedő látszik. Ezen az
                    emelkedő részen, annak is tetőpontján álldogált zsebredugott kezekkel Babotsay
                    Zsigmond.</p>
				<p>S Vatha Gábor abban a pillanatban földerült:</p>
				<p>- Jóestét, Zsiga bácsi!</p>
				<p>- Szervusz, öcsém! - szólt le Babotsay Zsigmond s fütyörészni kezdett tüstént és
                    magafeledten, mintegy jeléül annak, hogy senkivel e kerek világon nem hajlandó
                    további eszmecserébe bocsátkozni.</p>
				<p>Babotsay Zsigmond, mint érintettük már egy helyt, agglegény gyanánt volt
                    tekintendő s egy felsőzemplémi mezővároskából: Nagymihályból ereszkedett alá
                    Budáig, ahol is egy nagynénje nyakán élt. Kora estéken vagy még inkább
                    délutánokon meg-megállt a délivasúti állomás fölött található emelkedőn,
                    egyesegyedül s órákig nézte mozdulatlanul az alant zsongó várost avagy -
                    változatnak okából - egy-egy kurta dalocskát fütyörészett el olykor. Akik tudtak
                    valamit előbbi életéről, annyit sejtettek legföljebb, hogy Babotsay Zsigmondnak
                    Zemplém vármegye földjén verhetetlen sikerei voltak a legszebb asszonyok körül.
                    Erre ugyan egyetlen bizonyíték Babotsay Zsigmond volt, aki bizalmasabb
                    pillanatban fel-felsóhajtott merengőn:</p>
				<p>- Legalább száz férj és apa átkozza a nevemet ma is... Ha tehetnék,
                    patkányméreggel pusztítanának el. Dehát nem csodálkozom...</p>
				<p>Egy-egy ilyen önkéntelen elszólás után hinni kezdték róla egyesek, hogy nagy
                    szoknyabolond lehetett mégis Babotsay Zsigmond. Budától azonban messzire esik
                    Nagymihály és így nem akadt senki, aki közelebbi adatokkal szolgálhatott volna a
                    Babotsay Zsigmond előéletére vonatkozóan.</p>
				<p>...Az erre következett harmadik napon, már vacsora után, Vatha Gábor így szólt az
                    édesapjához, oly tettetett közömbösen, mintha véletlenül jutott volna az
                    eszébe:</p>
				<p>- Kedves szüleim, ma kiléptem a bankból s azt hiszem, csak afrikai földön fogok
                    megállni...</p>
				<p>Apja, édesanyja és Lóránt bátyja megütődve nézett rá. Nem értették.</p>
			</div>
			<div type="chapter">
				<head>5</head>
				<p>S megindult Vatha Gábor nagy erőfeszítése, hogy Veér Mártát feleségül verekedje
                    ki magának.</p>
				<p> Kemény hónapok múltak el, mialatt a dorogi bányákban törte az útját a fiatal
                    mérnök.</p>
				<p>A bánya!</p>
				<p>Csönd van a bánya mélyén, halálos. Mikor hajnalonként a bánya fenekére indulnak
                    meg a munkások, tisztára vannak mosakodva s amire estetájt napvilágra kerülnek
                    vissza ismét, kormosak, miként a pokolbeli ördögök, csupán a szemük fehérje
                    világít ijesztőn. És fáradtak, mint a csigázott barmok... Csönd van a bánya
                    mélyén, idegtépő. Minden tárna végében ott kopácsol a bányász, kopogtat a föld
                    hasában s mennyi, de mennyi különös gondolata kél a magánosan kínlódó embernek a
                    világi igazság egyenlőtlenségéről. Mert íme, ő fejti a szenet, tüzénél az urak
                    melegszenek, ha hideg napok törnek ránk s nem lehetetlen, hogy a bányász kis
                    családja dideregni kénytelen mégis... A bánya mélyén ott sürögnek-forognak a
                    mérnökök is, kezükben az alig pislákoló méccsel s oly kísérteti annak a beteg
                    mécsnek imbolygása! Nincs itt lent úr és szegény: mindenki egyenlő a
                    hátborzongató csöndben... Töpreng, gondolkozik a bányász, mialatt csákányával a
                    Föld gyomrában vagdos és ha olykor fel-fellázad is magában, fokonként erőt vesz
                    robbanó indulatain... Jó ember a bányász, csak kevesen tudják megbecsülni.</p>
				<p>Hónapok vesztek a semmibe, mióta a dorogi bányákban húzta ki egyhangú és keserves
                    napjait Vatha Gábor. S estetájon, ha a felsővilágra került elő, olyan volt, mint
                    a szerecsen.</p>
				<p>Akkor már tavaszodni kezdett.</p>
				<p>Március eleji alkonyatokon, ha holtfáradtan megállt a bányaterület egy-egy
                    kiemelkedőbb pontján, érezte, hogy puha szél simogatja meg szikár arcát.
                    Esztergom felől jött ez a tavaszi szél s előbb bizonyára a zólyomi hegyeken
                    suhant át. Úgy jött neki ez a kis szél, mintha biztatás akart volna lenni, hogy
                    sose csüggedjen!</p>
				<p>Nem is csüggedt. Sőt most már, hogy elcsordogált a hólé és a napok melegedni
                    kezdtek, új reménykedés csalogatta maga után. Voltak pillanatai, amikor
                    ujjongani szeretett volna.</p>
				<p>Mert úgy látszott, nem lehet már messze a nap, amikor Fokváros felé indul
                    Gerhardt mérnök, aki számtalanszor megbiztatta már Vatha Gábort, hogy mihelyt
                    délafrikai földre teszi a lábát, nyomban nekilát az előkészítésnek, hogy Vatha
                    Gábor is utána indulhasson. És pedig minél hamarabb!</p>
				<p>Egyelőre azonban Gerhardt mérnök is Dorogon volt még. Ámbár minden jel arra
                    vallott, hogy nem sokáig.</p>
				<p>Négy-öt hetenként fordult egyet a posta a búrföldi aranybányákig és onnan vissza,
                    Dorogra. S ezekben a levelekben Görgényi főmérnök szakadatlanul biztatta az ő
                    Gerhardt pajtását, hogy csak szemernyi kitartás még!... Búrföldön sem fenékig
                    tejfel az élet, mint ahogy Európából gondolnák esetleg: meg kell dolgozni
                    keményen a kenyérért. Ámde a dolog menni fog rövidesen, mert most már a legjobb
                    úton van minden...</p>
				<p>Esténként - a közös szobában - össze-összedugta a fejét Gerhardt mérnök az ő
                    Vatha Gábor pajtásával. És míg odakint síri csend neszelt a világban s elvétve a
                    bányaőrök lépései vertek föl tompán a sötétben, ők ketten számításokat végeztek
                    s reménykedni kezdtek törhetetlen hittel. A vége az lett minden esetben, hogy
                    Gerhardt a vállára ütött az ő fiatalabb pajtásának:</p>
				<p>- Ha mondom, ki is viszlek, öreg! Idővel egész magyar kolóniát alapítunk majd a
                    világ déli felén...</p>
				<p>- Köszönöm neked, barátom - mondta Vatha Gábor s megszorította keményen a kezét.
                    - Egyet ígérhetek csak, hogy soha nem fogsz csalódni bennem!</p>
				<p>Lefeküdt aztán Gerhardt mérnök, Vatha Gábor azonban továbbra is fentmaradt minden
                    második, harmadik napon. A délafrikai üzenetekről értesítette apját, egyszer a
                    bátyjának írt, máskor a hadnagy-öccsének Sopronba. De a legtöbb levél mégis egy
                    leánynak íródott Buda városába, annak is egyik szélső utcájába, Veér Márta ifjú
                    hajadonnak.</p>
				<p>S mihelyt egy-egy ilyen levélnek ült neki Vatha Gábor, elfelejtette abban a
                    pillanatban, hogy gondok égetik az agyát, hogy olyan messze még a nap, amikor
                    egy estén egyedül maradhat végül az egyetlen kislánnyal és senki nem fog
                    megbotránkozni rajta többet. Szerelmes szívvel kezdte:</p>
				<p>Kedves!</p>
				<p>Itt ülök egyesegyedül az alacsony szobában, mert Gerhardt pajtás rég hosszakat
                    lélekzik immár s én képzeletben körülölellek száz rajongó gondolatommal..,</p>
				<p>És harmadnapra megjött a válasz az ő felejthetetlen kézvonásaival:</p>
				<p>Kedves!</p>
				<p>Mostanában alig járok már valahova. Mert ha a lehetetlenre vállalkozott a
                    vőlegény, hogy kiverekedje jövőjét, úgy illik, hogy menyasszonya is
                    visszavonuljon a világtól. Csak így lehetek méltó hozzád, Gábor...</p>
				<p>De találkoztak is azért.</p>
				<p>Vatha Gábor minden harmadik szombat délután rendbehozta magát tetőtől-talpig s
                    Budán termett. Ámde ezek a találkozások is kezdték lehangolni észrevétlenül.
                    Mert noha egy világért el nem árulták volna neki szülei s Veér Márta apja, anyja
                    sem, Vatha Gábor éles tekintetét nem kerülte el, hogy mintha nem sok hittel
                    lennének már a vállalkozása iránt. Valahányszor a délafrikai bányák kerültek
                    szóba, mindig nagyobbakat hallgattak rá. Csak a leányban telt már öröme.</p>
				<p>Mert a búcsúzás pillanatában, valahányszor magukra maradtak ketten s a leány
                    átölelte remegő karjával, Vatha Gábor a menyasszonya szemét kereste, mely kissé
                    zavarosnak tetszett olyankor:</p>
				<p>- Bízol bennem, Márta?</p>
				<p>Veér Márta összekulcsolta a kezét:</p>
				<p>- Bízom benned, Gábor. És ha belehalok is, csak a te feleséged leszek!</p>
				<p>És Vatha Gábor minden találkozó után megnyugodva tért vissza Dorogra, hogy újból
                    a föld mélyébe ereszkedjen alá, hol a tárna végében tompán kopácsolt egy-egy
                    csákány. S valahányszor ezt a tompa kopácsolást hallotta, mindig az elmúlás
                    gondolata környezte meg.</p>
				<p>Hanem ugyanakkor olyan fordulat történt, amitől megremegett maga is.</p>
				<p>Húsvét után volt már s tavasz ujjongott köröskörül. Erős kék színe volt az égnek,
                    mindössze az esztergomi hegyek fölött vesztegelt egyetlen kis felhő.
                    Mozdulatlanul vesztegelt ott és szemmel alig elérhető magasságban... Vatha Gábor
                    akkor jött fel a bányából s lehorgasztott fejjel igyekezett lakása felé, hogy
                    rendbeszedje magát nagyjából. Már a lakása közelében járt, mikor az igazgatósági
                    épület felől Gerhardt mérnök sietett eléje s lelkesen lengette feléje a
                    kalapját:</p>
				<p>- Hahó, megállj! Nagy újságot mondok!</p>
				<p>Vatha Gábor először megállt, majd lassú lépésben indult meg a barátja elé.</p>
				<p>Ahogy találkoztak volna, Gerhardt alig tudott uralkodni magán:</p>
				<p>- Küldj nyomban táviratot annak a drága kislánynak, hogy legkésőbb
                    másfélesztendőn belül okvetlenül a feleséged lesz! A nyakamat teszem rá!</p>
				<p>- Hogy-hogy? - kérdezte kis mosollyal Vatha Gábor.</p>
				<p>Gerhardt abban a pillanatban nekiesett, átkarolta a nyakát s megcsókolta fiatal
                    pajtását:</p>
				<p>- Úgy, barátom, hogy te indulsz Afrikába, én pedig idehaza maradok végleg!</p>
				<p>Vatha Gábor most még kevesebbet értett a dologból. Ám a leghűbb pajtás szinte
                    magánkívül kiáltott reá:</p>
				<p>- Értsd meg, no! Az igazgatóságtól most kaptam az értesítést, hogy ide neveztek
                    ki Dorogra! Érted már? Do-rog-ra!</p>
				<p>De most már Vatha Gáboron volt a sor, hogy ő kiáltson egyet:</p>
				<p>- Éljen!... Éljen!... Ezt igazán soha nem hittem volna!</p>
				<p>Utána pillanatokig szorongatták egymás kezét. Szótlanul, meghatottan.</p>
				<p>Ez az elfogódottságuk azonban két-három gondolatig tartott csak. S akkor harsogó
                    kedvben törtek ki újból. Vatha Gábor tért először magához, miközben még egyre
                    Gerhardt kezét szorongatta:</p>
				<p>- Biztos?</p>
				<p>- Ha mondom! - kiáltott derűs szemmel Gerhardt mérnök. - Most jövök az
                    igazgatóságtól, ahol közölték velem, hogy mától fogva kinevezett mérnöke vagyok
                    a bányatelepnek. Most pedig szedd magad, pajtás és azonnal, de azonnal távirat
                    menesztendő annak a kislánynak, aki az egyetlen a világon, hogy a te szavaiddal
                    fejezzem ki magamat!</p>
				<p>- Először várjunk vele kissé - szólt komolyraválva Vatha Gábor. - Márta meg
                    találna ijedni esetleg, hogy talán már holnapután indulok. Alaposan meg kell
                    fontolni az ilyesmit: majd személyesen közlöm vele, ha szombaton délután
                    hazaugrom.</p>
				<p>Aközben a lakásukhoz értek: soha ilyen szépnek nem találták az egyszerű
                    bányamérnöki szobát.</p>
				<p>Mindenekelőtt nagy vacsorát csaptak s bort is hozattak maguknak. És cigarettára
                    gyujtván, olyan szívást vittek végbe, hogy késsel lehetett volna metélni a
                    füstöt.</p>
				<p>Sok, igen sok meghányni-vetni valójuk volt azon az estén, mely eltartott az
                    éjszakáig, az éjszaka viszont belenyúlt a virradati három órába, amikor odakint
                    ébresztőt kezdtek rikoltozni a kakasok.</p>
				<p>Alighogy vacsorához ültek volna le, Vatha Gábor komolyan vetette a szemét leghűbb
                    pajtására:</p>
				<p>- Hát hogy is leszünk voltaképpen ezekután?</p>
				<p>- A megoldás a lehető legszimplább - kezdte magyarázó hangon Gerhardt mérnök. - A
                    Búrföldről mindennap várom Görgényi barátom értesítését, hogy indulhatok. És
                    azonban meg sem várom ezt az értesítést, hanem már holnap vagy holnapután
                    kimerítő levélben fogom tudatni a főmérnök urat odalent Afrikában, hogy jómagam
                    - az előjelek szerint - révbejutottam immár s ugyanakkor a legmelegebb szívvel
                    foglak ajánlani téged...</p>
				<p>- Köszönöm, nagyon köszönöm - biccentett reá felcsillanó szemmel Vatha Gábor.</p>
				<p>Gerhardt zavartalanul beszélt tovább:</p>
				<p>- Ajánlani foglak úgy, mintha az édes testvérem volnál. Dehát ez természetes is.
                    Meg fogom írni neki, mennyivel különb legény vagy nálam, mekkora benned az
                    elszántság s közölni fogom vele azt is, hogy egy szép kisleány vár reád könnyes
                    szemmel, akinek a szíve hasadna meg, ha valami bajod találna lenni a nagy
                    idegenben...</p>
				<p>Vatha Gábor föllelkesülve kérdezte:</p>
				<p>- S mit gondolsz, mikor kelhetek majd útra?</p>
				<p>- Várj, erre is kitérek rövidesen - intette nyugalomra a jóbarát. - Én tehát
                    holnapután este írok, egy nappal reá föladom a levelet. Ez a levelem ott lesz
                    harmadfél hét mulva. Amíg Görgényi pajtásunk elintézi a legszükségesebbeket,
                    beletelik két hét s akkor nekidűl a válaszlevélnek, amelyet is mi újabb
                    harmadfél hét mulva kapunk kézhez. Ez összesen hét hét. Akkor - némi
                    haditanácsnak utána - még egy levélváltás következik. Summa-summárum: négy egész
                    hónap. Augusztusban ezek szerint útnak kerekedhetsz, föltéve, hogy addigra
                    megszerzed az összes szükséges iratokat...</p>
				<p>Vatha Gábor alig akart hinni a fülének:</p>
				<p>- Biztos?</p>
				<p>- Ha mondom! - ütött térdére Gerhardt.</p>
				<p>Koccintottak utána.</p>
				<p>Éjfél körül járhatott az idő, amikor térképet kerítettek elő, hogy utánanézzenek
                    a tengeri útnak. Gerhardt magyarázni kezdett:</p>
				<p>- Nagyjából hozzá tudok szólni, mert Görgényi több ízben is jelezte már nekem az
                    útvonalat. Figyelj csak ide! Legcélszerűbbnek vélem, ha Angliában szállsz hajóra
                    s akkor neki - kifeszített vitorlákkal! Azazhogy teljes gőzzel. A La
                    Manche-csatorna után a Biscayai-öblön fogsz átkelni, ahol is minden valószínűség
                    szerint megdobál a hajó, mivel azon a részen szinte megállás nélkül háborog az
                    Atlanti-óceán. Körülhajózod Portugáliát, majd áthaladtok az Egyenlítőn, amikor
                    minden föltevés szerint meg fognak keresztelni a tengerészek, miután soha még
                    nem jártál arrafelé. No, csak ne csóváld a fejed: ez ellen nincs apelláta!
                    Görgényit is meglubickoltatták annakidején... Így fogsz menni-menni a vízen
                    teljes egy hónapig, amíg végül ki fogsz kötni Fokvárosban, melynek angol neve
                    Capetown. Szavamra mondom, kezdelek irigyelni ezért a kis kirándulásért! Nos
                    hát, mikor indul el a távirat annak a kisleánynak?</p>
				<p>Vatha Gábor elmélázónak látszott. Aztán fölnézett, pajtására emelte a szemét,
                    mintha messzi-messzi álomból talált volna ébredni:</p>
				<p>- S akkor kezdődik az én dolgom...</p>
				<p>- Akkor - bólintott reá tűnődő arccal Gerhardt mérnök. - Mint közönséges vájárnak
                    kell nekilátnod a csákánnyal, így jelezte ezt nekem többször is Görgényi
                    pajtás. Hiába a mérnöki diploma: ő is így kezdte valamikor. Meg kell mutatnod,
                    hogy életrevaló vagy! Ahogy én ismerlek, pillanatra sem fáj miattad a fejem.
                    Aztán a Föld északi felében ott lesz egy drága teremtés, aki - gondolatban -
                    szakadatlanul biztatni fog a felhős szemével, ha már fáradt lennél, hogy ne
                    csüggedj!...</p>
				<p>Odakint a kakasok kezdtek kiáltozni, amire magukra eszméltek. Három óra volt
                    éjfél után. Vatha Gábor felállt mostan s így szólt Gerhardthoz:</p>
				<p>- Köszönöm neked, pajtás, hogy ilyen önzetlen barátom vagy. Megbecsülöm ezt a
                    hozzám való szívedet, mert a mai megőrült világban úgy érzem sokszor, hogy a
                    régi világ romjai között csak az igaz barátság értéke maradt érintetlennek. S
                    nyugodt lehetsz, hogy soha nem fogsz szégyent vallani velem!</p>
				<p>- Tudom, pajtás - mondta a hű barát.</p>
				<p>S kezet ráztak férfiasan.</p>
				<p>Vatha Gábor régóta nem aludt oly mélyen, mint az éjszakának e hátralevő részében.
                    Reggel aztán, mihelyt talpraugrott volna, ezt a rövid levelet írta a
                    menyasszonyának:</p>
				<p>Kedves,</p>
				<p>szombaton délután a szokott vonattal érkezem a nyugati pályaudvarra. Ha egyéb
                    elfoglaltságod nem köt le túlságosan, gyere ki elém az állomásra: fontos
                    közlenivalóim lennének a számodra. Azt akarom, te légy a világon az első, aki
                    ezt megtudod tőlem. Az öregek előtt semmit el ne árulj egyelőre. Ölellek,
                        csókollak... G.
                </p>
				<p>Csütörtöki nap volt ez: szombat délig a levelet okvetlenül meg kellett kapnia
                    Veér Mártának.</p>
				<p>...Szombaton délután, napvilágra kerülvén a bányából, rendbeszedte magát s
                    vonatra ült. Zörgött-zörgött a vicinális a Pilis oldalán s ő különös gondolatok
                    közt tépelődött az egyik fülkében. Mire a nyugati pályaudvarra ért volna, olyan
                    izgatottság fogta el, hogy alig bírt magával.</p>
				<p>Kevesen szálltak le. Kissé elől, a mozdonnyal egyvonalban, hamarosan
                    megpillantotta a menyasszonyát, amint lengőkarimájú kalapja alól fürkészve
                    nézett szét az utasok között. Szép volt, szép volt... Ahogy észrevette a
                    vőlegényét, szinte repült feléje s nem is állt meg, csak a karjaiban.</p>
				<p>S akkor tartózkodó mosollyal nézett az arcába Vatha Gábornak:</p>
				<p>- Csak nem indulsz el Afrikába?</p>
				<p>- De igen! - mosolygott vissza a fiatal bányamérnök.</p>
				<p>A leánynak váratlanul megrándult a szája:</p>
				<p>- Mikor?</p>
				<p>- Körülbelül augusztusban... Hát nem örülsz neki?</p>
				<p>Veér Márta szótlanul, csaknem megtörten suttogta:</p>
				<p>- Mit csinálok akkor én itt egyedül?</p>
			</div>
			<div type="chapter">
				<head>6</head>
				<p>- Mit csinálok akkor én itt egyedül? - kérdezte másodszor is a leány.</p>
				<p>Vatha Gábor kissé kényszeredve mondta reá:</p>
				<p>- Várni fogsz, szívem, amíg egyszer utánam nem jöhetsz. Ugye, jó lesz?</p>
				<p>Ezt a kérdést csak azért tette föl feleslegesen, mert látta, hogy igen el talált
                    szontyolodni a menyasszonya.</p>
				<p>Az első pillanat meglepetése után szótlanul haladtak kifelé a csarnokból. A
                    pályaudvar előtt villamosra szálltak. Szorosan ültek egymás mellett s a
                    Margit-hídon járhattak már, amikor megszólalt végül Veér Márta:</p>
				<p>- Amit te akarsz, minden jól van, Gábor.</p>
				<p>Mihelyt eltűnt pillanatnyi rosszkedvük, fesztelenebbül kezdtek beszélgetni. Vatha
                    Gábor azonban nem tudott szabadulni a gyanútól, hogy menyasszonyát alighanem az
                    anyja igyekszik elhidegíteni az afrikai vállalkozástól.</p>
				<p>Először saját szüleihez vitte a leányt. A hír persze, melyet magával hozott Vatha
                    Gábor, valóságos konsternációt idézett elő. Készültek rá hosszú ideje pedig s
                    most, amikor arról volt szó, hogy már néhány rövid hónapon belül indulni kell,
                    megdöbbentek. De azért igyekeztek leplezni izgatottságukat. Vatha Elemér
                    postafőfelügyelő úr s egykori hetyke százados, egyet pattintott az ujjain:</p>
				<p>- Mi az egy katonalegénynek, ha meggondoljuk?</p>
				<p>A mama rálegyintett:</p>
				<p>- Nem féltem én Gábort... Ugye, kedves leányom?</p>
				<p>A kérdést már Veér Mártához intézte, aki előtt lábujjhegyre ágaskodott az
                    alacsony mama, magához vonta a leány fejét s megcsókolta a homlokát. És meglepő
                    fordulat történt! Mert Veér Márta abban a pillanatban, mikor észrevette a szülők
                    titkolt aggodalmát, egyszerre a vőlegény pártjára állott. Nyoma sem volt már
                    rajta előbbi kis elbúsulásának:</p>
				<p>- Én pedig azt mondom, mama, csak induljon Gábor minél előbb! Mert akkor én is
                    hamarabb mehetek utána...</p>
				<p>A mama megsimogatta leendő kis menyét s szeretettel mondta neki:</p>
				<p>- Magam is nagyon-nagyon örülök, hogy olyan bátor leány vagy!</p>
				<p>A leányt persze maguknál marasztalták uzsonnára. Ültek hát egymás mellett az
                    asztalnál, miközben össze-összenéztek vagy az egymás kezét fogták. Ozsonna után
                    pedig fölkerekedtek mind a négyen, hogy a Márta szüleihez mennek át. Mert derék
                    szokás volt a két családban, hogy - különösen mióta vőlegény-menyasszony lettek
                    a fiatalok - mindent közös tanácskozásban intéztek el s olyankor az egyik
                    família mindig átrándult a másikhoz. Mikor melyik.</p>
				<p>Lépést haladtak fölfelé, először a Királyhágó-utcán, melynek az Orbánhegyi-úton
                    lett folytatása. Hátul az öregek, elől Vatha Gábor Veér Mártával... Tavasz
                    volt! Tavasz volt!... A fű kizsendült mindenfelé, a rügyek pattogni kezdtek s
                    részegítő illatuktól volt sűrű a levegő. Áprilisi kis szél bolondozott s
                    megcirógatta a leányt, aki nekipirult. Kötekedve szólt a vőlegényéhez, aki egy
                    idő óta le nem vette róla a szemét, de suttogva csak, hogy meg ne hallják a
                    szülők:</p>
				<p>- Tetszem?</p>
				<p>- Sose voltál ilyen szép, Márta! - lelkesedett a fiatal bányamérnök. - Tudod-e,
                    mire gondoltam?</p>
				<p>- Mire?</p>
				<p>Vatha Gábor elkomolyodott:</p>
				<p>- Hogy indulásom előtt egy-két nappal feleségül vennélek s te már mint a
                    feleségem jönnél ki utánam. Legalább vinnék majd magammal útravalóul néhány
                    halhatatlan emléket.</p>
				<p>- Semmi emlék! - tiltakozott lángragyúlva a leány s utána nyomban lehajtotta a
                    fejét. - Sokkal szebb lesz, ha mint a menyasszonyod kelek útra. Hidd el,
                    Gábor.</p>
				<p>Itt abbamaradt a beszélgetés, mert időközben a Fodor-utcába értek, a sárgafalú
                    villa elé. A két öreg kissé elmaradva kapaszkodott utánuk s ezért megálltak, míg
                    utolérik őket. S akkor megindultak befelé, négyen.</p>
				<p>Odabent először csak Veér papára bukkantak reá, amint újságolvasásba merült el
                    éppen. A mama valahol a konyhában volt elfoglalva. Volt öröm persze, miután
                    legalább másfél hete nem látták egymást. Az idegen hangokra Veér mama is
                    előkerült, aki elé azt kiáltotta oda a másik mama:</p>
				<p>- Gábor Afrikába indul, kedvesem!</p>
				<p>- Talán még nem, anyuskám - nézett rá kis szemrehányással Veér Márta.</p>
				<p>S ez a kis szemrehányás nagyon is érthető volt, mert Veér mama kedvetlenül
                    kérdezte:</p>
				<p>- Hát mégis muszáj!</p>
				<p>- Ugyan, édesanyám, - avatkozott bele a leány, talán, hogy elibevágjon anyja
                    esetleges kifakadásának - hiszen én értem fog idegen világokba menni! Aztán,
                    mikor lesz, még az?</p>
				<p>Itt már belemerészkedett a szóba Veér Tamás államvasúti főmérnök úr is:</p>
				<p>- Olyan nagy dolog az? Amikor én I. Ferenc Józsefet szolgáltam, mint Legfőbb
                    Hadurat, megfordultam egyszer a Szandzsákban... Nohát az is volt valami!</p>
				<p>Vatha Gábor édesapja kezet fogott a hadastyán papával:</p>
				<p>- Mi nekünk egy kis kirándulás, öreg katonáknak, ugye, Tamás barátom?</p>
				<p>S nekihelyezkedtek valamennyien, hogy elmondják egymásnak mindazt, ami a szívüket
                    nyomja.</p>
				<p>Vatha Gábor, aki mellé a menyasszonya ült le, odafigyelt az öregek minden
                    szavára, de különösen a menyasszonya anyjáéra. Mert nem tudott menekülni a
                    gyanútól, hogy a leendőbeli mamának nincs kedvére ez a vállalkozás. És akkor
                    délután új ötlet ütötte meg.</p>
				<p>Elhatározta, hogy még ma délután komoly szava lesz Lóránt bátyjához.</p>
				<p>A beszélgetésből most a Veér Tamásné hangja ütött ki:</p>
				<p>- De vademberek közé eresszem a leányomat?</p>
				<p>- Mennyi magyar gyerek vág neki mostanában a világnak! - csillapítgatta az öreg
                    Vatha. - Az egész föld tele van országunk testéről leszakadt fiatal
                    legényekkel!</p>
				<p>Az egész Föld!</p>
				<p>Istenem, micsoda szégyen ezt bevallani magunknak is... Itthon hiába esdekelnek
                    meghajtott fejjel valami állásért: mindenütt üres kifogásokkal tessékelik ki
                    őket. Így hát kezükbe veszik a botot ezek a magyar fiúk s ők, akiket azelőtt a
                    „nemzet reménye” becenévvel volt szokás illetni, egymás után fordítanak hátat
                    hazájuknak, mivel ez a haza félkaréj kenyeret sem tud adni nekik. Távozóban
                    vissza sem fordulnak többé, annyi keserűséggel van tele a szívük. S meg sem
                    állnak Kuba szigetéig, az ázsiai Turkesztánig, Kanada-országig... Utánuk indul
                    aztán egy-egy magyar kislány is, hogy a hites feleségük legyen odakint, ők maguk
                    pedig az idegen kenyéren megalapozván kis családjukat, nem vágynak vissza többé
                    Magyarországra... Dehát van-e hazájok egyáltalában ezeknek a boldogtalan
                    fiataloknak?</p>
				<p>Ahogy ketten maradtak volna a szomszéd szobában, Vatha Gábor az ablakba vonult
                    félre a menyasszonyával s eljátszadozván a leány kezével, kötődve kérdezte
                    tőle:</p>
				<p>- No és te, Márta?</p>
				<p>- Mindig várni foglak hűséggel. Ha pedig úgy fordulna a sors, hogy nem jöhetsz
                    értem, én megyek utánad...</p>
				<p>S vőlegénye vállára hajtotta le a fejét.</p>
				<p>...Harmadnapra ezután újból a dorogi bányákban volt már Vatha Gábor. A
                    tegnapelőtti örömre újabb örömhír várta!</p>
				<p>Mert ahogy belépett volna alacsony és tiszta szobájába, Gerhardt mérnök épp
                    valami levél olvasásába merült el az asztalnál. Csak akkor ocsúdott föl, amikor
                    Vatha Gábor a vállára tette le csöndben a kezét. Föleszmélt és nagyot
                    kiáltott:</p>
				<p>- Szerencsefia, te, csakhogy itt vagy már! Alighogy Budára indultál, megjött a
                    Görgényi pajtás levele, amelyben értesít, hogy akár holnap pakolhatok. Most te
                    mégy helyettem! A levelem különben is elindult már Búrföld felé...</p>
				<p>- Köszönöm - mondta háláracsordult szívvel Vatha Gábor s megszorította a barátja
                    kezét.</p>
				<p>Ekkor tavaszodott már, de belemúlt hat hét, amire megjött Dél-Afrikából a válasz.
                    Ez a levél Vatha Gábor címére érkezett már. Csupa jó hírrel volt tele... Megírta
                    benne Görgényi, hogy - feleségével és kisfiával együtt - Vatha Gábort is éppoly
                    örömmel várja, mint ahogy leste volna Gerhardt érkezését. Tudatta vele, hogy
                    legjobb lesz, ha szeptember első napján vág neki, miután egy hónappal később
                    fogja várni odalent a helye, amelyet el kell majd foglalnia. Mint közönséges
                    bányásznak kell megmarkolnia először a csákányt, ez a dolgok rendje náluk, de mi
                    az egy olyan magyar legénynek, fűzte hozzá Görgényi főmérnök - mint amilyen
                    Vatha Gábor, akinek izmait az a tudat is feszíteni fogja ráadásul, hogy minden
                    csákánycsapást egy magyar leányért tesz majd, aki aközben mindenkitől
                    visszavonulva vár reá messzi Magyarországon.</p>
				<p>Hogy mentek el azok a hónapok!</p>
				<p>Föltett szándéka volt Vatha Gábornak, hogy a dorogi bányában marad az utolsó
                    hetekig és így csak minden második-harmadik héten nézhetett el a szüleihez s
                    első útja ilyenkor, miután megölelte az öregeket, menyasszonyához vezette.
                    Istenem, ezek a találkozások! Mind szótlanabbakká váltak, mert érezték, hogy
                    szélsebesen közeledik a nap, amikor el kell válniok és talán esztendőkig nem
                    fogják látni egymást azontúl. Mihelyt egyedül maradtak, a leány feje ott volt
                    már a fiatal bányamérnök ölében és mire szétszakadtak volna a forró ölelésből,
                    boglyas lett a Veér Márta haja. Olyankor az állótükör elé libbent lábujjhegyen,
                    hogy igazítson valamit a frizuráján. Megesett egyszer-kétszer, hogy többnapos
                    szabadságot kért Vatha Gábor, ilyen esetben kirándulóruhába öltöztek, Veér Márta
                    helyes kis sapkát tett a fejébe és míg vőlegénye turistazsákot kötött fel a
                    hátára, a leány odaállt az anyja elé:</p>
				<p>- Egy kis kirándulásra mennénk, ha elengedne, édes mama. Gábor majd vigyázni fog
                    reám...</p>
				<p>Veér mama úgy válaszolt, hogy érteni kellett róla Vatha Gábornak:</p>
				<p>- Ez kötelessége is egy vőlegénynek! Elsősorban önmagával szemben!</p>
				<p>Ujjongva kerekedtek föl olyankor a Fodor-utcából. Felejthetetlen kedvében volt
                    Veér Márta!</p>
				<p>Nyár lett akkorára s július havába lépett át a naptár. A zöld szín szinte tombolt
                    a mindenségben s ők andalogva kószáltak a budai hegyekben. Hétköznapokon
                    rándultak ki rendszerint, amikor magános sétáló is csak elvétve akadt az üres
                    hegyi utakon s görbe ösvényeken és így senki sem zavarhatta őket meghitt
                    beszélgetéseikben. Megálltak a már elkorhadt Normafa táján s lelkesen néztek el
                    a lábuknál bevágodó meredélyes szakadék fölött, odább a Hármashatárhegyen,
                    miközben távol északról szendergőkék vonulatban látszott valami hegylánc. A
                    vőlegény elmagyarázta menyasszonyának, hogy e hegylánc legkiemelkedőbb része a
                    Dobogókő, ahová ellátszanak a zólyomi hegyek, sőt acéléles téli reggeleken a
                    sejtelmes láthatár alól fel-felcsillannak a Tátra havasai is... Ha pedig
                    megéheztek volna, leheveredtek egy-egy kiesebb ponton. Ilyenkor Veér Márta vette
                    át a gazdasszony szerepét, illetve a hátizsák tartalmát s attólfogva ő
                    rendelkezett, fellebbezhetetlenül.</p>
				<p>A leány figyelmét mindazáltal nem kerülte el egy dolog, amely szívéig
                    meghatotta.</p>
				<p>Észrevette tudniillik, hogy valahányszor meg-megállnak egy kiemelkedőbb ponton,
                    vőlegénye a kelleténél huzamosabban nézett egy-egy tájékot. S Veér Márta
                    megérezte nyomban, hogy Vatha Gábor titokban búcsúzik Magyarországtól. Búcsúzott
                    a Svábhegytől, a Csiki hegyektől, a Jánoshegytől; búcsúzott a Pilistől, hol
                    azelőtt annyit kószált apja és két fivére társaságában; utolsó pillantást vetett
                    a Vác hátában homályzó Nagyszál, meg a mögötte alig-sejlő Börzsöny felé s
                    hosszan, igen hosszan nézte a Nagy-Alföld domború lapját... S Veér Márta csaknem
                    felzokogott...</p>
				<p>Egy ilyen megilletődött pillanatában, amikor kicsi sírás fojtogatta a torkát,
                    odaállt a vőlegénye elé s összetette a kezét:</p>
				<p>- Gábor! Mielőtt elmennél, egy nagy-nagy kérésem lenne még hozzád...</p>
				<p>- Mi az, kedves? - mosolyodott el Vatha Gábor s megsimogatta a menyasszonya
                    arcát.</p>
				<p>A leány felcsuklott:</p>
				<p>- Az a kérésem, hogy akármilyen nehezen is, de helyeztess vissza Sopronba!</p>
				<p>A fiatal bányamérnök elcsodálkozott, menyasszonya pedig tovább beszélt, csaknem
                    megtörten:</p>
				<p>- Te most a világ másik felére indulsz s ezért én is vissza akarnék húzódni
                    mindentől és mindenkitől. Idehaza csak megzavarna szüleink gyötrődése:
                    Sopronban nem törődnek senkivel s velem sem törődnék senki. És Sopronhoz kötnek
                    felejthetetlen közös emlékeink is. Ha meg úgy fordulna kedvem, hogy ráérő
                    időmben föl akarnám keresni azokat a helyeket, ahol kéz a kézben bolyongtunk
                    valamikor, első álmainkat szövögetve, akkor egy nyalka hadnaggyal kísértetném el
                    magamat...</p>
				<p>- Miféle hadnaggyal? - csattant fel Vatha Gábor.</p>
				<p>- Hát Laci öcséddel, te okos! Tedd meg, amire kérlek, Gábor! Hiszen
                    megértesz...</p>
				<p>Vatha Gábort meghatotta a leány kívánsága. És noha tudta, hogy csaknem a
                    lehetetlenre vállalkozik, annyit mondott reá kurtán:</p>
				<p>- Megteszem, kedves.</p>
				<p>És megtette! Könyörgött, kilincselt, követelődzött: húsz helyen is el kellett
                    mondania, hogy talán utoljára van Magyarország földjén, mire az összes illetékes
                    tényezők kénytelenek voltak belátni, hogy Vatha Gábor kérését semmi körülmények
                    közt sem lehet visszautasítani. Ez a legkevesebb! És így történt, hogy a hatodik
                    hét végén a fiatal bányamérnök azzal állt a menyasszonya elé:</p>
				<p>- Minden rendben van, kedves. Két hét mulva, azaz szeptember elsején el kell
                    foglalnod régi helyedet, Sopronban.</p>
				<p>A leány úgy közeledett hozzá, apró mellén összekulcsolt kezével:</p>
				<p>- Köszönöm neked, Gábor, hogy annyira jó vagy hozzám. Csókolj meg!</p>
				<p>Tehát két hét mulva Sopronba kellett költöznie Veér Mártának s ugyancsak két hét
                    mulva indulnia kellett Vatha Gábornak is... A dorogi bánya kötelékéből kilépett
                    már ekkor, miután előbb érzékeny búcsút vett Gerhardt pajtásától s mégegyszer
                    köszönetet mondott neki.</p>
				<p>Alig egy hete volt hátra, amikor komoly szót váltott Lóránt bátyjával és László
                    öccsével, aki azért nézett el haza, hogy néhány nap mulva Sopronba kísérje
                    leendő sógornőjét. Vatha Gábor ugyanis egy délután így szólt két
                    fitestvéréhez:</p>
				<p>- Kérlek benneteket, bátyám és öcsém, akik legközelebb álltok hozzám valamennyi
                    atyámfia közül, hogy vigyázzatok Márta minden lépésére! Te, Laci öcsém,
                    Sopronban, te pedig Lóránt bátyám olyankor, ha idehaza lenne a szünidők alatt...
                    És ha idegen fiatalember próbálna közeledni hozzá...</p>
				<p>- Akkor kardot rántok! - kiáltott fel izgatottan Vatha László gyalogsági
                    hadnagy.</p>
				<p>Lóránt bátyja bólintott rá, hogy ezt gondolta ő is. És kezet fogtak.</p>
			</div>
			<div type="chapter">
				<head>7</head>
				<p>Repülve közeledett a szeptember elseje, amikor menni kellett visszavonhatatlanul.
                    Menni kellett s itt kellett hagyni szülőket, testvéreket, jóbarátokat,
                    Magyarországot... És itt kellett hagyni Veér Mártát is.</p>
				<p>A leány keménynek mutatta magát. Nem akarta keseríteni a vőlegényét, aki akkorára
                    megszerezte az összes iratokat, meg a hajójegyet. Úgy volt, hogy szeptember
                    ötödikén ül hajóra London mellett, Tilbury kikötőjében.</p>
				<p>Alig vették észre a napok múlását.</p>
				<p>Úgy egy héttel az indulás előtt Veér Márta átsietett vőlegénye szüleihez s így
                    szólt Vatha mamához, miután előbb össze-vissza csókolta volna:</p>
				<p>- Nagy kérésem lenne mamához...</p>
				<p>És akkor kérni kezdte, de nagyon:</p>
				<p>- Engedje meg mama, hogy a nagy útra én csomagoljak össze mindent Gábornak.
                    Nyugodtabb leszek talán...</p>
				<p>Vatha mama rábólintott:</p>
				<p>- Ez csak természetes. Látod, ezt már szeretem!</p>
				<p>S csomagolni kezdett az árvaságra készülő menyasszony. Vatha Gábor, amikor
                    meglátta a nagy munkába belehevült leányt, mosolygott:</p>
				<p>- Köszönöm, Márta. Aztán, ha annakidején utánam indulsz majd Afrikába, útközben
                    meg ne szökj nekem valami angol tiszttel!</p>
				<p>- Gáborka, Gáborka! Csakhogy jókedved van egyszer! - s visszamosolygott a
                    vőlegényére.</p>
				<p>Ő is mutatta a jókedvet, amikor látták. Ha azonban magára maradt a nagy
                    csomagolás közben, nem egyszer felsóhajtott s még többször könnyes lett a szeme.
                    Olyankor zsebkendőjébe temette az arcát:</p>
				<p>- Istenem, de magamra maradok!...</p>
				<p>Két nap alatt készen volt. Akkor hazasietett, hogy magának csomagoljon össze.
                    Mert két napon belül jelentkeznie kellett Sopronban s erre az útjára Vatha
                    László hadnagy úr, a vőlegény öccse kísérte volna el, akinek - néhánynapos
                    szabadsága leteltével - ugyancsak jelentkeznie kellett állomáshelyén. Úgy
                    beszélték meg előre, hogy egy nappal később a vőlegény Sopronba utazik a
                    menyasszonyáért, aki időközben rövid szabadságot kér s akkor Bécsig kíséri el a
                    fiatal bányamérnököt. Vatha Gábornak egy ezredes nagybátyja lakott ott a
                    családjával. Megírták idejében a császárvárosba, hogy a nagybácsiéknál fognak
                    megszállni. Ott kellett elszakadniok egymástól véglegesen.</p>
				<p>Vatha László nyalka gyalogsági hadnagy egy délután elutazott tehát leendő
                    sógornőjével, akinek ettőlfogva titokban vigyáznia kellett a leány minden
                    lépésére. Ez volt a bátyja bizalmas utasítása.</p>
				<p>Eljött aztán az utolsó augusztusi nap is!</p>
				<p>Veér papa és Veér mama is átjött a Vatha-család lakására, hogy elbúcsúzzanak
                    jövendőbeli vejüktől. Vatha Gábor került minden érzékenykedést és még csak azt
                    sem engedte meg, hogy kikísérjék az állomásra. Nagy autótaxiba hordták le a
                    bagázsiját s akkor odaállt Veér mama elé:</p>
				<p>- Egyre kérem csak, mama: bízzon bennem halálig!</p>
				<p>Veér mama átölelte és sírvafakadt. De a többiek is a szemüket törülgették
                    mind-mind. Az ajtóban volt már, amikor visszafordult:</p>
				<p>- Emlékezzenek meg rólam sokszor!</p>
				<p>A legutolsó pillanatban mégis hozzászegődött Lóránt bátyja. Az utcán voltak s
                    odalent azt mondta a soffőrnek Vatha Gábor:</p>
				<p>- Menjen csak lépést a délivasúti pályaudvarig s ott várjon meg bennünket!</p>
				<p>- Mi ketten gyalogosan követjük az autót?</p>
				<p>Az öccse annyit mondott:</p>
				<p>- Igen. Egyszer szeretnék végigmenni még az Alkotás-utcán.</p>
				<p>Hallgatagon haladtak egymás mellett. Vatha Gábor föl-fölnézett a házakra,
                    szemügyre vette mégegyszer a járókelőket s komornak látszott. Tudta Vatha
                    Lóránt, hogy most búcsúzik öccse az Alkotás-utcától.</p>
				<p>Lehetett pedig ekkor kevéssel félnégy előtt délután.</p>
				<p>Aközben egyvonalba értek azzal az emelkedővel, amely a délivasúti pályaudvarral
                    szemközt nyúlik fölfelé. És az emelkedő tetőpontján megpillantották ekkor
                    Babotsay Zsigmondot, amint egyesegyedül állt ott, disznósörtés kalappal a
                    fejében, vékony nádpálcával a jobbjában, miközben a nádpálcával magafeledten
                    ütögette a pantallón nadrágját. A Vérmező irányába merengett el: mintha az
                    egész világból nem látott volna semmi egyebet a Vérmezőnél.</p>
				<p>Meglátta a korosodó legényt Vatha Gábor s abban a pillanatban jókedvűen kiáltott
                    feléje:</p>
				<p>- Isten áldja meg, Zsiga bácsi!</p>
				<p>Babotsay Zsigmond visszakiáltott, kissé unatkozva:</p>
				<p>- Hallom, a nyám-nyám nemzet hazájába indultál el!</p>
				<p>- Úgy van, Zsiga bácsi! - kötekedett vele a fiatal bányamérnök, mialatt még a
                    szeme is nevetett. Mert aki Babotsay Zsigmondot látta egyszer, kénytelen volt
                    maga is derűre fakadni annak fesztelen hangulatától.</p>
				<p>Babotsay Zsigmond ekkor, mintegy búcsúzóul, kalapja karimájához érintette
                    nádpálcája hegyét s utánakiáltott fiatal barátjának:</p>
				<p>- Csak vigyázz oszt, hogy meg ne papáljanak subickosképű felebarátaink, mert
                    akkor ne próbálj a szemem elé kerülni! No ég veled és gyöngyharmat, kedves
                    öcsém!</p>
				<p>- Isten vele, Zsiga bácsi! - lóbálta vissza a kalapját Vatha Gábor s mosolyogva
                    ültek be ketten a taxiba.</p>
				<p>Háromnegyed óra mulva, mikor a keleti pályaudvarról indulnia kellett volna a
                    győri gyorsvonatnak, mégegyszer megölelte, mégegyszer megcsókolta egymást a
                    két testvér. Vatha Gábor annyit mondott akkor a bátyjának:</p>
				<p>- Vigyázzatok Mártára!</p>
				<p>- Nyugodt lehetsz, testvér - mondta Vatha Lóránt.</p>
				<p>S kezet ráztak.</p>
				<p>...Huszonnégy órával ezután Bécs felé zörgött a vonaton Vatha Gábor és a
                    menyasszonya. Ketten voltak a fülkében, odakint leírhatatlan kékségű augusztusi
                    menny-ég, messziről a Schneeberg nézett reájok, amint üvegszínű kupolája
                    merészen szökött fel a láthatárból s fehérben szikrázott havas válla. A fiatal
                    bányamérnök minden gyöngédségével a leányt fonta körül, akinél kedvesebb senki e
                    világon nem volt a szívének. A leány óvatosan figyelt vőlegénye minden
                    mozdulatára s néha-néha megremegett a hangja:</p>
				<p>- Mindig írjál, Gábor!</p>
				<p>- Nyugodt lehetsz, kedves - simogatta meg Vatha Gábor. - De aztán várni fog-e a
                    régi kisleány?</p>
				<p>Szomorúan mondta Veér Márta:</p>
				<p>- Mindíg!</p>
				<p>Megérkeztek aztán az egykori császárvárosba!</p>
				<p>Az ezredes-nagybácsiék látható örömmel fogadták úgy a magyar unokaöccsöt, mint
                    leendő feleségét, akit mindenekelőtt magához ölelgetett az ezredes úr. Alighogy
                    lerakodtak volna, kéz a kézben megindultak egy kis csatangolásra.</p>
				<p>Másfél napja volt még Vatha Gábornak!</p>
				<p>Ez alatt a másfél nap alatt senki-senki többé nem vigyázott reájuk. Messze volt a
                    két mama s Vatha Gábor azt tehette Veér Mártával, amit akart. A válás
                    fájdalmában a leány bizonyára nem tudott volna ellenszegülni vőlegénye egyetlen
                    kívánságának sem. Csakhogy Vatha Gábor mindenekelőtt magától féltette a
                    menyasszonyát...</p>
				<p>Másfél napjuk volt tehát!</p>
				<p>A néhai császárváros egykori fényéből csak az emlékek éltek már, ám ezek az
                    emlékek is foszladoztak egyre. A kedélyes és hálátlan bécsi nép alig tudta már,
                    mit köszönhetett eltűnt császári urainak... Halott volt a Práter, teljesen
                    halott. Alig mult csak tíz és egynéhány éve, hogy vasárnaponként százezer katona
                    is megfordult talán itten, túlnyomórészt szemrevaló fehérnéppel a karján: voltak
                    itt gyalogosok, huszárok, ulánusok, dragonyosok, tüzérek, árkászok, szanitécek,
                    mind-mind más nemzetiségű. Voltak itt magyarok, németek, morvák, csehek,
                    szlovákok, rutének, románok, lengyelek, szerbek, horvátok, vendek és olaszok...
                    Most nagy csönd ült a Práterben s a fákról le-lefordult olykor egy levél. Mert
                    meghalván a nagy monarchia, utána haldoklott a Práter is... Enyészeti
                    hangulattól környezve haladtak kettesben az üres sétányokon... Máskor a Belváros
                    szűk és tekergő utcácskáin mentek andalogva és remegve simulva egymáshoz: a
                    válásra gondoltak mind a ketten s lecsüggedt a fejök. Valahol nyekeregni kezdett
                    egy rozsdás óra (talán az ó-egyetem tornyában), ötöt vert s ők egy pirinyó és
                    tiszta cukrászboltocskában ültek magukban. Ültek szemközt egymással, valahonnét,
                    a pozsonyi Fehérhegyek felől elindult már az alkonyat s Veér Márta felmosolygott
                    a vőlegényére. Addig-addig mosolygott, mígnem könnyek csillantak meg a
                    szemében. Meglátta ezt Vatha Gábor s mutatóujjával ráfenyegetett a leányra:</p>
				<p>- Márta, megharagszom...</p>
				<p>S Veér Márta minden erejével visszafogta fel-feltörő küszködését.</p>
				<p>Máskor azon vették észre magukat, hogy a schönbrunni parkban sétálnak s miközben
                    Vatha Gábort a császár emléke lengte körül, nem figyelt föl reá, hogy
                    menyasszonya lehajtott fejjel tünődözik a zörgő faleveleken. Mert tizenhárom
                    esztendővel előbb a park elkülönített részében járkálgatott még gondjaival
                    vívódva az öreg király, mialatt körös-körül ágyúink toroktüzei villogtak az
                    éghatáron s minden pillanatban száz-száz katona hajtotta le utoljára a fejét,
                    hörgő haldoklással... Jaj, olyan nehéz emlékezni a régi katonákra!... Este lett,
                    vacsoraidő után lehetett már s ők ketten még szorosabban simulva egymáshoz,
                    járkálgattak töprengve a Belvedere körül, melynek kupolája zöld színben és
                    tompán játszott a bujdosó hold fénye alatt... Senki-senki nem járt már a halott
                    utcákon...</p>
				<p>Itt-ott összebukott a fejök s olyankor a szájuk is keresni kezdte egymást a
                    bódult forróságban...</p>
				<p>- Márta, kedves...</p>
				<p>- Gáborka, Gáborka...</p>
				<p>Hanem egyszer csak haza kellett menni. Éjfélre járt.</p>
				<p>S eljött aztán az utolsó óra is!</p>
				<p>Vatha Gábor megkérte nagybátyját és családja tagjait, hogy mégegyszer
                    négyszemközt beszélhessen a menyasszonyával. Úgy akart búcsúzni tőle, hogy
                    senki ne lássa.</p>
				<p>Mégegyszer szembefordultak egymással.</p>
				<p>Veér Márta az ebédlőben állt, a pohárszék előtt s halálos sápadtság borította el
                    az arcát. Vatha Gábor föl és alá kezdett járkálni, talán, hogy ezzel is leplezze
                    kínzó zavarát. Hirtelen azonban erőt vett magán s így kezdett beszélni:</p>
				<p>- Úgy szólok hozzád utoljára, kedves, hogy teljesen kitárom magamat előtted. Én
                    most elmegyek, talán örökre s nem tudom, mi van megírva a jövendőben. Mint
                    közönséges vájár állok be a bányába...</p>
				<p>A leány akaratlan mozdulatot tett:</p>
				<p>- Nem értelek!</p>
				<p>- Arról van szó, kedves, hogy mint közönséges bányamunkás állok be először. Ezt
                    eddig elhallgattam előtted, mert nem akartalak keseríteni. De nem mehetek el
                    anélkül, hogy mindent el ne mondjak neked...</p>
				<p>- Istenem... - suttogta maga elé a leány.</p>
				<p>Vatha Gábor tovább beszélt, miközben tovább járkált a szobában:</p>
				<p>- Ez azonban pillanatig sem riaszt vissza, mert tudom, hogy csak így verekedhetem
                    ki jövőmet. Hacsak valami bajom nem esik, amire egyáltalán nem számítok, másfél
                    esztendőn belül te is utánam jössz s az én kis feleségem leszel. Ebben hiszek
                    úgy, mint ahogy hiszek a mindnyájunkat megtartó Istenben. De idehallgatsz-e,
                    Márta?</p>
				<p>Mert a leány mintha nem lett volna egészen magánál. Hirtelen azonban fölocsúdott
                    s alig hallhatóan mondta:</p>
				<p>- Hallgatlak, Gábor.</p>
				<p>A búcsúzó bányamérnök így beszélt ekkor:</p>
				<p>- Látom jóelőre, hogy - különösen az első időben - embertelenül el leszek
                    foglalva s az okból csak a legszükségesebb levélírásra szorítkozom majd. Legtöbb
                    levelemet neked fogom küldeni természetesen s te a tartalmukat nyomban közölni
                    fogod a szüleinkkel. És válaszolj majd hűségesen, Márta, mert a nagy idegenben a
                    te üzeneteid lesznek egyetlen vigasztalásom.</p>
				<p>Váratlanul mintha maga is megilletődött volna. Megállt. Szemközt állt meg a
                    leánnyal:</p>
				<p>- Ha bármire szükséged lenne majd, Sopronban ott van Laci öcsém, fordulj hozzá
                    bizalommal!</p>
				<p>- Tudom - suttogta Veér Márta.</p>
				<p>Kevés mondanivalója volt már csak Vatha Gábornak:</p>
				<p>- Utoljára szólok hozzád, kedves... Én most miattad indulok a világ másik felére,
                    elvárom hát tőled, hogy méltó maradsz az én küszködéseimhez. Légy olyan leány,
                    mint voltak a régi magyar menyasszonyok, akik rendületlen hűséggel, érintetlenül
                    várták vissza csatáikba indult vőlegényeiket. (És ha nem tértek vissza többé,
                    akkor is várták őket, halálukig.)</p>
				<p>- Mindig hű maradok hozzád, Gábor - mondta alig hallhatóan Veér Márta.</p>
				<p>A fiatal bányamérnök most közelebb lépett a menyasszonyához s megölelte és
                    megcsókolta utoljára:</p>
				<p>- Isten veled, Márta!</p>
				<p>- Isten veled... Isten veled... - suttogta félaléltan a leány.</p>
				<p>Aztán kibontakozott menyasszonya ölelő karjaiból Vatha Gábor. De az ajtóból
                    visszanézett még s látta a leányt, amint halványan, nagyon halványan nézett
                    vissza utána s a keskeny szájára mintha ráfagyott volna a fájdalom.</p>
				<p>Aztán halkan betette maga mögött az ajtót.</p>
			</div>
			<div type="chapter">
				<head>8</head>
				<p>A fiatal bányamérnökről mindössze annyit tudtak idehaza szülei, testvérei meg a
                    menyasszonya, hogy szeptember elejének egyik napján kell a délafrikai hajóra
                    szállania. London mellett, Tilbury kikötőjében.</p>
				<p>S Vatha Gábor fel is szállt pontos időben a „Glengorm Castor”-ra.</p>
				<p> Veér Márta kisírt szemmel érkezett vissza Sopronba. Később fölszáradtak a
                    könnyei s még később csöndeske bánattal végezte napi dolgát: az intézetben is,
                    odahaza is. Ha némi szabadideje akadt délutánonként, egyelőre alig mozdult ki a
                    lakásából. Csak olyankor derült föl valamit, ha Vatha László gyalogsági hadnagy
                    úr nézett el hozzá, hogy legalább néhány vigasztaló szót váltson vele. Vasárnap
                    délutánonként azonban a fiatal tiszt órákat is eltöltött a családjánál, hol
                    leendő kis sógornője lakott. Olyankor összebújtak ketten a térkép fölött, melyen
                    megvoltak jelölve a tengeri hajójáratok és találgatták, szívszakadtan
                    találgatták, merre járhat Vatha Gábor?</p>
				<p>Múltak a hetek.</p>
				<p>Sopronban annyit tudtak mindössze, hogy Budán is mély visszavonultságban s
                    leplezett keserűségben élnek a szülők. A világ persze tovább haladt azért a maga
                    útján. Az emberek saját gondjaikkal voltak elfoglalva s a rokonságot leszámítva,
                    még a legközelebbi ismerősök és jóbarátok is elfelejtették Vatha Gábort, akinek
                    hajóját hosszú, hosszú csík jelölte ezalatt a tenger hátán. Azonban e
                    hajóbarázda csíkja is kisimult hamarosan az Óceánon. Mert minden nyom elvész
                    egyszer.</p>
				<p>Egyelőre a híre is elveszett Vatha Gábornak.</p>
				<p>Úgy a negyedik hét vége táján így szólt Vatha László a leányhoz:</p>
				<p>- Mártácska, én holnap, azaz szombaton délután hazaugrom az öregekhez.
                    Körülnézek, mi újság odahaza?</p>
				<p>- Jól teszed, Laci - mondta az árva menyasszony. - Legalább híreket hozol
                    magaddal. S mondd meg a mamának, hogy karácsonyi szünidőre magam is
                    hazamegyek.</p>
				<p>A nyalka hadnagy itt közbeszólt:</p>
				<p>- Majd én foglak hazakísérni!</p>
				<p>- Ezt el is várom tőled - s fáradt mosoly jelent meg a leány száján. - Még
                    fixirozni találna valaki, ha egyedül utaznék a vonaton...</p>
				<p>Vatha László a kardja markolatára csapott:</p>
				<p>- Abban az esetben vér fog folyni, Márta!</p>
				<p>- Köszönöm, Laci, hogy mindenáron verekedni akarsz miattam, de ne siess vele
                    annyira! - s a kezét nyujtotta a fiatal tisztnek, aki megcsókolta az odanyujtott
                    kezet.</p>
				<p>Vatha László hazautazott tehát, de vasárnap délutánra otthon termett ismét.
                    Izgatottan nyitott be a leányhoz, aki csodálkozó szemmel nézett reá:</p>
				<p>- Ilyen hamar?</p>
				<p>- Kedves Márta, - kezdte kissé hadarva a hadnagy - szenzációval jövök! Abban a
                    pillanatban jött meg Gábor első levele, ahogy hazatoppantam volna. A
                    Kanári-szigetekről írt...</p>
				<p>Veér Márta felállt, végigsimított a haján s elsóhajtotta magát:</p>
				<p>- Itt van?</p>
				<p>- Elhoztam - és a zsebében kezdett kotorászni. - Parancsolj!</p>
				<p>A leány átvette a levelet, amelyen annyi gyűrődés látszott, hogy előzetesen
                    bizonyára sok kézen kellett keresztül mennie ezalatt a kevés idő alatt is. S
                    olvasni kezdett fél hangon:</p>
				<p>Glengorm Castor, a Kanári-szigetek előtt.</p>
				<p>Édes jó Szüleim, Testvéreim s feledhetetlen Menyasszonyom!</p>
				<p>Múlnak a napok s én minden órával távolodom tőletek. Nőnek a kilométerek (jaj,
                    olyan messze vagyok már a hazámtól!) s én megyek az Élet hívó szava után,
                    fölfegyverkezve tudással és keserű elszántsággal, egy jobb jövő hitében.</p>
				<p>A tengeri út ellen semmi különösebb kifogásom egyelőre. Ma van az első melegebb
                    napunk... Eddig ugyanis oly hideg járt állandóan az Óceánon, hogy csak rövid
                    bundámban tudtam tartózkodni a fedélzeten. Nem voltam tengeri beteg s valószínű,
                    hogy nem is fogok már beleesni. Legközelebb áthaladunk az Egyenlítőn.</p>
				<p>Gyorsan haladok az angol nyelvben és mert angol hajón utazom, remélem, hogy amire
                    kiszállnék Fokvárosban, egész tűrhetően fogom törni az angolt. Londonban még
                    igen nehéz volt érintkeznem az emberekkel s oly rövidre volt szabva időm is,
                    hogy alig láttam valamit a városból. De megfigyeltem azért, hogy drága város. És
                    drága különösen annak, aki nem érti a nemzet nyelvét.</p>
				<p>Most látom csak igazán, mit jelent, ha minél több nyelvet tudunk. Eltekintve a
                    válásokozta fájdalomtól, boldog vagyok, hogy a sors már fiatalabb éveimben
                    megengedte nekem idegen nyelvek tudását és hogy nekivághattam a világnak. Itt, a
                    hajón azt mondják, hogyha megtanultam angolul, utána az afrikai nyelvnek kell
                    nekifeküdnöm: ez azonban gyerekjáték lesz csak, mivel a búrföldi nyelv az
                    angolnak és a németnek keveréke. Utána a francia és a spanyol következik majd...
                    A hajó fedélzetén utazó afrikaiak azt beszélik, hogy a búrok földjén nagyon jó
                    kereseti lehetőségek vannak, csak persze meg kell markolni az ekeszarvát! Mióta
                    tudják a hajón, hogy elsősorban egy magyar leányért hagytam oda hazámat,
                    valamennyi utas barátságával és rokonszenvével tüntet ki. Megfigyeltem már eddig
                    is, hogy az utasok közül az afrikai fehérek nagyon szépek és száltermetűek. A
                    férfiakról van szó persze. Takarosak lennének a nők is, ezek azonban igen-igen
                    kevesen vannak s ezzel magyarázható csak, hogy itt minden leány játszva megy
                    férjhez. Ha európai hajadon karriert akar csinálni, csak ide jöjjön!</p>
				<p>Lóránt bátyámnak és Laci öcsémnek azt üzenem: tanuljanak, mindig tanuljanak,
                    mivel tudás és vasakarat nélkül ma az ember éhenhal a világon. S vigyázzanak,
                    hogy minél több nyelvet sajátítsanak el! Különben semmi ellen sincs panaszom a
                    hajón... Közeledünk a Kanári-szigetek felé: Las Palmasban ki fogunk szállni s
                    körülnézni kissé a városban. Ezt a levelet is ott fogom föladni.</p>
				<p>Nagyon sokszor gondolok reátok s kérlek benneteket is, ne felejtsetek el! S
                    bocsássatok meg valamennyien, ha - akaratlanul vagy meggondolatlanul - valaha
                    vétkeztem volna ellenetek. Jóvá szeretném tenni minden előbbi tévelygésemet.
                    Tudom, hogy a Gondviselés bőven fog részeltetni ostorcsapásaiban, amíg révbe
                    jutok egyszer. Mert ne higgyétek, hogy odalent ahová most visz a hajó, minden
                    arany és gyémánt: az aranyat is, a gyémántot is iszonyatos mélységből, mázsányi
                    rögökkel együtt kell napvilágra hozni. Emelt fővel, nyilt homlokkal, bátran
                    megyek jövőm elé!</p>
				<p>Öt év mulva ellátogatok majd a hazámba, azazhogy ellátogatunk Mártával.
                    Mégyegyszer kérlek, ne feledkezzetek meg rólam! Engedelmes fiatok:</p>
				<p>
                   Gábor
                </p>
				<p>Veér Márta elolvasta a levelet, a vége felé mind remegőbb hangon s amikor odaért,
                    ahol róla esik szó, előtört a könnye. S könnyes szemmel nézett leendő
                    sógorára:</p>
				<p>- Szegény Gábor...</p>
				<p>És elhallgattak utána sokáig, maguk elé nézve.</p>
				<p>Veér Márta mozdult meg elsőnek és bármennyire vigyázott is, némi fojtott
                    ingerültséget lehetett fölfedezni a hangjában:</p>
				<p>- Hanem azért nekem is írhatott volna!</p>
				<p>(Hátravetette a fejét: veszedelmesen szép volt!)</p>
				<p>Vatha László elámult:</p>
				<p>- Nem értelek... Hisz mindnyájunknak szól a levél!</p>
				<p>- De én vagyok az első! - toppantott a leány.</p>
				<p>A fiatal tiszt, megzavarodva, kérlelni próbálta:</p>
				<p>- Nézd, Mártácska, nem ért rá szegény bátyám...</p>
				<p>- Akkor is hozzám kellett volna írnia első levelét! - dacoskodott Veér Márta.</p>
				<p>S ez volt az oka, hogy a nyalka gyalogsági hadnagy és a magányos menyasszony
                    aznap kissé rosszkedvűen vált el egymástól.</p>
				<p>Mindennek oka pedig Vatha László volt!</p>
				<p>Alig huszonkét esztendős múlt azon az őszön s így nem volt még birtokában a
                    bölcsek kövének: inkább szuronyrohamra menni mégegyszer a gorlicei sáncok ellen,
                    csak asszonnyal, leánnyal nem ereszkedni vitába! Mert egész életünkre
                    meggyűlölnek akkor... Mindent, de mindent rá kell hagyni asszonyokra és leányra
                    s akkor halálunkig jópajtásaink maradnak. S hiába is merészkednénk szembeszállni
                    velük, lévén a női logika - a leghajmeresztőbb logikátlanság. Vatha Lászlónak is
                    azt kellett volna mondania az első pillanatban: „tökéletesen igazad van, kis
                    sógornőm: Gábor bátyámnak első levelét a te címedre kellett volna küldenie!”
                    Bizonyos, hogy ebben az esetben a leány elmondhatatlan hálával pillantott volna
                    leendő sógorára, sőt meg is simogatta volna kedveskedve. Vatha László azonban
                    meggyőzni próbálta Veér Mártát s a vége az lett, hogy megszégyenülten kellett
                    takarodót fújni. (Ezért fog el mélységes részvét, valahányszor vőlegények és
                    fiatal férjek azt igyekeznek bebizonyítani menyasszonyaiknak, illetve párnapos
                    feleségeiknek, hogy az írópapír színe fehér és nem tarka. Mert a végén úgy a
                    vőlegények, mint az ifjú férjek a legnagyobb készséggel kénytelenek belátni,
                    hogy az írópapír, igenis, tarka!)</p>
				<p>E kedvetlen találkozó után Vatha László megállapította magában, hogy sok, igen
                    sok baja lesz még neki az ő szelíd sógornőjével. Nem nézett feléje legalább
                    három hétig. Gondolta, ha nem fogja bántani ez a néma tüntetés, nem érdemli meg,
                    hogy törődjék vele többet! De a leány egyáltalán nem jelentkezett sehol, még
                    csak nem is üzent neki, ami végül felbőszítette a fiatal tisztet. Mert látta
                    nyomban, hogy nem hiányzik a bátyja menyasszonyának.</p>
				<p>De más oka is volt, hogy nem tüntethetett tovább a hadnagy úr, hanem mégis
                    fölkereste Veér Mártát.</p>
				<p>Az egyik napilapban egy németből való mesteri versfordítást vett észre, egy
                    legalább hétszáz esztendős panaszos verset, melyet egy boldogtalan vándorlantos
                    szerzett valamikor, a rózsaligetes déltiroli völgyek valamelyikében, mely
                    völgyeken túl millió esztendők óta a felhők fölé fúrják át fehérben csillogó
                    fejüket a havasok. Ez a költemény rendítette meg annyira Vatha Lászlót, hogy
                    elhatározta: még aznap felolvassa Veér Mártának.</p>
				<p>Lehet azonban: az ódon zengzetű vers ürügy volt reá csupán, hogy annyi idő után
                    fölkeresse a leányt.</p>
				<p>Negyedik hete múlhatott, amikor újból bekopogtatott hozzá.</p>
				<p>A szobájában ült Veér Márta, közel az ablakhoz, mert odakint őszi fellegek
                    komorodtak s ezért hamar alkonyodott. Tanítványai kézimunkáit bírálgatta felül,
                    melyeket az iskolából hozott magával. A nyalka hadnagy szelesen köszöntött
                    be:</p>
				<p>- Kezedet csókolom, egyetlen kis sógornőm s kérlek, nézd el, ha elhanyagoltalak
                    volna némileg az utóbbi időben, ámde a legkomolyabban mondom, szinte
                    éjjel-nappal el voltam foglalva a kaszárnyában...!</p>
				<p>Veér Mártát azonban nem lehetett elámítani ilyen ócska és lihegve elmondott
                    bevezetővel. Anélkül, hogy fölnézett volna, avagy csak megmozdult volna a
                    székben, így szólt csöndesen, de határozottan, miközben továbbra is a
                    kézimunkákkal bíbelődött:</p>
				<p>- Mielőtt szóbaállanánk egymással, mindenekelőtt bocsánatot fogsz kérni
                    tőlem...</p>
				<p>- De miért kérjek én bocsánatot? - lepődött meg Vatha László.</p>
				<p>A leány még most sem nézett föl:</p>
				<p>- Azért, mert nagyon megbántottál legutóbb... Amikor ellenkezni akartál
                    velem!</p>
				<p>S Vatha László, aki - ha szólnak a csatakürtök - minden pillanatban karddal és
                    kézigránáttal rohant volna nemzete és hazája bármely ellenségére, egyetlen
                    gondolat alatt belátta, hogy ezzel a makacs ellenféllel szemben tehetetlenül
                    áll. Odalépett tehát a leány elé s összecsattantván a két cipője sarkát, így
                    kezdte:</p>
				<p>- Drága kis sógornőm, bocsáss meg, ha illetlen lettem volna!</p>
				<p>Itt már fölnézett Veér Márta, mialatt villanásnyi káröröm bujkált a kék
                    szemében:</p>
				<p>- Nem így kell azt, Laci! Mondd utánam: „egyetlen sógornőm, belátom, hogy
                    kvalifikálhatatlan volt a viselkedésem veled szemben...”</p>
				<p>És Vatha László hadnagy úr megtörten mondta utána:</p>
				<p>- „...belátom, hogy kvalifikálhatatlan volt a viselkedésem veled szemben...”</p>
				<p>De beismert egyebet is. Beismerte nevezetesen és alázatosan lehajtott fejjel
                    mondta a leány után, hogy jövőben tartózkodni fog hasonló komolytalan
                    viselkedéstől, ellenkezően: lesni fogja sógornőjének minden szemrebbenését s
                    akaratát szó nélkül és morgás nélkül fogja teljesíteni. Annál is inkább, mivel
                    ennyi szolgálatkészséget egy árva menyasszony el is várhat idegenbeszakadt
                    vőlegénye öccsétől. Ez a legkevesebb!</p>
				<p>Miután Vatha László vitézül kiállt volna minden fogadkozást, a leány a kezét
                    nyújtotta:</p>
				<p>- Most már megcsókolhatod a kezemet...</p>
				<p>Vatha László hadnagy úr engedelmesen hajlott le s kezet csókolt. Akkor annyit
                    mondott könnyedén, csaknem fesztelenül:</p>
				<p>- Hoztam neked valamit s mindjárt felolvasom. Hallgatod?</p>
				<p>- Hallgatom, Lacika - mondta halkan Veér Márta, visszamerülve előbbi csöpp
                    búsongásába.</p>
				<p>Vatha László kiteregette maga elé az újságot s olvasni kezdett, egyhangon:</p>
				<p>
                    ELÉGIA
                </p>
				<p>
                   Én Istenem, sok évem vajjon hová loholt? Éltem vagy életem
                        csak álom csalása volt? Amit valóra vettem, mind csak csalóka fény? Ó, jaj
                        nekem, hogy úgy van: csupán aludtam én. Most aztán felriadtam és azt sem
                        ismerem, Mi régen ismerős volt, akár a tenyerem...
                </p>
				<p>
                   A táj s a nép, kit ismert a futkosó gyerek, Ma: idegen
                        vidékek, idegen emberek...
                </p>
				<p>Veér Márta fokról-fokra jobban odafigyelt s végül nem tudta levenni szemét a
                    fiatalemberről. Csöndes búval szólt, mintegy magának:</p>
				<p>- Istenem!</p>
				<p>Vatha László hirtelen rábólintott:</p>
				<p>- Döbbenetes költemény! Mintha ma írták volna, pedig elmult immár hétszáz
                    esztendős!</p>
				<p>S tovább olvasott:</p>
				<p>
                   Sok fürge kis barátom ma lomha lábú vén, Szántó a rét, fa
                        nincsen a rengeteg helyén... Még jó, hogy megmaradtak a régi patakok, Azt
                        hinném máskülönben, hogy magam sem vagyok, Alig köszön, ki egykor derülten
                        üdvözölt... Ilyen borús nekem még sohasem volt a föld! Oly gyorsan
                        elfutottak a régi szép napok, Akár a tengerárban az illanó habok... El,
                        mindörökre, jaj!
                </p>
				<p>S szólt-szólt a rég kihűlt szívű költő verse továbbra is sok keserűséggel és
                    arról, hogy bár lehetne ő is keresztes jó vitéz, mert akkor a Szentföldön
                    harcolva kereshetné meg zsoldját s nem kellene tenyerét nyujtani azért az
                    alamizsnáért, amelyet úrgőg osztogat az elnyomottaknak és szegényeknek.</p>
				<p>Ahogy vége lett volna a költeménynek, sokáig hallgattak.</p>
				<p>Egyszer megszólalt a leány:</p>
				<p>- Laci te, ugye, hogy Walter von der Vogelweide a vers írója?</p>
				<p>- Igen - bólintott a hadnagy. - Fordítója pedig egyik nagy élő költőnk.</p>
				<p>A leány álmatagon beszélt tovább:</p>
				<p>- Mindjárt gondoltam. Tudtam róla, hogy Tirolban született, Bozen közelében
                    valahol s miközben szerelmekről pengette hangszerszámát a vándordalos, ő maga
                    boldogtalan volt. Az idők múlása keserítette, de az idők elnehezedése is...</p>
				<p>- S a megdöbbentő az, hogy hétszáz esztendő után még szerencsétlenebbek az
                    emberek - vette át a szót Vatha László. - Mikor először futottam át a versen,
                    nyakamba nyilallott, hogy mennyire mostani minden sora... Min gondolkozol,
                    Márta?</p>
				<p>A leány felsóhajtott:</p>
				<p>- Gáborra gondoltam... Hol lehet most, szegény?</p>
				<p>- Búrföldön van már bizonyára. Először körülnéz és ha sikerül elhelyezkednie,
                    kimerítő levélben fog beszámolni mindenekelőtt neked...</p>
				<p>Veér Márta úgy beszélt, mintha nem hallotta volna leendő sógora biztató
                    szavait.</p>
				<p>- Minek is engedtem el? Mert én vagyok az oka, hogy idehagyta Magyarországot.
                    Éltünk volna szegényen, szűkösen, egymás szeretetében. Hiszen mindenki nélkülöz
                    ma... Sohasem bocsátom meg magamnak!</p>
				<p>Hanem egyelőre késett a Vatha Gábor első afrikai levele.</p>
				<p>A leány Budára is írt a szülőknek, hogyha esetleg oda találna megérkezni
                    vőlegénye első búrföldi beszámolója, nyomban küldjék el neki ajánlottexpressz
                    borítékban. Aközben elmult az október is, lompos felhők lógtak az égről s
                    kedvetlen volt mindenki. Veér Márta is kissé nyomott hangulatban járt az
                    iskolába s rosszkedvűen tért haza minden délben. S minden délben ez volt első
                    kérdése a nénihez, akinek családjánál lakott:</p>
				<p>- Semmi posta még, nénike?</p>
				<p>- Kis türelem, Mártácska - biztatgatta ilyenkor a néni. - Biztosan hosszú
                    beszámolót akar küldeni az a derék fiatalember.</p>
				<p>- Istenem, csak nem történt valami baja!</p>
				<p>Azalatt beléptünk november második felébe is, amikor egy hórakészülő délben -
                    ujjongó hírrel fogadta a néni:</p>
				<p>- Itt a levél Afrikából!</p>
				<p>- Nénike, aranyos nénike! - sikoltott fel Veér Márta s elkapva a vastag
                    borítékot, befutott vele a szobájába. S akkor egyszerre csodálatos nyugalom
                    szállta meg.</p>
				<p>Leült kis karosszékébe, felvágta a borítékot s megcsókolta vőlegénye írását, a
                    megszólításnál. És olvasni kezdett:</p>
				<p>Johannesburg, 1929 november 7.</p>
				<p>Galambom!</p>
				<p>Most, amikor először jutok hozzá, hogy írjak neked, száz szerelmes gondolatommal
                    fájdalmas vággyal ölellek körül az elérhetetlen messzeségből. S értesítelek,
                    amint következik itten.</p>
				<p>Ha jól emlékszem vissza, első és utolsó rövid útilevelemet a Kanári-szigetekről
                    küldtem haza a szüleimnek, de neked is éppen úgy. Első részletes beszámolóm itt
                    indul útnak mostan - a te címedre.</p>
				<p>Londonig semmi különöset nem nyújtott az út, legfeljebb annyit, amennyit egy
                    harmadosztályú utas-fülke nyujthat a hazájától távolodó vándornak. Jobb- és
                    baloldali szomszédaim négerek voltak, akik azelőtt Budapesten, a Margitszigeten
                    játszottak jazz-band-ben s ezúttal Brüsszelbe igyekeztek. Londonba érve vettem
                    csak észre, hogy angol nyelvtudásom egyenlő a semmivel, aminek az lett
                    fájdalmas következménye, hogy rövid ottlétem alatt is többet költöttem a
                    kelleténél. Londonból édeskeveset láttam: nem mertem ugyanis messzebbre távozni
                    ottani lakásomtól, nehogy eltévedjek esetleg. Igen kicsi ember voltam abban a
                    nagyvárosban, de azért egyedül intéztem el a jegyemet s kellő időben sikerült
                    eligazítanom mindent, úgyhogy pontosan szállhattam föl a hajóra. Tilbury
                    kikötőjében ültem hajómra: ez a kikötő - vonaton - éppen órányira van
                    Londontól.</p>
				<p>A hajó szeptember huszonhetedikén ért velem Fokvárosba, azonban csak másnap
                    délelőtt tíz órakor szállhattunk partra. Itt csak a délutánt töltöttem el, mert
                    esti kilenckor már tovább kellett mennem Fokvárosból Johannesburg felé.</p>
				<p>Tudom, Galambom, hogy minden érdekelni fog benneteket odahaza, ami velem történt
                    azóta s ezért talán leírom előtted futó vázlatban, milyen hely ez a
                    Fokváros?</p>
				<p>Egész röviden: gyönyörű város, talán a legszebb hely egész Dél-Afrikában. El is
                    határoztam magamban, hogy itt fogok nyaralni jövő évi szabadságidőm alatt, itt
                    tartjuk meg majd esküvőnket s itt fogjuk eltölteni első heteinket, mint
                    újdonsült férj és feleség. Föltéve, hogy nem fogsz tiltakozni ellene!... A
                    fárasztó hajóutazás után kizáróan csak gyümölcsöt ettem Fokvárosban, mert
                    gyümölcs - a mazsolától az almáig - van itt annyiféle, hogy szédül tőle az
                    ember.</p>
				<p>Másnap este érkeztem Johannesburgba. Az állomáson Görgényi felesége várt reám a
                    kisfiával. Görgényi maga éppen akkor nem tudott mozdulni a bányából, oly fontos
                    dolga volt odalent. Nem tudom elmondani, milyen testvéri szeretettel
                    fogadtak!</p>
				<p>Azt hittem, hamarosan állásba kerülök, de be kellett látnom, hogy egyelőre teljes
                    erővel neki kell feküdnöm az angol nyelvnek. Mert ugyan hol alkalmaznának olyan
                    valakit, aki nem érti meg azt, amit a munkaadói mondanak neki? Három hét mulva
                    mindazáltal annyira haladtam már, hogy az egyik legnagyobb afrikai
                    bányatársulatnál elfoglalhattam új állásomat. Kezdőfizetésem elég szép s én meg
                    vagyok elégedve. Mert míg mások legfeljebb tíz fontot kapnak ebben a
                    kezdő-beosztásban, nekem éppen a kétszeresét fizetik.</p>
				<p>Ahogy ideért volna a levélolvasásban, halkan kopogtattak az ajtón.</p>
				<p>- Szabad! - mondta fölrezzenve Veér Márta. Vatha László lépett be. Abban a
                    pillanatban karikára nyílt a szeme:</p>
				<p>- Mi az? Csak nem Gábor írt?</p>
				<p>- De igen, Laci! Várj, előbb felolvasom neked, amin eddig futottam át. Akkor
                    együtt olvassuk tovább!</p>
				<p>A fiatal hadnagy leoldotta kardját, helyet foglalt. Veér Márta felolvasta neki a
                    bevezető sorokat s akkor elkomolyodott arccal olvasott tovább.</p>
			</div>
			<div type="chapter">
				<head>9</head>
				<p>Olvasott:</p>
				<p>A bányatársulat igazgatója megígérte nekem: mihelyt annyira haladok az angol
                    nyelvben, hogy meg tudom értetni magamat, lekerülök aföld
                        mélyébe. Ezt a státust tudniillik jobban fizetik, ámbár tagadhatatlan,
                    hogy ott a veszély is nagyobb. (Csak zárjel között említem meg, hogyha édesanyám
                    hétszázötven fontot találna kézhezkapni innét, Búrföldről, annyit jelentene ez,
                    Galambom, hogy odavesztem valamelyik tárnában. Ilyen véletlenekről azonban ne is
                    beszéljünk!)</p>
				<p>Most pedig leírom, milyen itt az étkezés. Gondolom, hogy ez is érdekelni fog.</p>
				<p>Reggel hat órakor keltenek föl, hogy megigyam üres teámat. A voltaképpeni reggeli
                    valamivel később kezdődik s igen gazdag. A főétel minden esetben sonka vagy
                    pirított szalonna s reá két ökörszem - kisütve. Kávé vagy tea tejjel (sohasem
                    citrommal), hozzá dzsem, vaj és így tovább. Délben hideg ételek kerülnek az
                    asztalunkra: hús, sonka, vajaskenyér, méz, dzsem. Az angol koszthoz, bármit
                    együnk is, föltétlenül hozzátartozik a pirított kenyér vajjal és a tea. Errefelé
                    sem a hazai fröccsöt, sem a pompás magyar sört nem ismerik. Pilzeni sört kapni
                    ugyan, de az hihetetlenül drága. Bort egyáltalán nem kóstoltam még: litere
                    csaknem három pengő. Az első üveg bort akkor rendelem meg, ha te is itt leszel
                    már, kedves s a két karomban foglak tartani... Étkezésre itt nem szokás vendéget
                    hívni: illetlenségnek számítana. Ha azonban a vendég történetesen ebédidőben
                    tartózkodik nálunk, akkor lehet marasztalni. A vasúti utazás Afrikában kitűnő, a
                    kocsik tágasak s éjszakára mindenkinek megvan a fekvőhelye.</p>
				<p>Még valamit, Galambom!</p>
				<p>Most szombati nap van s én már féltizenegykor feljöttem a tárnából. Itt szombaton
                    nem is dolgoznak úgyszólván, mivel errefelé nagyon divatban vannak a hétvégi
                    kirándulások, az úgynevezett weekend-ek. Különben minden reggel nyolc órakor
                    szállok le egyezerkilencszáz méter mélységbe s félegykor jövök fel ismét
                    napvilágra. Kettőtől félötig az irodában dolgozom föl a lent végzett munkát.
                    Ékkel és kalapáccsal mintát veszek az aranykőzetből s megmérem a
                    kőzetvastagságokat satöbbi. Nehéz fizikai munka ez, édes Márta, mert a kőzet
                    igen kemény és igen éles, úgyhogy egyelőre csupa vágás és seb a kezem meg a
                    hátam. Hiszen félméteres fejtésekben dolgozom, hol a legtöbbször hason kell
                    tovább csúsznom a hegyes köveken. A hőség pedig oly irtózatos odalent, hogy
                    kevéssel a beszállás után verejték lepi el az ember minden tagját, később már
                    ömlik róla a meleg víz és így tart ezt mindvégig. Mire fölfelé kellene indulnom,
                    Isten drága ege alá, olyan a ruhám, mintha előzően vízzel teli kádba feküdtem
                    volna bele. Ezért egy másik rend ruhát is kellett vásárolnom. Kifelé jövet
                    ugyanis oly erősen szellőztetnek, hogy valóságos szél zúg körülöttünk s ebben az
                    állapotában könnyűszerrel eshetne tüdőgyulladásba az ember. Éppen azért munka
                    végével minden esetben ruhát váltok. Meg is fogytam alaposan...</p>
				<p>Édes Márta!</p>
				<p>Ha bárki olyan kérdezősködne is nálad utánam, aki bányamérnöknek készül, mondd
                    meg neki jószívvel, hogy meneküljön ettől a pályától! Szerencsétlen foglalkozás
                    ez és csak olyan ember merészkedjen reá, akiben brutális elszántság van, mint
                    például énbennem is. Igaz másfelől: az én elszántságom magyarázata az, hogy
                    messzi hazámban egy kisleány vár hűséges szívvel... Márta! Kedves Márta!
                    Elárulom neked, hogyha a föld- és kőfejtésben lankadni kezdek olykor, a te
                    nevedet suttogom magam elé. És a neved elég hozzá, hogy újult erővel emeljem a
                    csákányt...</p>
				<p>Gondolsz-e még reám?</p>
				<p>Közeledik az éjfél, mikorra levelem végéhez jutottam. Te szelíden alhatsz már
                    Sopronban; odahaza is ennyi lehet az idő, hisz egy délkör alatt vagyunk
                    körülbelül. És én körülfonlak a világ túlsó feléről száz érted rajongó
                    gondolatommal.</p>
				<p>Odahaza téli alvásra készül most a világ: itt olyan a természet, mint nálunk
                    május legelején. És ha reggelenként, mialatt a bánya mélye felé készülődöm,
                    föltekintek az égre, vadmadarak oszlopait látom a magasban, amint szállnak,
                    egyre szállnak ismeretlen világtájak felé. Talán Magyarországról jöttek...</p>
				<p>Ne felejts el, Márta!</p>
				<p>A levél végét már remegő hangon olvasta a leány, az utolsó mondatnál pedig két
                    tenyerébe temette az arcát és sírni kezdett, nagyon.</p>
				<p>Pillanatok múltak belé, amire meg tudott szólalni:</p>
				<p>- Istenem, minek is engedtem el?... Talán soha többé nem fogom látni...</p>
				<p>Vatha László hadnagy, aki eddig zavartan állt a leány mellett, megmozdult
                    most:</p>
				<p>- Ne légy gyerek, Márta!... Meglátod: minden jórafordul hamarosan s mához
                    esztendőre olyan férj-feleség lesztek, hogy magam is irigyelni foglak!</p>
				<p>Veér Márta leendő sógorára emelte könnybenúszó szemét és sóhajtott:</p>
				<p>- De nehéz az élet, Laci! Hanem ugye, te mindig ki fogsz tartani mellettem?</p>
				<p>- Nyugodt lehetsz, kedves - s megsimogatta a leány haját.</p>
				<p>Megegyeztek még, hogy Veér Márta még aznap lemásolja a levelet s Budára küldi föl
                    a szülőknek, másnap délután és este pedig hosszú-hosszú levelet ír érte gyötrődő
                    vőlegényének. Addig kimerítő válaszra készült Vatha László hadnagy úr is, aki
                    azzal búcsúzott, hogy másnap este újból meglátogatja kis sógornőjét. Már csak
                    azért is, hogy a postán egyszerre adja föl mindkettejük leveleit...</p>
				<p>- Majd elolvasom, hogy mit írtál? - mondta természetes hangon a leány. -
                    Megengeded?</p>
				<p>A fiatal tiszt nagy zavarban, védekezve mondta:</p>
				<p>- Ne neheztelj meg, Márta, de ez a kérésed képtelenség. Tudniillik rólad akarok
                    írni a bátyámnak...</p>
				<p>- Hisz éppen azért! - csodálkozott el a leány.</p>
				<p>Vatha Lászlónak minden rábeszélő képességét össze kellett szednie, hogy az
                    ellenkezőjéről próbálja meggyőzni Veér Mártát. Hiába! Hiába! A vége az lett,
                    hogy a leány elfordult tőle:</p>
				<p>- Talán bizony ellenőrzöl!</p>
				<p>- Az is megeshetik - szaladt ki meggondolatlanul a fiatal tiszt száján.</p>
				<p>Akkor már meg is bánta, de késő volt minden. Leendőbeli egyetlen sógornője
                    végignézte tetőtől-talpig, majd a másik szoba felé indult s becsapta maga után
                    az ajtót. De mielőtt becsapta volna az ajtót, egy mindent és mindenkit
                    szívensujtó pillantással szólt vissza:</p>
				<p>- Ki nem állhatlak, te!</p>
				<p>Szegény Vatha László tényleges állományú gyalogsági hadnagy magában mosolyogva,
                    de azért elszontyolodott szívvel indult hazafelé s el volt készülve rá, hogy
                    Veér Márta most nyomban leül a válaszlevélhez s a levélnek legalább a felében őt
                    fogja bemártani - a bátyja előtt. De kiadósan! És míg magában morfondírozva
                    haladt a lakása irányába, azon kezdett tünődözni: micsoda hálátlan szerepre
                    vállalkozott, amikor kijelentette a bátyja előtt, hogy vigyázni fog a
                    menyasszonya minden lépésére. Tudta, hogy hosszú ideig nem kerülhet ezekután a
                    leány szeme elé...</p>
				<p>De nem úgy lett!</p>
				<p>Másnap reggel ugyanis, ahogy a laktanya felé tartott volna, a laktanya kapujában
                    apró levelet nyújtott át neki egy kis cselédleány.</p>
				<p>- Márta kisasszony küldi a hadnagy úrnak.</p>
				<p>- Hát te ki fia vagy? - kérdezte némi meglepődéssel Vatha László.</p>
				<p>A kisleány értelmesen válaszolt:</p>
				<p>- Én ott vagyok szolgálatban a családnál, akinél a kisasszonynak teccik
                    lakni...</p>
				<p>- Úgy? Akkor csak mondd meg, fiam, hogy átvettem a levelet és hogy csókolom a
                    kisasszony kezét!</p>
				<p>Szegény Vatha László gyalogsági hadnagy pontos időben indult el Veér Mártához.
                    Azt hitte, hogy most végleg le fog számolni vele a leány, ehelyett azonban az
                    történt, hogy amikor benyitott volna, a leendő kis sógornő csaknem
                    összecsókolta:</p>
				<p>- Isten hozott, Laci! Remélem, az árulkodó levelet nem küldted még el
                    Gábornak?</p>
				<p>- Nem - szólt megtörten az egykori nyalka tiszt. - Egyáltalán semmit se fogok
                    írni többet!</p>
				<p>Itt egyszerre esdekelni kezdett a leány:</p>
				<p>- Azt nem fogod tenni velem, Laci! De lásd be: azért mert mi ketten
                    összekoccantunk, nem szabad zaklatnunk szegény Gábort!</p>
				<p>- Jó, jó - dünnyögte Vatha László.</p>
				<p>Mert magában rég igazat adott már a leánynak. Látta a Veér Márta szeszélyét és
                    csapongását s rájött idejében, mitől van ez az idegessége? Nyugtalan volt
                    szegény.</p>
				<p>Kettejük között szent lett tehát a béke. S attólfogva óvatosan beszélgettek
                    minden alkalommal, ahányszor találkoztak. Vigyáztak, hogy egyikük se keserítse
                    meg a másikat.</p>
				<p>Így jött el a karácsony.</p>
				<p>Néhány nappal az ünnepek előtt Vatha László Budára kísérte föl Veér Mártát s csak
                    annyi ideig maradt éppen, hogy néhány bizalmasabb szót válthatott Lóránt
                    bátyjával. Azt kérdezte mindenekelőtt:</p>
				<p>- Mit csinál Veér mama? Zúgolódik-e még?</p>
				<p>- Most csöndben van a néni, de nem csodálkoznám, ha zúgolódnék. Elvégre az
                    egyetlen lányáról van szó szegénynek.</p>
				<p> Vatha Gábornak a híre is elveszett aközben.</p>
				<p>Idehaza, Magyarországon, tovább kínlódott kiki a maga gondjaival s a hazai
                    kormány azzal a titkolt tervvel foglalkozott egyelőre, hogy le fogja szállítani
                    a tisztviselők fizetését. Tudniillik soknak találta azt a fizetést. Végzett
                    fiatalemberek állás után futkosnak lihegve, eredménytelenül persze. A nyugdíjra
                    érett, félig alélt öregek két marokkal kapaszkodtak bele akkori pozícióikba s
                    emiatt egyre lázadozóbbakká váltak a fiatalok. Talán senki többé nem volt
                    szerelmes Magyarországon. Nem ért reá.</p>
				<p>Vatha Gáborra alig emlékezett többé valaki idehaza. Csak legközelebbi
                    hozzátartozói emlegették. Minden estén.</p>
				<p>Megtörtént, hogy Veér papa egy-egy délután átsétált Vatha papához a
                    Királyhágó-utcába és mert Vatha papát szótlankodva találta odahaza, a vállára
                    csapott biztatóan:</p>
				<p>- Micsoda katonafiúk voltunk mi ketten valamikor! Nem is említve, mikor a
                    Szandzsákban jártam egyszer... Igaz másfelől, hogy akkor még Ferenc József volt
                    a király.</p>
				<p>De hiába volt minden erőfeszítése Veér papának, mert sokat, igen sokat
                    szótlankodott ekkoriban a két család.</p>
				<p>Vatha Gáborról annyit tudtak csak, hogy Transvaalban dolgozik, egy Brakpan nevű
                    városkától nem messze, közel az Indiai-óceánhoz. Ott emelgette csákányát Vatha
                    Gábor, dűtögetvén a sziklákat és rögöket egy édes álomért: Veér Márta magyar
                    leányzóért...</p>
				<p>Egyhangúan mentek a napok, a hetek.</p>
				<p>Február elején lehetett s az első tavaszodó szellőcskére lesett mindenki, mikor
                    az Indiai tenger partjáról hosszú-hosszú levélben számolt be a szüleinek
                    sorsáról és állapotáról Vatha Gábor. Elmondta levelében, hogy félesztendő mulva
                    készül kikérni az ottani belügyminisztertől menyasszonya számára a beutazási
                    engedélyt, mivel enélkül nem mehet ki utána s lelkesedéssel szólt azokról az
                    egyszerű formákról, amelyek révén - puszta bejegyzéssel, várakozás nélkül - be
                    lehet jutni az ottani, szédítő hatalmú bányavállalati igazgatókhoz,
                    miniszterekhez, főhivatalnokokhoz. Nem úgy, mint azon a keserves Magyarországon!
                    S folytatta a levelet:</p>
				<p>A brakpani bányatelepre szegődvén el, elszakadtam Görgényi pajtástól is. Egyelőre
                    szegény, szürke, jelentéktelen ember vagyok még, dolgozom minden
                    erőfeszítésemmel, aknamunkát végzek, de előbb-utóbb el fog jönni az én időm!
                    Mert tudásban toronymagasan állok az itteni idegen bányászok felett. Erről
                    azonban most még - csitt!</p>
				<p>Tízezer főnyi lakosa lehet Brakpannak s takaros bányavároskának mondható: afrikai
                    stílusú villákkal van beépítve s minden villának csinos kertje van. Egyetlen
                    hosszú főutcája csupa üzlet s ebben az utcában szombat délutánonként annyi az
                    autó, amennyit odahaza nem látni az Andrássy-úton sem. Mert itt legfontosabb a
                    gépkocsi és a gramofon: minden egyéb csak azután következik. Nemzeti nyelv a
                    kaffer, amely azonban sohasem volt holland, illetve búr. Az itteni fehérek
                    igaz, hogy hollandus, azaz búr nyelven beszélnek, a kaffer nyelv azonban -
                    egészen más. Errefelé minden angol, búr és kaffer.</p>
				<p>Itt olyantájt sötétedik körülbelül, mint odahaza is, Magyarországon: a mostani
                    időben este nyolc körül s reggeli öt óra felé világosodik már. Nagyon sok és
                    nagyon szép errefelé az éneklőmadár, ezek a madarak szakadatlanul trilláznak,
                    fütyülnek és csattognak. Gólyát nem láttam eddig és hogy itt is költ-e, nem
                    tudom.</p>
				<p>Most jut eszembe, hogy éppen itt járt az angol trónörökös, a velszi herceg s
                    miután Afrika valamennyi kiválóságát meglátogatja, hihető, hogy nálam is le fog
                    vizitelni... De félre az ócska tréfákkal! E levelemmel egyidőben egy másik
                    levelet is írok Mártának, az én édes-kedves menyasszonyomnak.</p>
				<p>Az Istenért, vigyázzatok reá! Mert nélküle összeomolna az életem... Szeretettel
                    és hálával ölel mindnyájatokat bujdosó fiatok:</p>
				<p>
                   Gábor
                </p>
				<p>Erre a levélre titkolt szorongással néztek össze. Hiszen fél esztendeje volt
                    csaknem, hogy Afrika déli csúcsára ment ki Vatha Gábor s egyelőre semmi reménye
                    nem látszott, hogy utána mehetne egyszer Veér Márta is.</p>
				<p>Hallgattak hát. És vártak.</p>
				<p>Vártak közel két hónapig. És akkor egyszerre nagy ujjongás tört ki a Vatha- és
                    Veér-családban.</p>
				<p>Mert levél jött megint a bujdosó fiútól. Rövid volt a levél, ámde minden sora
                    örömhír. E szerint a fiatal és elszánt bányamérnök odahagyta eddigi kilátástalan
                    küszködése helyét s a legelőkelőbb búrföldi bányatársulathoz állt be, havi
                    negyven font fizetéssel. Még egy kis szerencse s Vatha Gábor a világ
                    legboldogabb embere lesz. Talán huszadszor olvasták már minden sorát:</p>
				<p>Itt úgy bánnak a mérnökökkel, mint urakkal szokás. Most mindennap negyedórát kell
                    utaznom vasúton, de azért továbbra is Brakpanban, ebben a kedves városkában
                    lakom. A viszontlátásra!</p>
				<p>Az utolsó szó Veér Mártának volt üzenet. És felsóhajtott rá a leány.</p>
				<p>Április vége felé járt ekkor s a vándormadarak mind visszaköltöztek már
                    Magyarország földjére. </p>
			</div>
			<div type="chapter">
				<head>10</head>
				<p>Eljött egyszer a nyár is!</p>
				<p>Veér Márta hazaérkezett a nagyszünidőre s most már ketten vigyáztak minden
                    mozdulatára. Vatha Lóránt egy júniusvégi napon így szólt László öccséhez, aki
                    szüleinél akarta kihúzni négyheti szabadságát:</p>
				<p>- Most kell lesnünk Márta minden szeme rebbenését, miután huzamosabb ideig marad
                    idehaza!</p>
				<p>- Tudom - bólintott rá a nyalka hadnagy. - Édesanyja sok mindent beszélhet neki
                    ennyi idő alatt.</p>
				<p>Fölösleges volt pedig minden aggodalmuk.</p>
				<p>Veér Márta, szegény, akkor már félig belefásult az egyforma napokba meg a
                    szünetlen reménykedésbe, édesanyja viszont meg volt győződve, hogy úgyis hiába
                    már minden. Vatha Gábor vagy végleg odavész Búrföldön, vagy visszajön esetleg s
                    itt veszi feleségül a leányát. De az afrikai esküvőből nem lesz már semmi!</p>
				<p>Nyár volt, tomboló nyár... Dél-Afrikára pedig ránehezült a tél.</p>
				<p>Ám a bányák mélyén bódító volt a hőség most is. És ebben a hőségben még egyre
                    emelgette a csákányt Vatha Gábor.</p>
				<p>Tizennegyedik hónapja küszködött már így s voltak pillanatai, amikor neki magának
                    is kétségei támadtak: érdemes-e még? Olyankor idegen barátai biztatták, hogy
                    csak sohasem lankadni: november elejére okvetlenül meg fogja kapni teljes
                    mérnöki fizetését s két-három hónappal reá itt lesz az az érte bánkódó kislány
                    is. S Vatha Gábor másnap reggel újból ezer-ezer méternyi mélységbe ereszkedett
                    alá s újból megmarkolta a csákányt. És ha olykor fáradni kezdett volna és egész
                    testében ömlött róla a veríték, szívszakadtan sóhajtott fel:</p>
				<p>- Márta... Kedves Márta...</p>
				<p>Magyarországon pedig alig emlékezett már reá valaki.</p>
				<p>Aközben Vatha László is visszautazott Sopronba s így Lóránt bátyjára hárult a
                    föladat, hogy a nagyszünidő további részében most már ő szórakoztassa és
                    ellenőrizze leendő sógornőjét. Erre azonban alig volt szükség többé...
                    Kevésszavú, megadó leány lett Veér Mártából, aki repesve várta vőlegénye minden
                    üzenetét a halálos messzeségből, de mert ígéreten és biztatáson kívül egyebet
                    nem kapott, minden levél után szótalanabbra vált. Csak olyankor enyhült meg
                    valamit, ha Vatha Lóránt nagyobb sétára vitte magával a budai hegyekbe. E
                    sétákon arról beszélgetett kicsinyke bújával, hogy egy esztendővel előbb
                    Gáborral bolyongták még be ezeket a helyeket. S egyszerre fölvágta a fejét:</p>
				<p>- Ha belepusztulok is, Lóránt, de örökké várni fogom a vőlegényemet!</p>
				<p>Vatha Lóránt hálásan pillantott a leányra:</p>
				<p>- Hidd el, kedves, jó vége lesz a dolognak... És ha egymáséi lesztek egyszer,
                    évekig rólatok fognak beszélni az emberek: egy magyar fiú iszonyú elszántságáról
                    és egy magyar leány nagy hűségéről... Mert a mai világban nemigen szokott
                    előfordulni többé olyan kitartás, mint a tiéd, Márta!</p>
				<p>A leány mintha nemigen figyelt volna vőlegénye bátyjára. Tünődözve lépdegélt
                    mellette (éppen a Kis-Svábhegynek jöttek alá), amikor hirtelenül fölrezzent s
                    gömbölyű két karját vágyakozva tárta ki a tündöklő augusztusi égboltnak:</p>
				<p>- Istenem, csak láthatnám egyszer még!... Nem törődném többet a világgal:
                    odavetném magamat eléje!</p>
				<p>Vatha Lóránt lefogta Veér Márta félkarját:</p>
				<p>- Légy eszednél: nem szabad így beszélni! Majd eljön egyszer az ideje
                    mindennek...</p>
				<p>A leány lehajtotta a fejét s nem szólt azontúl.</p>
				<p>Pedig igaza lett Vatha Lórántnak!</p>
				<p>Az idő már-már készült átlépni a szeptemberbe: édes nyárutói napok jártak. Vatha
                    Lóránt délelőttönként eljárogatott a hadbíróságra, ahol szolgálatot teljesített,
                    Veér Márta pedig csomagolt már, hogy újból elfoglalja állását Sopronban. S a
                    Vatha- és Veér-családon kívül alig beszélt már valaki Vatha Gáborról.</p>
				<p>Hanem akkor történt valami!</p>
				<p>Egy napon - augusztus huszonkilencedike volt éppen! - Vatha Lóránt lakásuk
                    kapuján lépett ki, hogy meglátogassa egyik barátját. Délután négy óra körül
                    lehetett, mikor a néptelen Királyhágó-utcára fordult ki s fölfelé nézett az
                    utcán. Fölnézett abba az irányba, merre a Fodor-utcának kellett lennie s úgy
                    tűnt föl neki ekkor, hogy egy leány siet lefelé lélekszakadtan s valami
                    papírlapot vagy levelet lobogtat a kezében.</p>
				<p>Vatha Lóránt megállt s várni kezdett.</p>
				<p>S egyszerre úgy rémlett neki a leány alakjáról, hogy az ő leendő kis sógornője
                    siet el-elfúlva, lefelé a Királyhágó-utcán, amire eléje indult a leánynak. Most
                    már Veér Márta is fölismerte őt s meglengetve feje fölött a papírlapot, csengő
                    hangon kiáltott már messziről:</p>
				<p>- Lóránt!... Lóránt!... Megyek Afrikába!</p>
				<p>Vatha Lóránt nem akart hinni a fülének. A leány akkor már hozzáért lihegve s nem
                    törődvén többet senkivel és semmivel, nyakába ugrott vőlegénye bátyjának s
                    nagyot csókolt az arcán. S akkor megint meglobogtatta maga fölött a levelet:</p>
				<p>- Megyek!... Megyek!...</p>
				<p>- Mikor? - mosolygott reá a fiatalember.</p>
				<p>A leány nekipirulva lihegett, két feszülő kis melle gyorsan járt:</p>
				<p>- Nem tudom, de most már biztos! Gyere mamáékhoz!</p>
				<p>S nem törődvén vele, hogy Vatha Lórántnak egyéb dolga is lehet, belekarolt, maga
                    után húzta, befelé a lakásnak. A lépcsőházban otthagyta aztán, előrepattant és
                    suhogó szoknyájában repesve szaladt fölfelé, a második emeletre. Amire Vatha
                    Lóránt lakásuk ebédlőjébe nyitott volna be, a leány ott állt Vatha papa és Vatha
                    mama között. Vatha bácsi meg-megsimogatta a leány haját:</p>
				<p>- Csillapodj, kisleányom, hiszen az egész úton szaladtál!</p>
				<p>- Jó, jó - lihegett Veér Márta. - Tessenek csak idefigyelni!</p>
				<p>Csak akkor értette meg Vatha Lóránt, miről is van szó voltaképpen. Arról volt
                    szó, hogy levél érkezett Gábor öccsétől, aki tudatta a menyasszonyával, hogy
                    legutóbb komoly beszéde volt a bányavállalat vezérigazgatójával. A vezérigazgató
                    kijelentette előtte, hogy magyar legény módjára állta ki a próbát s november
                    elsejétől kezdve havi hatvan font lesz a fizetése. Akkora összeg ez, hogy
                    gondtalanul megélhetnek belőle ketten. És folytatódott a levél:</p>
				<p>Tudatlak hát, kedves, hogy - mivel van már félrerakott pénzem is - én november
                    elsején villát bérelek a bányavároskában, a villát teljesen berendezem (végső
                    esetben előlegért folyamodom), tenéked tehát ne legyen egyéb gondod, minthogy
                    varrasd meg a menyasszonyi kelengyédet. Úgy gondolom, karácsony táján kell
                    útrakelned s január végén már itt lehetsz a karjaimban. Csak a Hamburgig szóló
                    vasúti költségről kell gondoskodnod, mert a Fokvárosig érvényes elsőosztályú
                    hajójegyet én idejében meg fogom küldeni neked. Soproni állásodat ne foglald el
                    többé... Ha tudnád, mennyire várlak!</p>
				<p>Vatha mamának hullani kezdtek a könnyei:</p>
				<p>- Istenem, milyen derék ember az az én fiam!</p>
				<p>Az öreg Vatha nem tudott mit mondani. El volt érzékenyülve.</p>
				<p>Akkorára Veér papa is megérkezett az élete párjával. És míg Veér mama alig tudta
                    takargatni bánatát, hogy rövidesen el kell szakadnia egyetlen leányától, Veér
                    bácsi lelkesen kiáltott fel:</p>
				<p>- Hát szép dolog ez, nem lehet tagadni. De az sem volt kiskutya, amikor a
                    Szandzsákban fordultam meg egyszer!</p>
				<p>És ekkor Veér Márta odaállt Vatha Lóránt elé:</p>
				<p>- Lóránt! Egy nagy-nagy kérésem lenne hozzád...</p>
				<p>- Tudom, mi az - méltatlankodott a fiatalember. - Utazzam Sopronba s ott
                    jelentsem be az intézet igazgatóságának, hogy ne számítsanak reád többé. Azért
                    kell pedig nekem utaznom, mert magad nem mersz jelentkezni!</p>
				<p>A leány komolyan rázta a fejét:</p>
				<p>- Nem egészen, Lóránt! Igaz, hogy félek, de mástól... Attól félek, hogy nem
                    eresztenének el. De mondd csak igazán: ugye, sok bajotok van velem?</p>
				<p>- Van! - bólintott rá a leendőbeli sógor, amire fölnevettek valamennyien.</p>
				<p>Ettől a naptól számítva sürgősen kezdett készülődni Veér Márta.</p>
				<p>Két varrónőt is beállítottak a fodorutcai sárgafalú villába s most már, hogy -
                    egész esztendeig tartott gyötrődés után - lélekben felszabadult a leány, régi
                    barátnői is mind sűrűbben keresték föl és segítettek neki. Jöttek aztán a
                    barátnők mamái is, akik megfelelő tanácsokkal szolgáltak a nagy tengeri útra
                    vonatkozóan, ámbár soha tengeren nem jártak.</p>
				<p>Múlt az idő.</p>
				<p>Mélyen benne voltak már a második őszben, mióta Vatha Gábor elhagyta Magyarország
                    földjét. Csodálatos ősz volt ez, amely sehogy sem akart búcsúzni. Ezer színben
                    lángoltak a budai hegyek, magaslatok, völgyek és távolabbi erdők. S olyan enyhe
                    volt az idő, hogy födetlen fejjel járt mindenki.</p>
				<p>Egy ilyen novembereleji délutánon Vatha Lóránt a Krisztinaváros irányába kísérte
                    Veér Mártát, ahol is vásárolni készült valamit a leány. Némi kerülővel indultak
                    meg, a délivasúti pályaudvarnak s Veér Márta azon sopánkodott éppen, mennyi bút
                    és gondot okozott már leendő két sógorának: Vatha Lászlót Sopronban keserítgette
                    gyakran, most pedig Vatha Lórántot fullasztja bele fülig a fölösleges teendőkbe.
                    Hiszen Vatha Lóránt kötelessége volt most utánajárni a kis sógornő minden
                    dolgának, amit is a legnagyobb szolgálatkészséggel vállalt: utánanézni, mikor és
                    melyik vonattal induljon majd a keleti pályaudvarról, neki volt kötelessége
                    beszerezni az összes szükséges iratokat, satöbbi, satöbbi. Csak egyre vártak
                    még: Vatha Gábor ama levelére, amelyben megküldi a hajójegyet s megírja a hajó
                    nevét is, amelyre föl kell szállni majd a menyasszonyának, hogy felesége legyen
                    végül a vőlegényének.</p>
				<p>Közel voltak már a délivasúti állomáshoz, amikor Veér Márta - úgy a könyökével -
                    megérintette Vatha Lórántot:</p>
				<p>- Jól tudom én, Lóránt, hogy sokszor vagyok a terhedre és ha elmegyek egyszer,
                    föl fogsz sóhajtani a megkönnyebbüléstől... No, valld be csak!</p>
				<p>- Tévedsz, kedves - mondta szinte ünnepi hangon a fiatalember. - Örülni fogok, ha
                    elindulsz végül, mert tudom, mennyire vár szegény öcsém. De föl is sóhajtok...
                    Márta, Márta, egytől-egyig szomorúak leszünk, ha itt fogsz hagyni bennünket!</p>
				<p>Hanem akkor rájuk kiáltott valaki, balkézről és felülről:</p>
				<p>- Hová, merre, Lóránt öcsém?</p>
				<p>Megálltak, fölnéztek s ugyanakkor hangos jókedvvel kiáltott vissza Vatha
                    Lóránt:</p>
				<p>- Egy kis dolgunk van a városban, Zsiga bácsi!</p>
				<p>Veér Márta viszont a zsebkendőjét lengette Babotsay Zsigmond felé, üdvözlet
                    gyanánt.</p>
				<p>Babotsay Zsigmond a vasúti állomással szemközti emelkedőn álldogált ezúttal is s
                    - a világ és az emberek bajaitól nem érintve - fesztelenül verdeste
                    pantallon-nadrágját egy vékony nádpálcával. Kalapjánál disznósörte volt
                    tapasztalható.</p>
				<p>Babotsay Zsigmond eközben lekiáltott másodszor is, ezúttal a leányhoz intézve
                    szavát:</p>
				<p>- Hallom, húgocskám, hogy hamarosan Afrikába indul, ahol is hitvese lesz az én
                    Gábor öcsémnek!</p>
				<p>- Leszek bizony, Zsiga bácsi!</p>
				<p>Babotsay Zsigmondnak ezekután egyetlen észrevétele volt mindössze:</p>
				<p>- Ahogy én ismerem magát, húgocskám, a zulukafferek hazájában nem lesz nagyobb
                    papucs az én Gábor öcsémnél!</p>
				<p>Veér Márta csengő hangon kacagott fel. És akkor kacagva kiáltottak vissza
                    ketten:</p>
				<p>- Isten áldja meg, Zsiga bácsi!</p>
				<p>Babotsay Zsigmond - válaszképpen - kalapja karimájához emelte vékony nádpálcáját.
                    Kissé szórakozottan.</p>
				<p>...Hanem az ősz is takarodni kezdett egyszer.</p>
				<p>November vége felé járt s havat hullattak a felhők. Egy ilyen napon megjött
                    Dél-Afrikából a levél, amelyet oly szívrepesve lesett hetek óta Veér Márta. A
                    levélben megjött az elsőosztályú hajójegy s Vatha Gábor értesítette benne a
                    menyasszonyát, hogy január harmincegyedik napján induljon el Budáról s ne is
                    álljon meg Hamburgig. Ott nyomban szálljon föl a Toledo nevű német hajóra, amely
                    Fokvárosig fogja vinni aztán.</p>
				<p>Én majd várni foglak a fokvárosi kikötőben, Galambom. Elsőosztályon, kényelmesen
                    fogsz utazni és ha igaz, február huszonhetedik napján a karjaimba zárhatlak.
                    Mert akkor fog befutni Fokvárosba a Toledo. Kedves szüleidet, akik az én szüleim
                    is, kérve kérem, kísérjenek el Hamburgig és csak akkor hagyjanak magadra, ha már
                    a hajón leszel... Istenem, de várlak!</p>
				<p>Még egy odavetett utóirat is volt a levélben: hogy lakásul kibérelt már egy
                    takaros villát a bányavároskában s most kezdi berendezni. És a leány, ahogy a
                    levél végére ért volna, felsóhajtott:</p>
				<p>- Nincs több ilyen vőlegény a világon!</p>
				<p>Alig két hónapja volt még hazai földön.</p>
				<p>S észrevétlenül megkezdte a búcsúzást Veér Márta. Fölkereste a barátnőit, akik
                    könnyesen ölelgették össze még egyszer, ám ezek a könnyek, amiatt hulltak
                    annyira, mert valamennyi barátnő szíve mélyéből irigyelte Veér Mártát. A
                    kelengyével is készen lett, amire elközelgett a karácsony. Közösben ülték meg a
                    Szent Estét s erre az estére természetesen Vatha László gyalogsági hadnagy úr is
                    hazanézett Sopronból. Ahogy találkozott volna a leánnyal, föllélekzett:</p>
				<p>- Hallom, rövidesen pakolsz, egyetlen kis sógornőm...</p>
				<p>- S te persze örülsz neki! - nézett rá kis szemrehányással a leány.</p>
				<p>A fiatal tiszt kötekedő kedvében volt:</p>
				<p>- Nem mondhatnám. Az azonban mélységes megnyugvással tölt el, hogy nem vagy már
                    Sopron városában. Mert azóta biztosan párbajoznom kellett volna miattad...
                    Hanem, hogy mennyi gondot okoztál nekem, amíg Sopronban voltál, hallod-e!</p>
			</div>
			<div type="chapter">
				<head>11</head>
				<p>Azalatt pedig valamennyien beléptünk az 1931-es esztendőbe.</p>
				<p>Hamar elfutott az a három hét s amire magára eszmélt volna Veér Márta, csomagolni
                    kellett az útra. Minden írása rendben volt, azért élt a világon Vatha Lóránt,
                    hogy rendbehozza őket.</p>
				<p>S itt volt egyszer a legutolsó nap is.</p>
				<p>Vatha Lóránt ezen a napon, délelőtt kilenc órakor táviratot adott föl
                    Dél-Afrikába, hogy ma indul el öccséhez a menyasszonya. Az utolsó negyedórában a
                    Veér-házban gyűltek össze mind, akik előtt kedves volt ez a messzi útra
                    készülődő teremtés. Ott simogatta Vatha papa, miközben Vatha mama
                    fel-felszipogott:</p>
				<p>- Csak vigyázz magadra, kisleányom és vigyázz a fiamra is! És legyetek
                    boldogok!</p>
				<p>Veér mama szótlan volt, nagyon szótlan, miközben Veér papa jókedvet igyekezett
                    erőszakolni magára. Mind-mind kimentek az állomásra s Veér Márta éppen a két
                    öccsétől búcsúzott nehezen, amikor eléje állt Vatha László hadnagy úr:</p>
				<p>- Csókolj meg, kis sógornőm!</p>
				<p>A leány átkarolta a fiatal tiszt nyakát s könny szökött a szemébe:</p>
				<p>- Laci, bocsáss meg, ha keserűséget okoztam volna neked valaha!</p>
				<p>- Bár okoznál minél többször, kedves! - mondta elfogódva Vatha László.</p>
				<p>Megölelte aztán Veér Márta Vatha papát és Vatha mamát, aki keservesen sírdogált.
                    És akkor (a legeslegutolsó pillanatban!) kijöttek összes leánypajtásai s
                    virágbaborították azt a fülkét, amelyben Veér Mártának kellett utaznia szülei
                    társaságában. Mert apja-anyja elkísérte Hamburgig.</p>
				<p>Megindult aztán a vonat s az ablakból sokáig lengette a zsebkendőjét Veér Márta
                    azok felé, akik a pályaudvar csarnokában maradtak vissza és kalapot, zsebkendőt,
                    sapkát lengettek utána.</p>
				<p>...Két nap mulva ott álltak hárman a hamburgi kikötőben. Közel a parthoz várt már
                    a hajó, a karcsú Toledo, amelynek Fokvárosig kellett mennie. Nem volt sok idő.
                    Miután a poggyászt felszállították a fedélzetre, Veér Márta is hajóraszállt a
                    szüleivel. Ott még egy utolsó, szívszakasztó búcsú következett.</p>
				<p>S akkor egyedül maradt vissza Veér Márta.</p>
				<p>Három óra mulva utolsót kongattak s a Toledo nekivágott a nyilt tengernek.
                    Távolodott, mindig távolodott az európai part, olyannak rémlett már csak, mint
                    egy halvány és keskeny ködsáv a tünedező messzeségben. Veér Márta ott állt,
                    megdőlve kissé a hajó korlátjának s az elmerülő Európát nézte. S amikor végleg
                    eltűnt előle az a partszegély, halk zokogásra fakadt.</p>
				<p> A híre is elveszett azontúl a leánynak, akit annyira szeretett mindenki.</p>
				<p>Rég megjött aközben Vatha Gábor választávirata, amelyben jelezte, hogy a hajó
                    érkezése előtt három nappal ott lesz a fokvárosi kikötőben, de azért levert és
                    nyugtalan volt mindenki. Mert baj érheti esetleg útközben Veér Mártát, egy leány
                    pedig mindig gyönge és tanácstalan.</p>
				<p>A Vatha- és Veér-családban olyan volt a hangulat, mintha gyászban ültek volna,
                    mialatt Sopronban Vatha László gyalogsági hadnagy gondolt gyakran a kis
                    sógornőjére. S úgylátszik, Veér Márta is gondolt kisebbik sógorára, mert a
                    harmadik héten levél érkezett a soproni kaszárnyába. A fiatal tiszt, amint
                    rápillantott volna az írásra, ujjongva kiáltott föl, mert ráismert a kis
                    sógornője feledhetetlen kézvonásaira. Keltezés - női szokás szerint - hiányzott
                    persze, annyit azonban meg tudott állapítani, hogy a Kanári-szigeteken adták föl
                    a levelet. Kapkodva vágta föl a borítékot s olvasni kezdett, amint következik
                    itten:</p>
				<p>Kedves Laci!</p>
				<p>Tehozzád intézem első soraimat az Óceánról, csekély kárpótlásul azért a
                    teméntelen bosszúságért, amelyet oly hosszú együttlétünk alatt okoztam neked
                    Sopronban. Ugye, nem haragszol már?</p>
				<p>Nem tudom elmondani neked, mily leírhatatlan volt a fájdalmam, amikor utolsó
                    búcsút kellett intenem felétek a Keleti-pályaudvaron. Másnap megnéztük Berlint s
                    nyomban tovább utaztunk Hamburgba. Anyuskáék feljöttek velem a Toledo hajóra,
                    melynek elsőosztályán utazom most Gáborhoz. Megnézték az egész hajót,
                    elhelyeztek kényelmes kabinomban minden poggyászommal együtt, akkorára azonban
                    föl is hangzott a gongütés, mely a válást jelentette.</p>
				<p>Laci! Laci! Rettenetes volt az, amikor el kellett szakadnom a szüleimtől! Azt
                    hittem, meghalok.</p>
				<p>Abban a pillanatban felhangzott a hajón egy tengerészdal, melynek rövid tartalma
                    az, hogy messzi útra indulok mostan, de vissza fogok térni ismét, mert visszahoz
                    az Isten. Lassú ingassál megindult a hajó... Ott álltam a korlátnál, a partról
                    apám-anyám integetett utánam a zsebkendőjével... Ott álltam a hajó korlátjánál
                    akkor is, amikor szüleim rég eltűntek már előlem, eltűnt az európai part is. Azt
                    hittem, a szívem fog meghasadni.</p>
				<p>Egyedül voltam a tengeren.</p>
				<p>De nemsokáig kellett éreznem elhagyatottságomat.</p>
				<p>Mert a hajón, amelyen százharminc utas számára van hely, ezidőszerint azonban
                    mindössze harminchárom férfi és nő utazik rajta, rövidesen híre futott, hogy
                    egy magyar leány igyekszik Afrikában élő vőlegényéhez, egy-kettőre fölfedeztek s
                    azóta szeretettel és rajongással vesz körül mindenki. A hajó kapitányának pedig
                    annyi gondja van reám mintha csak a leánya lennék. Istenem, mennyire hálás
                    vagyok a drága vőlegényem iránt, hogy ilyen fejedelmi utazást biztosított
                    számomra!</p>
				<p>Kabin, folyosó, termek: mind-mind süppedő szőnyeg itten. És virág, sok-sok virág!
                    Az ételek pompásak...</p>
				<p>Először Rotterdamban, azután Antwerpenben kötöttünk ki s harmadik megállónk
                    Southampton volt Angliában. Ezzel végleg búcsút mondtunk Európának... A La
                    Manche-csatorna és a Biscayai-öböl nyugtalan volt, mint rendesen, én azonban
                    bírtam a vihart s élveztem a hajó dobálását. Most, hogy közeledünk a
                    Kanári-szigetek felé, valamennyien fehér ruhában járunk már. Mindenki szeret és
                    becéz, de azért, ha esténként félrevonulok kabinomba, hogy álomra hajtsam
                    fejemet, mindíg sírok egy kicsit. Könnyeim szólnak tinektek is, akiket - Isten
                    tudja, mennyi időre? - el kellett hagynom, de szólnak az örömnek is, hogy
                    keserves másfél esztendő után viszontlátom vőlegényemet, akinek halálig hű
                    felesége leszek... Istenem, de várhat már szegény!</p>
				<p>Amikor megkapod ezt a levelemet, én túl leszek már az Egyenlítőn s közeledni
                    fogok Fokváros felé. Gondoljatok sokszor kettőnkre, akik határtalan szeretettel
                    ölelünk át gondolatban mindnyájatokat. Isten veled! Csókol kis sógornőd:</p>
				<p>
                   Márta
                </p>
				<p>Vatha László még abban az órában ajánlva adta föl a levelet Veér mama címére. Ez
                    a levél nagy megnyugvást keltett Budán, mindkét családban. Ezzel szinte
                    egyidőben egy másik levél is jött Dél-Afrikából, Vatha Gábortól. Közölte az
                    öregekkel, hogy a Toledo hajó csakugyan február huszonhetedik napján fog befutni
                    a fokvárosi kikötőbe: kilenckor száll partra Márta s tizenegyre meglesz az
                    esküvőjük. Akkor majd táviratot adnak föl, mint férj-feleség.</p>
				<p> Most pedig végéhez közeledünk Veér Márta és Vatha Gábor történetének.</p>
				<p>A fiatal bányamérnök, miután lakást, berendezést rég elintézett, mégegyszer és
                    utoljára napvilágra jött fel a bányából, megmosdott, kiöltözött, rendbeszedte
                    magát s három nappal előbb Fokvárosba utazott le, mintsem a Toledo hajónak
                    kellett volna megérkeznie a kikötőbe. Kétheti szabadságot kapott az
                    igazgatóságtól. És az egykori magyar futóbajnok, aki embertelen erőfeszítésével
                    ekkorára megalapozta szerencséjét Dél-Afrikában, most az egyszer nem lelte
                    helyét idegtépő izgatottságában.</p>
				<p>Három napig nem mozdult a kikötőből, ahol azt a felvilágosítást kapta, hogy
                    messze-messze jár még a fehér hajó, mely a menyasszonyát hozza. A mólón
                    járkálgatott Vatha Gábor, ott lehetett látni a huszonhetedikére forduló éjszakán
                    át is. Éjfél elmúlhatott, mikor a tenger messzi peremén fénypontok bukkantak ki
                    a mélyből. A kikötő egyik tisztje azt mondta neki:</p>
				<p>- Ott jön a Toledo!</p>
				<p>Vatha Gábor nem aludt ezen az éjszakán, ahelyett nyugtalanul sétálgatott föl és
                    alá a mólón. A gondolatra, hogy már néhány órán belül karjaiba zárhatja a
                    menyasszonyát, megremegett s forróság csapott a fejébe.</p>
				<p>Hajnaltájt a fehér hajó megközelítette a kikötőt s talán kétszáz lépésre vetett
                    horgonyt a móló végétől. Vatha Gábor mozdulatlanul állt a móló végében. Szemét
                    nem tudta levenni a hajóról, amelyen nagy csönd hallgatott. Mindenki aludt még a
                    kabinokban. Amikor azonban északkeletről kibújt volna a nap, küllőit
                    szétterítette az égbolton s rátűzött a város mögött oromló, fantasztikus
                    alakzatú Táblahegyre, hirtelen egy karcsú leányt vett észre, a hajó korlátjának
                    támaszkodva. S Vatha Gábor felkiáltott:</p>
				<p>- Márta!</p>
				<p>Veér Márta szótlanul, esengve tárta feléje a két karját, mintha imádkozott volna.
                    Vagy mintha hozzá akart volna szállani.</p>
				<p>Ezek után kevés mondanivalónk maradt csak.</p>
				<p>Délelőtt kilenckor partralépett Veér Márta s könnyharmatos lett a szeme, amikor
                    megpillantotta feléjesiető vőlegényét. Megölelték, megcsókolták egymást.
                    Hosszan.</p>
				<p>- Megjöttem hát én is - mondta könnyes arccal a leány.</p>
				<p>Vatha Gábor csillapítgatni kezdte:</p>
				<p>- Köszönöm ezt néked, kedves.</p>
				<p>Poggyászával együtt szállóba vitte a menyasszonyát s bevezette a részére kijelölt
                    szobába. Másfél órán belül esküvőhöz öltözött át Veér Márta s mikor bekopogott
                    hozzá a vőlegénye, tiszta fehérben állt előtte a leány, akiért annyi szenvedést
                    kellett kiállania.</p>
				<p>- Mehetünk, kedves - karolt bele Vatha Gábor. - Egyik tanúnk az itteni
                    lapszerkesztő lesz, másik tanúnk egy női alkalmazottja ugyanannak a
                    szerkesztőnek.</p>
				<p>Tizenegy órakor összeadta őket egy olasz pap, miközben el is könnyezte magát Veér
                    Márta. Apjára-anyjára gondolt, akik oly messze voltak tőle e pillanatban. Onnan
                    a postára mentek, sürgős táviratot adtak föl szüleik címére. Aztán a szállójuk
                    felé indultak. Kéz a kézben.</p>
				<p>Ebéd után Vatha Gábor, mint alig három órás férj, szobájába kísérte a
                    leány-feleségét. Veér Márta föllélekzett:</p>
				<p>- Ledűlnék keveset, Gábor. Egész éjjel nem hunytam le a szememet.</p>
				<p>- Én sem - felelte szórakozottan az újdonsült férj. - Én addig talán a szobámba
                    megyek át...</p>
				<p>Az afrikai menyecske itt elakadt, majd félénken nézett a férjére:</p>
				<p>- Olyan egyedül vagyok ebben az idegenségben... Maradj velem, édes uram!</p>
				<p>S lángragyúlt arccal fordult el. Félig.</p>
				<p> Fokvárosban olyan idő volt e napon, mint augusztus végén szokott lenni nálunk.
                    Budán ugyanakkor nagy pelyhekben hullt a hó.</p>
				<p>Február huszonhetedik napjának délutánján Vatháéknál gyűltek össze a közelebbi
                    rokonok, uzsonnára. Vatha László maga a főpostán strázsált eközben, lesve a
                    Dél-Afrikából érkező sürgős táviratra. Hat óra lehetett, amire kézhezkapta
                    ujjongva. Ennyi volt benne:</p>
				<p>Tizenegykor megesküdtünk. Csókoljuk a kezeteket! Márta, Gábor.</p>
				<p>Fél órán belül Vatha László berontott az ebédlőbe s izgatottan szólt az
                    ajtóban:</p>
				<p>- Itt a távirat!</p>
				<p>Egytől-egyig elérzékenyültek. Mert eszükbe jutott, hogy menyasszony-vőlegény soha
                    talán még olyan próbát nem állt ki, mint Veér Márta és Vatha Gábor.</p>
				<p>...Ugyanakkor a délivasúti pályaudvar fölötti emelkedő tetőpontján ott állt
                    Babotsay Zsigmond. Hullt a hó s Babotsay Zsigmond már-már beleveszett a
                    hóhullásba. A pelyhek kavargásában nem látta már a Vérmezőt, ahelyett hókucsma
                    rakódott a kalapjára s hócsomók feküdtek a két vállán is. Alig negyedórával
                    előbb sietett el a lakásuk felé Vatha Lóránt, akitől megtudta a nagy újságot. És
                    Babotsay Zsigmondnak megsajdult a szíve, mert rájött ekkor, hogy tovább ez nem
                    mehet így. Korosodik, egyre korosodik, asszony nélkül pedig dohányüledéket nem
                    ér az élet.</p>
				<p>S felsóhajtott maga elé:</p>
				<p>- Meg kéne házasodni...</p>
				<p> Néhány nappal később, verőfényes délután Vatha Gábor és fiatal felesége ott
                    álltak Fokváros fölött, alacsony halmon, ahol meg akartak pihenni kissé
                    napsugaras csatangolásaik során. Fáradtaknak látszottak mind a ketten.
                    Gomolyfellegek pihentek a tenger fölött, észak felé azonban mennyei kékségben
                    tündöklött az ég.</p>
				<p>Szorosan az urához simulva állt ott Veér Márta, ura vállára hajtva le a fejét. A
                    szeme zavaros volt. Vatha Gábor ugyanakkor átölelve tartotta félkarjával a
                    csinos afrikai menyecskét.</p>
				<p>Szerelmesen hajoltak össze és észak felé néztek.</p>
				<p>Mert vadmadarak oszlopai szálltak észak felé. Mentek-mentek lankadatlanul s Veér
                    Márta maga elé suttogott:</p>
				<p>- Talán Magyarország felé sietnek, hol most kezd fakadozni a tavasz...
                    Istenem!</p>
				<p>Férje nem szólt vissza, mintha nem tudott volna a meghatottságtól. Mert távoli
                    hazájára gondolt. Szikrázott a nap, gomolyfellegek álltak az Óceán fölött s ők
                    ketten átölelve tartották egymást. A madarak pedig szálltak...</p>
				<p>Észak felé, mindig észak felé.</p>
			</div>
		</body>
	</text>
</TEI>