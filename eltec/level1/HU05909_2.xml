<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05909_2" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Két nyár</title>
				<author ref="viaf:19708135">Kaffka Margit (1880-1918)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">17546</measure>
				<measure unit="pages">30</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Két nyár</title>
					<date>2008-04-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05900/05909/"/>
					<respStmt>
						<resp>Original Electronic Edition</resp>
						<name>Kiss András</name>
						<name>Szever Pál</name>
						<name>Varga Mónika</name>
					</respStmt>
				</bibl>
				<bibl type="printSource">
					<title>Kaffka Margit regényei</title>
					<author>Kaffka Margit</author>
					<pubPlace>Budapest</pubPlace>
					<publisher> Szépirod. Kiadó</publisher>
					<date>1968</date>
					<ref target="https://mek.oszk.hu/05900/05909/"/>
				</bibl>
				<bibl type="firstEdition">
					<title>Két nyár</title>
					<author>Kaffka Margit</author>
					<date>1916</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-26"/>
		</revisionDesc>
	</teiHeader>
	<text>
		<body>
			<div>
				<head>1</head>
				<p>Kába, kis, félmosolyú verőfény ült a házfalakon, kopottas félszeg februári
                    tavasz-intelem; tán maga is röstellte itt kicsit az embereket bolondítani!
                    Hisznek-e neki megint; mit hozhat a május, a nyár? Kinek van kertje, fája,
                    vetése, nyaralója a Hiúz utcában; mely Budán van bár, de úgy körülépült házzal,
                    sikátorral az utolsó időben? Mikor Vitoriszék beköltöztek, most négy esztendeje
                    a huszonegybe, az utcai pincébe - még füves zöld telek volt szemközt; és az
                    olyan vékony jószág, mint Vitoriszné, átbújhatott a kerítés-léceken vadvirágot
                    szedni egy csorba tejesbögrébe. Most már sötét a pince a két nagy bérháztól, de
                    mit csináljon az ember? Nagy helyiség, száraz, és nem stájgeroltak!</p>
				<p>Erre gondol Veron, és a két, barna, száraz karja szaporán tereget. - Igen, muszáj
                    valami vidítóat gondolni ilyenkor: a házbérről, amely már fizetve, a ruháról,
                    ami holnapra szárad, a szomszéd pucerájról, mely megbukott hálistennek; a
                    letudott adósságról s az uráról, hogy most megint munkába áll. - Ilyen
                    mindenféle rendeset, mert az ember néha úgy elszomorodik; csak idegességtől kész
                    volna lúgot inni. Ha tavasz kezdődik, mindig is ilyen furcsa változós! - Tavaly
                    azt mondta ilyentájt az urának: “Te, meglátod, hogy egyszer én csak megindulok
                    menni, és megyek és mind futok, amíg látok!” De tavaly rosszabb volt, mert
                    betegeskedett, klinikára járt, meg Károly kezdett a sörivásra szokni, sok vitába
                    voltak egymással ezen. Most már egyre tisztul az életük, az adósság levan, új
                    házaktól is mindig hoznak ruhát. “Vivát Gáribáldi!” - szerette volna kiáltani,
                    mint apja, a néhai falusi asztalos szokta, ha jól ment a munka, vagy beszopott
                    kicsit. De nem, még kinevetné az ura odabenn az alkóvban!</p>
				<p>- Károly, te! Tudod, hogy az a csendőrtiszt is ideküldi a ruhát a
                    huszonhétből?</p>
				<p>- Melyik? - hangzott az U-alakú helyiség egyik fülkéjéből, a zilált ágyról, egy
                    ásításba nyúlt hang. - Az, aki a doktornénál szobaúr?</p>
				<p>- Az. A doktorné új cselédje megszólított. Nagyon szíves nő!</p>
				<p>- Az a bukjel-frizurás?</p>
				<p>- Bukjel... na nézd-a? Hát más nem megfésülködik, hát én nem? - és mosolyogva
                    csillogtatta meg a hollósötét hajába oly bőven tűzött üveggyémánt csatokat,
                    fülönfüggőt.</p>
				<p>- De olyan csuszpájzsos-tál képe van hozzá!</p>
				<p>- Na, nézze meg az ember a kis gusztusodat! - nevetett az asszony, és kis szemei,
                    a fényes, fekete cseresznyemagvak felragyogtak. Tetszett neki, hogy a telt arcú
                    nőket nem kedveli az embere! Ő maga sovány volt, sötét bőrű, s a Hiúz utca
                    összes pincelakói hitványnak mondták; de a doktorné, akinek mosott, sokszor
                    dicsérgette: “Milyen cárt maga, Vitoriszné! Milyen csepp keze-lába van! Mint egy
                    hercegnőnek!” És Vitoriszné ilyenkor mindig elmondta, hogy az apja taníttatni
                    akarta őt, képezdébe járatni (mint legkisebbet, mert jó feje volt), de meghalt,
                    mielőtt tehette volna.</p>
				<p>Vitorisz úr, a női kalapos, az ágyon hevert; ki akarta még urizálni magát
                    utoljára, mielőtt egy új Király utcai gyárban, holnap munkába lép. Csinos ember
                    volt és magára tartó. A ruhát tisztán és alig gyűrve tudta viselni, barna haját
                    oldalt kefélte, másodnaponként maga borotválkozott, és kis, angol bajuszt nyírt
                    az orra alatt. Ha így, mikor nem volt munkában, együtt hívták őket valahová
                    padlót kefélni - (Vitorisz korcsolyázva lejtett a kefén, s az asszonyra csak a
                    könnyebb munkát, törülgetést hagyta), olyankor mindig pénzben alkudták az
                    ebédet, s egy kis kocsmába mentek együtt. Károly udvariasan lesegítette a
                    feleségéről az ócskán vett kis kabátot, vizet töltött a poharába és megkérdezte:
                    “Mit parancsolsz, kérlek?” De nemcsak mások előtt, maguk közt is így szólt
                    hozzá: “Kérlek szépen!” és nagyon szerette ezt a szót használni: “korrekt”; de
                    egy r-rel ejtve, így: “korekt”. A népszálló könyvtárából sokszor hozott haza
                    könyveket, gondosan újságpapirosba fedte őket, és felolvasott Veronnak
                    esténkint. Sokszor elbeszélgettek, elokoskodtak együtt a világ minden dolgáról.
                    Vitoriszné nagyon jól tudta hát, miért tűri el urának némely pénzbeli
                    könnyedségét, meg hogy nincs maradása sokáig egy-egy helyen, gyárban; elunja.
                    “Kell az embernek egy kis szünet, egy kis változás!” - mondta ilyenkor.</p>
				<p>És mert gyermektelenek voltak, nem kerültek nagy bajba ilyenkor. Károly szívesen
                    liferálta egy utazó táskában a mosott ruhát; néha új kuncsaftot is szerzett; a
                    megjelenése imponált mindenütt. És a kis asszony oly életrevaló - a jég hátán is
                    megélt volna! Szimatolt a zálogházak körül, megvette pár hatosért a hiénák
                    otthagyta holmit, szövetet, csipkevégeket; majd galandot, cérnát, kilószámra
                    gombostűt hamisan bukó kis üzletekből; Vitorisz kis táskába rakta a holmit, és
                    házalt vele varrónőknél, ismerős úrinőknél. A szövetfélét a szomszédos házak
                    finomabb cselédsége kapkodta szét blúznak, kötőnek; mindig nyertek jó pár
                    koronát. És ha egy-két hónapig így elvolt, rendesen lelt egy új gyárat, új
                    munkát Vitorisz; finoman dolgozott, de mire megösmerték, megszerették, ő unta
                    meg újra. - Igen, igen, de ha gyerek volna! - sóhajtott az asszony néha; de
                    ilyenkor mindig esett néhány éles szó köztük, hát inkább ő hallgatott el. Mert
                    Vitorisz, legalábbis egész életén át úgy mutatta - nagyon vágyott volna arra a
                    gyerekre. Mikor összeköltöztek is a pár évvel idősebb asszonnyal, mindig azt
                    hajtogatta: “Ha úgy leszel kedves, rögtön megesküszünk!” Nem lett úgy, de Veron
                    tudta, hogy az ember szereti. Apja, az özvegy asztalos még húszesztendős korában
                    kiátkozta, mikor egy gépésszel megszökött a faluból. Három évig küszködött
                    avval, halva szülte a gyerekeit, aztán egy özvegy hivatalnoknál volt gazdasszony
                    húsz koronáért meg szerelemért; amikor megismerte, okos asszonyítélettel magához
                    valónak találta, és ügyesen magához kapcsolta ezt a Károlyt. A családja tartotta
                    a haragot. De meghalt az asztalos, osztoztak; s a csaknem kétezer koronácska
                    örökségből elsőnek az anyakönyvvezetőt fizették, meg egy kis lagzit. Csak a
                    világ kedvéért! - mondta a kalapos. A pénzből saját mosodát nyitottak; egy év
                    alatt elúszott rajta majd mindenük; a maradékot felette az asszony
                    betegeskedése, mert még a gépész idejéből hozott egy kis bajt, amiatt nem lett
                    több gyerek. De Vitorisszal jóban-rosszban megvoltak mostanig, Veron sok
                    úriasszonyt ismert, nagy intimitásán, a szennyes ruháján keresztül; s ahová
                    bejáratos volt, elbizalmaskodtak vele, elmondták minden bajukat. De fürdőszoba,
                    cseléd, harminc koronás blúzok gondolata sohasem zavarta; oly távol volt
                    becsvágyától és körétől, mint azoknak az úrinőknek egy földszinti páholybérlet
                    az operában, vagy hogy udvarmesterük legyen. Veron sokszor főzött finomabban az
                    urának, mint azok mindenesei kotyvasztanak, s ha nyáron - mert az énekes színész
                    úrra is mosott - két erkélyszéket kaptak a színkörbe; a Veron háromkoronás
                    csipkesálat dobott frizurás fejére, és Károly húszért csokoládét hozott felvonás
                    közben; majd előadás után egy kis kávéházba mentek, pikolót ittak, és
                    vicclapokat néztek... ó igen, ilyenkor a környezetüknél, a valónál finomabb, magasabb élet illúzióiba ringatták magukat; csak egy
                    fokkal, igaz, de ez rendszerint elég! Együtt nézték le a buta házmestert, a
                    durva pucerájost meg az iszákos péket; de vigyáztak, hogy a szomszédsággal
                    külszínre nyájas viszonyban maradjanak. Önkéntelenül tisztelték őket; urazta,
                    asszonyozta még a fűszeres is; de villamoson, ligetben néha így szóltak
                    idegenek: “Nagysád kérem, húzza arrébb a ruháját! Pardon, nagysád!” És a kalapos
                    megszoktatta Veront, hogy ne is érezze különösen megtisztelve magát
                    ettől...</p>
				<p>- Veron, kérlek, még nem vagy készen? - Gyere már, pihenj meg egy kicsit!</p>
				<p>Az asszony friss mozdulattal csattantotta fel a villanykörtét, mely zöld zsinóron
                    lógott a helyiség közepén. A világítás megszokott enyhesége kizárta a változó
                    színű alkonyborulatot, az oktalan levertséget; meleg vidámság rebbent az
                    asszonyka szívébe és odaadó nagy hála egyszerre. Lám, az ura így szól hozzá!...
                    Goromba nem volt soha életében, csak néha furcsán csúfondáros, és olyankor az
                    asszony mindig zavarba jött, elveszett, elidegenült; mintha egyszerre
                    elszakította volna a másik az összetartozás, szolidaritás szálait. “Húzd fel,
                    kérlek, azokat a mágnás-cipőket!” “Jaj, de bűbájos vagy!” “Grófnő, töröld meg az
                    orrod!” Ilyenekkel mindig könnyen fölébe kerülhetett. De ma jókedvében volt
                    Károly; ilyenkor szép estéik szoktak lenni.</p>
				<p>- Tudod mit, fiam - lelkendezett felé -, összetakarítok még itt egy kicsit, most
                    kedvem jött! Vidd át addig a Korona utcába ezt a pár inget; a pénzből meg, úgyse
                    sok, vehetnél parizert a téren, meg húszér teát, húszér rumot; kockacukor van is
                    még! Jó?...</p>
				<p>Aggódva, kérdve nézett felé. “Hej, haj!” - tápászkodott fel az ember, de nem volt
                    ellenére a dolog. Jó barátok voltak, meg tudtak egyezni.</p>
				<p>- Kis üveget vigyél a rumnak - szólt utána Veron, és még abban a pillanatban
                    frissen, repesőn, szívós kis teste minden energiájával, feszült ideges
                    életörömével dolgozni kezdett.</p>
				<p>Meglepetést akart. Múlt héten költözésben segített valahol; két ócska törökös
                    párnaforma székkel nem tudtak mit csinálni, a cselédszobába se fért; handlénak
                    nem kell az ilyen, még a szemetes se ingyért viszi ki. De tudták, hogy Veron
                    mindent elfogad, tört üvegcserépnek, ócskavasnak örül: “Majd jó lesz valamire!”
                    - s mint egy zsibárus bolt, olyan a lakása. Majd megszakadt, míg elcipelte a két
                    ülőkét, és hazárdul kacérkodott a villamoskalauzzal, hogy fölvegye velük. Az ágy
                    alá dugta Károly elől. Kapott egy rongyos szőnyeget is, azt most elterítette a
                    tisztábbik fülkében, rá a két széket, aztán a díványt vonszolta oda, melyet a
                    poloskák miatt dobtak ki a házban, de ő kitisztálta. Új bútora nemigen volt,
                    arra mindig sajnált. Középre húzta a kis szapuló-széket, és beterítette
                    asztalként, valakinek a mosásba adott kávésabroszával. “Na, csitt, csitt!” -
                    vigasztalt meg két vinnyogó kölyökkutyát egy kosárban. Két pár csésze került,
                    ahány darab, annyiféle - egy csorba teásibrik kék bádogfedővel. A villanykörte
                    csomóba kötött zsinórját megoldozta és kihúzta odáig, kampósszeget vert a falba,
                    hogy megakassza, aztán tűzre tett, megnézte művét és mosolygott: “Igazi török
                    szoba!” Lihegve szaladt át a boltba tíz Duna-cigarettáért; odarakta csinosan egy
                    néhai szappantartó üres aljába, gyufát mellé. Végre megmosta a kezét, megnézte
                    pillanatra parányi tükördarabban a haját; az rendben volt a
                    gyémántüveg-csatokkal; - aztán egy mozdulattal levetette dolgozó rongyait, és
                    előkotorta a pongyolát. Igazi pongyola volt ez, japánujjú, sárga, mutatós, olcsó
                    kreppszövetből; különösen adakozó percében ajándékozta egy nagysága.</p>
				<p>Abban a pillanatban, mikor a kiszellőzött lakást be akarta zárni, nagysoppos,
                    szőke, női fej jelent meg fölötte az ajtóban.</p>
				<p>- Hoztam már én is a kutyuskának egy kis csontot! - szólt be nyálasan az özvegy
                    doktorné cselédje. - A mi vicink mesélte, hogy milyen jószívű az asszonyság;
                    minden nyomorék kutyust, cicust felszed az utcán, itt ápolgatja! Én is szeretem
                    az állatot!</p>
				<p>- Igen szépen köszönöm! - felelt Veron, és elpirult. Imponált neki az új nő! Még
                    csak harmadnapja jött a Hiúz utcába, s közbámulatra egyfogatú kocsin, az óriás
                    zöld ládájával, melyen oly sok volt a nyomtatott, idegen nyelvű vámcédula:
                    “American”. S a vici mesélte a fűszeresnél, hogy tegnap kalapban,
                    cérnakesztyűben ment a csarnokba; karján nagy viaszosvászon táska. S Veron
                    mindjárt rokonszenvezett a fehér bőrű, szőke nővel, ki hímzett fehér blúzában,
                    telt mellével, ünnepien frissnek, virulónak látszott neki. S e percben örült,
                    hogy elég világos van még kinn, s a leány jól láthatja az ajtóból az ő hosszú
                    sárga pongyoláját a bársony gallérral.</p>
				<p>- Hát mikor hozzam el a hadnagy ruháját, asszonyság kedves?</p>
				<p>- Ó, kérem, akármikor! Mindjárt is, ha tetszik! - kiáltott Veron mohón.</p>
				<p>- Igen? Akkor leszaladok vele este! Az asszonyom színházba megy úgyis, magam
                    leszek!</p>
				<p>- Legyen szerencsénk egy kis teára! - felelt Veron, és újra belepirult, hogy
                    ilyen jól meglelte a kifejezést. Észrevette, hogy “az asszonyom” szót sietve,
                    elmosva, kis ajkbiggyesztéssel ejtette a leány. Ez tetszett neki, és valóságos
                    becsvágyat érzett az után, hogy ő is “imponáljon” a másiknak.</p>
				<p>A leány világos körvonalú alakja ott állt még egy percig a pinceküszöbön,
                    lemosolygott rá a homályból, aztán nyájas, csengő szóval szabadkozva köszönt el.
                    “Milyen barátságos nő!” - gondolta Veron már-már egészen meghódítva.</p>
				<p> - Füstölt nyelvet is hoztam, kérlek! Nem baj? - kiáltott be Károly előre.</p>
				<p>- Nem, nem! - mosolygott a szemébe Veron, és legyintett, hogy semmi az, nem
                    krajcároskodik ő! - Gyere csak, ülj le, mindjárt forr a teavíz! Estet is hoztál?</p>
				<p>- Na nézd el! - állt meg a férfi a fülke bejárójánál. - De milyen jó ízlésed van
                    neked!</p>
				<p>Veron lihegve nevetett örömében.</p>
				<p>- Na lám, igazi török szoba! És cigaretta, tea... és ez a te érdekes
                    slafrokod!</p>
				<p>- Dívány, szőnyeg, csészék! - folytatta Veron, és sorba végigsimított mindenen a
                    tenyerével.</p>
				<p>- De milyen hamar csináltad, mint egy boszorkány! Nem lovagolsz te néha seprűn
                    éjszaka?</p>
				<p>Veron megrettent, hogy megint csúfolódni akar; de Károly szíves örömmel ült
                    mellé. Leforrázták a kis aszúfüvet, lassan kitöltötték, lassan kavargatták,
                    szürcsölték nagy pihenőkkel, nézdegélvén közben magukat, egymást s a kis
                    illúziókat. A sárga kimonó szép ráncokban folyta körül a Veron keskeny csípőit,
                    aprós, gyerekes mellét. “Na lám, hogy illik mindez hozzájuk! Hát ezt művelik,
                    ezt tudják az urak! De nagy vicc!”... Vitorisz kibontotta az újságot. Feszültség a külpolitikában... A légyott... A szerb pátriárka
                        síremléke... Öngyilkos rikkancsfiú... olvasta végig a címeket.</p>
				<p>A pinceajtón hangosan kopogtak. - Kinn tágasabb! - súgta Károly. - Légy finom
                    hozzá! - súgta a nő. - Tessék, tessék erre fáradni, kisasszony! - A kisasszony
                    arra fáradt, tapogatózva a homályos helyiségen át. - Na tessék! Milyen érdekesen
                    ülnek itt! Na nézze meg az ember! - nevetett a leány. - Igazi törökök! - A
                    “kelet”-ről összekapkodott képzeteik zagyvaságában mindent e néven hívtak. -
                    Hová tegyem a szennyest?</p>
				<p>- Tessen csak ledobni akárhová! És foglaljon helyet nálunk!</p>
				<p>- Á, nem zavarom, ha jól érzik magukat! - állt meg, mintha habozna a leány. -
                    Vitorisz úr olvasni akart!</p>
				<p>- Semmi, úgyis olyan üresek most az újságok! - adta meg magát a férfi is. -
                    Tessék csak leülni! - Veron a maga csészéjét átöblítette a vendégnek, ő egy
                    pléhcsuprot vett elő, mert több findzsa nem volt. - Tegyél még hozzá, hogy erős
                    legyen! - biztatta az ura, mikor újra forrázott; a zsírfoltos, sárga pongyola
                    kis uszályát maga után húzkodva a tűzhely körül, a hamuban. Most már a férfi is
                    örült, hogy idegen tanúja van az ő kényelmes, szőnyeges, teás, otthoni
                    életüknek. A nagyfrizurás leány mosolygott; szép, fehér fogsora látszott, telt
                    állán két gödröcske támadt ilyenkor. Egyébként igen egyszerű, nagy arca volt;
                    tömött galambbegy nyaka kiduzzadt a fehér, stikkelt blúzból; fújtarany
                    lóherelevelet viselt ezüst láncon. Károly rápillantott jól felfűzött keblére:
                    de a bőre szagát, ahogy a közelébe leült: kissé erősnek érezte és nem
                    kellemesnek. A leány kiitta a teát, egy galuskává gyúrt zsebkendőben megtörülte
                    a száját, és bőrféle ridikülből csipkehorgolást vett elő.</p>
				<p>- Jaj de szép! Mire lesz?</p>
				<p>- Bugyogóra. Szeretem a kézimunkát, tudok mindenfélét. Bár itt nemigen ér rá az
                    ember a szolgálatban.</p>
				<p>- Igaz, hogy Amerikában annyival jobbak a viszonyok? - érdeklődött Vitorisz
                    udvariasan.</p>
				<p>- Ó, Amerikában húsz dollárt is megadnak egy jó szakácsnőnek; de szobalány is -
                    én az voltam - megkap tizenkét-tizennégyet. És szép szoba, szombattól hétfőig
                    kimenő, fogadó délután. A liften felhoznak mindent: fűszeres, mészáros,
                    zöldséges, pék; minden van a házban, csak le kell telefonálni. Persze, ott nem
                    tart cselédet minden rongyos hivatalnok meg doktor; csak a nagyon pénzes népek.
                    Az ember ott nem kutya; elvégzi a kialkudott dolgát, aztán kézimunkázhat.
                    Végszámra horgoltam keskeny ingrevalót két dollárjával; szélesebbnek végje három
                    és fél dollár; kéz alatt szétkapkodták.</p>
				<p>- Igen - magyarázta Károly -, ott becses a kézimunka; mert ott minden gyári, az
                    asszonyok is gyárba járnak.</p>
				<p>- Szép kis mellékkeresete volt! - élénkült fel Veron e gondolatra. - Sok pénzt
                    félrerakhatott, Erzsike kisasszony!</p>
				<p>- Ó, ne kisasszonyozzon már! Majd én is Veronnak tisztelem, jó? Hát azt ne
                    higgye, lelkem! Nagyon drága minden szórakozás; és az már úgy divat vasárnap;
                    ott erősen dolgozik mindenki, de mulat is! Mozi, ringli, lufbalon, csolnak a
                    tón, nagy hattyú az orrán fábul; - mindenféle kirándulás, fotografálás, sör,
                    fagylalt, nyerésbe-fogadás... és aki nem gavalléros, azt megvetik. Négy-öt
                    dollár elment sokszor hétfő hajnalig. És sok kell ruhára, ott egy négerdada
                    öltözik úgy, mint nálunk akármelyik nagysága! Meg hát hazajövet drága a
                    hajójegy.</p>
				<p>- Négereket is látott? - hajolt előre az asszony felcsillant szemmel.</p>
				<p>- Az ugyan nem nagy vicc ottan; minden ligetben nyüzsögnek, mint a bogarak! De a
                    finom parkokba nem szabad lépni nekik; csakis mint dadusnak fehér gyerekkel.</p>
				<p>- Igaz, hogy szagosak?</p>
				<p>- Az se egyforma! Tőlünk a szakácsnét elvette egy; az munkavezető volt
                    bőrgyárban, tizenhat dollárt keresett minden héten. Az olyan finom egy férfi
                    volt; bárcsak akadna olyan fehérbe! A felesége is, igaz, nagyon tisztán
                    tartotta; nem érzett azon semmi! A gyereküket én kereszteltem.</p>
				<p>- Hát nem pogányok?</p>
				<p>- De kérlek - türelmetlenkedett Károly -, ne blamáld magadat! Ma már nem
                    emberevők a szerecsenek sem, mint ahogy te a plakáton láttad. Azt csak a
                    gyerekeknek tanítják úgy, ijesztésül.</p>
				<p>- Ó, kérem - mosolygott a leány -, én még ennyit se tudtam az egész Amerikáról,
                    mikor kimentem. Mindenki beszélte; ilyen, olyan ott; de azért semmi fogalma
                    nincs hozzá az embernek, míg nem próbálja.</p>
				<p>Veron kedvtelve és elgondolkozva nézte a leány mozgó, tömpe ujjait, áttört
                    blúzát, kongré-kötőjét s nyakában az arany lóherét. - Mégis, miért adta rá a
                    fejét, hogy eljöjjön, Erzsike? - kérdezte habozva.</p>
				<p>- Hogy visszajöjjek? Haza? - ismételte kissé gyorsan Erzsi. - Hát a honvágy,
                    lelkem!... Az, az! Egyszer csak nem kell az embernek enni, nem alszik: úgy néz
                    ki, mint egy váltott. Csak haza... haza! Míg a hajón nem ült, nincs nyugta...
                    úgy rajta van a happáré!</p>
				<p>Mindnyájan hangosan nevettek a különös, parasztos szón, melyet íme, tudva, csak színezésül mondott ki a leány. Egy kis csend
                    múlva hozzátette:</p>
				<p>
                    - Csupa betegség az ilyen honvágy; az amerikai csak
                    kacagja már! Mert bizony nincs miért olyan nagyon sietni!</p>
				<p>- Ha csak nincs itt egy-két domíniuma! - csúfolódott Károly; mint minden munkás,
                    elméletben legalább szocialista volt.</p>
				<p>- Ó, mindjár’ megmondom, hogy mi van! - nevetett a vendég, megértve, hogy csakis
                    valami földi javak közül lehet: “domínium”. - Szegény papám tanító volt,
                    felekezeti; hároméves se voltam, mikor elhalt; egy évre rá a mamám. A néném
                    nevelt - ahogy az árvát szokták, több pofonnal, mint kenyérrel. A két idősebb
                    testvérem iparosné mindegyik: hallani se akarták, hogy szolgáljak. Amerikából
                    azt írtam: üzletbe járok. Most hívtak haza, de kérem, minek egyek én panaszosat
                    náluk? Nem igaz? Miért nem taníttattak ki legalább varrónénak? Amilyen kezem
                    van; horgolni, slingelni csak magamtól megtanultam, egyszeri mutatásra! De nincs
                    rosszabb, kérem, mint a rokon; segíteni, azt nem; csak parancsolgatni...</p>
				<p>- Igazsága van! - vélte Károly. - Legjobb is, ha független az ember!</p>
				<p>- Érdekes - vetette közbe Veron egy kis pirulással ura előtt -, hogy én is
                    majdnem tanítónő lettem; képezdébe akart adni a papám (most ő
                        is így mondta), mert iparos volt ő is; én voltam a legkisebb, hát
                    nagyon szeretett. Ki tudja, hol lennék most, ha el nem hal ő is hamarosan!</p>
				<p>- Na - csitította a férje -, valami nagy rakás akkor se lennél! Mi az, egy
                    tanítóné? Már csak ne vegye zokon, hogy maga előtt mondom - de csak úri
                    nyomorúság! Talán nem?</p>
				<p>De a leány ráhagyta készséggel. Ilyen három lépésről bizalmasan, jóleső
                    tiszteletadások közt folyt le az este. Búcsúzáskor a leány is meghívta Veront,
                    hogy nézze meg holnap a ládájában a sok tengerentúli holmit, levelezőlapot. Az
                    asszonyka örült neki, de hogy csorba ne essék a tekintélyén, most ő szólította
                    fel tegezésre a leányt, a búcsúzáskor cuppanón megcsókolta. Jártában-keltében
                    tanulta, hogy annak kell előre tegezni, aki asszony, házinő, idősebb; szóval
                    rangosabb a világ szerint. Ő ugyan nem sokat adott erre, és a leány különösen
                    tetszett neki, már szinte becsvágya volt ez az ismeretség; de éppen ezért
                    vigyáznia kellett, hogy alul ne kerüljön! Az szőke, telt és fehér; (titkos
                    álmaiban Veron is ilyen szeretett volna lenni!) tanító leánya; sok világot
                    látott, ruhás, tán pénzes is; egészen más, az bizonyos, mint az utcabeli
                    cselédek. (A varrónőféle meg ugyancsak felfújja magát!) De ő, Veron is tudta az
                    értékeit: azért, hogy mosással foglalkozik az ura mellett - ügyes, eleven nő;
                    nemhiába született keddi napon, és egyszer egy naptárban olvasta versben: “Keddi
                    gyermek magát ügyesen forgatja!”... És akármilyen szegény, de nem szolgált
                    sohasem; az ura mégiscsak iparosnak számít, kitanult - ha gyári is! Ezeket
                    forgatta, méregette magában, s elhatározta, hogy nem teszi magát nagyon
                    alázatosnak.</p>
				<p>De nem is kellett, másnap délután Erzsinél örömmel látta, hogy a leány nem
                    nagyralátó, inkább szíves és engedékeny, könnyű természetnek mutatkozott. “Árva
                    volt szegény! - gondolta Veron meghatottan. - Mint én, ő is anyátlan!” A kis zug
                    cselédszoba fala telis-tele volt akasztva fényképpel, levelezőlappal,
                    papírlegyezővel - melyekre nagy bicepszes néger akrobaták, s telt mellű, trikós
                    nők voltak föstve. A ládákban sok öltözet ruha volt: batisztok, szövetek, egypár
                    selyemblúz. Egy skatulyában kész stikkelések; s a leány rögtön felajánlott
                    Veronnak egy tálcakendőt, melyre azt mondta, hogy szép. Nagy szabadkozással
                    tukmáltatta csak magára; bár nagyon örült, s elhatározta, hogy ennek a kedvéért
                    akárhonnét, de kerítni fog egy tálcát. - Milyen gavalléros vagy te -
                    ismételgette a tetszetős szót. - Én mindig ilyen voltam; mindent szívesen
                    odaadtam akárkinek. Már ilyen a természetem! - Nekem is, pedig látod, nem jó! Az
                    embert csak bolonddá tartják a világon!</p>
				<p>Aztán elbeszélgettek a többi “emberről” a világon, hogy milyen irigy, pletykás,
                    neveletlen, buta meg céda a legtöbb! Hát még a férfiak - azokról beszélni se jó!
                    Erzsi megmondta, hogy neki elég volt belőlük, eleget csalódott! Amerikában is
                    volt egy magyar fiú, de ott ösmerte meg. “Egy rendes nő... az mindig csalódik!”
                    - ebben a törvényszerűségben megegyeztek; sőt a legtöbb barátnőre is átvitték.
                    Az is mind hamis; csak - persze - van kivétel, de nehéz találni! Veron említett
                    egy Etelkát, a kovács leánykáját a falujukban, akivel úgy voltak, mint a
                    testvérek, mindig együtt jártak, minden pántlikán megosztoztak; valami jót
                    egymás nélkül meg nem ettek volna; híresek voltak a faluban erről. És ő
                    hetekig-hónapokig siratta, egészen belebetegedett, mikor más faluba vitte
                    férjhez egy dongásmester, özvegy pedig...</p>
				<p>Igen. Vágyaiban, kedélyében helye volt mindig e tiszta és bensőséges ideálnak:
                    barátság. Finomnak és magasrendűnek tetszett előtte, bár nem tudta volna jól
                    kimagyarázni, az olyan mélységes kapcsolat, melyet nem érzéki szálak tartanak
                    össze; annál inkább, mert az ő köreiben oly könnyen s közvetlenül érhető el a
                    férfiakkal közösködés; - míg a nőtársak, Istenem... “csak összebújni tudnak a
                    férfijukkal; csak annyira van eszük; amit az állat is tud!” Ő szerette az urát,
                    de mikor csak tehette, inkább kibeszélte magát előtte abban a részben... az
                    ember ki is fárad, egész nap dolgozik; meg hát egy asszony csak arra való
                    legyen?... Jobban szerette, ha csak elbeszélgettek. Ám míg betegeskedett, Károly
                    - ha nem is goromba, de hidegebb volt vele napközben is. Pedig Veron úgy érezte,
                    hogy ő egy betegségben még jobban, mert röstelkedés, gát nélkül, zavartalan,
                    ömlő odaadással tudná szeretni az urát... De egyszer egy fiatal úrikisasszony
                    rábízott egy levelet, hogy postára adná, alig volt leragasztva - hát mért ne
                    kukkant volna bele? - Volt zárdabeli barátnőnek szólott; s Veront csodálatosan
                    megfogták e szent, tiszta gyöngédkezések, e végtelenül mély, lelkes és lelkies
                    ömlengések, melyek választékos szavait nemigen értette. Maga az a tény volt a
                    szemében olyan kifejezhetetlenül finom és emelkedett - hogy két emberi lény ily
                    áradozóan érez és érintkezik; - bár nem a “megmarkolásra” kellenek egymásnak...
                    Veron csakugyan felszedett s magánál melengetett mindig vagy féltucat beteg
                    kutyát, eldobott macskakölyket; s ha magában volt velük, néha oly édesen túlzó
                    gyöngédségeket, millió becéző szót duruzsolt a suta kis férgek fülébe, hogy
                    kétségbeesett volna, ha Károly véletlenül meghallja, s holtig csúfolná
                    ezért...</p>
				<p>- Énvelem nehéz jóba lenni! - mondta nemsokára a doktorné cselédjének. - Mert én
                    azt kívánom, hogy a barátném még mérgébe is szépen, szívesen beszéljen hozzám;
                    és a hátam megett rólam egy zokszót se mondjon, hanem hű legyen, mint én, a
                    sírig.</p>
				<p>- Igen, Veronka, te nagyon érzékeny vagy, ugye? Na, nem
                    jól mondtam? Én a világért meg nem sértenélek.</p>
				<p>...Ilyen ünnepi percek, mondások nem estek éppen mindig; sajnos, a napi élet nem
                    bírja az ilyet, kivált a pincében, cselédszobában! De Veron mégsem csalódott új
                    barátnőjében, a leány szelíd, epétlen, adakozó és nyájas volt vele szemközt.
                    Nemsokára látta ugyan a hibáit is; a viszonyuk egyre kevésbé ünnepélyes volt, de
                    mind összemelegedtebb; csakhamar nem lehettek egymás nélkül. Együtt sétáltak,
                    egymás dolgában segítettek, ajándékozgatták, s mindenütt teli szívvel
                    dicsérgették egymást. Az egész környék csodálattal adózott az előttük ismeretlen
                    szolidaritásnak; s mindegyik fél nőtt az idegenek szemében általa. De a
                    doktorné, Erzsi asszonya fontoskodva csóválta a fejét, és azt mondta, hogy ez
                    nem rendes, hanem abnormális dolog. Nem volt igaza pedig!</p>
				<p>Nem jó vége lesz! - mondta egy idő múlva néhány öreges szapulónő is a
                    mosókonyhában; de a fekete asszony hangos, szenvedélyes jó kis lelke csak annál
                    inkább nem tágított. Ha ezek morcognak, ezek az elbutult,
                    vén állatok, akkor csakugyan finom és szép dolog lehet, ahogy ők vannak a
                    leánnyal. Mit értenek ezek? Neki az ura, a kutyái, a barátnője mind arra
                    kellett, hogy érezhessen, hogy kiönthesse a szívét;
                    legalább apró tettekben, néma, nagy ragaszkodásban; - mert a szavakkal
                    kifestést, bár néha úgy vágyott rá, gátolta a szégyellés, a félelem, hogy
                    megmosolyogják - meg hogy nem is igen voltak szavai: bánni nem tudott velük. S a
                    leány élni tudott mindezzel, jutalmazta, s ki tudta mutatni, hogy kell neki, tudott elfogadni is;
                    viszont apró ajándékokban szinte a könnyelműségig pazar volt - egy szóra
                    mindenét odaadta volna, és nem bánta meg egy óra múlva; - nem is gondolt rá
                    többet. Veron most már tudta, miért nincs Erzsinek semmi félretett pénze; még
                    azt is csodálta, hogy ilyen ruhás; és feltette magában, hogy takarékosságra
                    szoktatja az ő érdekében. Néhányszor szép prédikációt tartott neki erről.</p>
				<p>Vitorisz is megszokta lassan a dolgot. Eleinte szekálta vele néha az asszonyt,
                    azt mondta, hogy a túlság sose jó, és hogy ennek nincs értelme. De Veron
                    váratlanul jól kibeszélte magát. Hogy tán szeretőt tartson, mint a többi
                    munkásasszony? - Egyik nap az uruk éjszakás a gyárban, másikon a nőtlen,
                    ágyrajáró szaktárs - és felváltva alszanak otthon. Neki az nem kellett soha,
                    tudhatja Károly, semmi része nem kívánta. Ágyrajárónak is a hatvanesztendős
                    utcaseprő, szegény Sipita bácsi volt náluk, míg kórházba nem vitte a rákbaja. De
                    az ember kíván még valakit az ura mellett, ha még olyan jó ura van is; és hát
                    gyerek nincsen. A férfi végre megnyugodott. Ő most csakugyan sokat nincs otthon,
                    különóráz este. Nagy becsvággyal és kedvvel dolgozott egy hermelinszőrméből
                    vert, óriási, kétezer koronás fehér filckalapon, melyet Augusztának csináltak
                    rendelésre, remekbe, s egészen őrá bízták. Csak egy ujjnyi vastag igazi
                    aranyzsinór körül; - ez lesz minden dísze két bojttal; fő a fazon; a főnök
                    udvari szállítói címről álmodozott érte. Nagy testi munka volt, nehéz
                    vasbunkókkal verik az ilyet a formán; de Károly kedvvel csinálta, bár sokszor
                    eszébe hozta szándékosan, hogy milyen nyomorult keveset kap érte ő, aki
                    csinálja!</p>
				<p>Erzsi egy-két hónapig jól megvolt az asszonyával; a doktorné kedvesnek,
                    ragaszkodónak találta. Nem volt nehéz hely; a fiatal özvegy szeretett sétálni,
                    színházba, kávéházba járni; elég jó módban maradt, de férjhez vágyódott. Néha
                    elmesélte a leánynak is, mennyivel szebb, jobb dolog a fészkes élet, mint ez a
                    bús, magános. “Jobb volna, ha Vitoriszné ügyesen férjhez adná magát is, ha olyan
                    jó barátnő!” - De különben sok szabad ideje s független járás-kelése volt itt a
                    cselédnek. Az asszonya névnapjára csinált Erzsi egy gesztenyetakarót, s ibolyát
                    vett egy koronáért a piacon, köszöntőverset dugott a csokorba, és bevitte, míg a
                    doktorné aludt. Az a hímzést ízléstelennek látta, de azért örömet mutatott, s
                    mindenütt eldicsekedett a cselédjével. Áprilisban falura ment pár napra az úrnő,
                    s Erzsi kipingáltatta meglepetésül a konyhát egy mázoló-segéddel, kivel a
                    boltban megismerkedett. Csak nyolc koronát fizetett; az asszonya erővel
                    visszaadta neki, de aztán megmondta, hogy híre nélkül ilyet azért ne csináljon
                    másszor! Veron, mikor elbeszélte neki, izgatottan érdeklődött a mázoló iránt.
                    Kicsoda, hol és hányszor látta? “Vigyázni kell az ilyen facér kölykekkel!” -
                    figyelmeztette azután, s a leány nem felelt.</p>
				<p>Apró holmik, olcsóbb dísztűk, fésűk, csipkék és zsebkendők sokszor elkallódtak a
                    háznál; de az özvegy tudta, hogy bizonyos idő múlva minden cselédjével így van
                    ez; kitanulják a gyöngéit. Néha, mintegy önmagát is büntetve, mindennek hirtelen
                    utánajárt, mindent számon vett, követelt. Erzsi néha visszatalálta neki az
                    eltűnt gránátmelltűt, s ilyenkor sértett arccal járt egy ideig; mire az asszony
                    egyet gondolva benézett a bútorok alá s a lábasokba; tiszta-e minden? Sok
                    hanyagság napfényre jött; mint ahogy előre tudta is. Nem volt rossz vagy
                    szívtelen nő; inkább jobb hajlamú, néha töprengő, igazságra, önjavításra kész;
                    ha olvasott, ebben is bizonyos ízlés és komoly szándék vezette. De a cselédügyön
                    - gondolta - nem lehet segíteni a mai viszonyok közt. Ennek a kapcsolatnak: úr és cseléd; más, elmúlt kor volt igazi levegője: a
                    jobbágyi idő és szellem, mikor mindenki szolgált valakit, végsőkben a királyt,
                    az Istent: s a hűség ideálja magasztos volt és
                    tiszteletet keltő. Ma ez az eszmény az élclapokba került, minden szolgáló
                    egyéniség, s az “úr”, ha kivált gondolkodik, kissé félve, lelkiváddal,
                    szégyenkezve nyúl a másik élet szent jogába, a függetlenségbe. S mert az özvegy
                    belátta, hogy a cselédnek igaza van, ha csak ellenszenvezni tud a gazdájával,
                    kivált nő a nővel; vagy ha közönséges - (hisz másra nem nevelték), ha lázadva
                    tűri sorsát, s nem tiszteli a tulajdont; épp ezért szívesen és gyakran cserélte
                    a “lány”-okat. Elve volt, hogy csak addig kell tartani egyet, míg nem mer többet
                    lopni, mint amennyit már a büdzséhez számított, s míg a viszony
                    természetellenessége nyájasságba, elnézésbe, emberségbe takarható kölcsönösen -
                    szóval pár hónapig. Miképp lehetne máshogyan: őszintén üzletivé tenni, pontosan
                    megszabni vagy mellőzhetővé tenni ez áldatlan viszonyt; ezen már nem ért rá
                    gondolkozni: férjhez készült egyelőre. Addig is - már júniusban rokonokhoz,
                    falura; s mert fűtés, korompiszok már nincs, odáig takarítónővel is meg lenne;
                    sőt egy kis hajladozás őt is fogyasztaná, meg egy kis kifőzésbeli, gyengébb
                    koszt - és olcsóbb volna. Mindig rosszul járt, ha szentimentalizmusból tartotta
                    és fizette nyaralás időn a “jó” cselédeit; mind elcábérodtak, mire ő hazakerült.
                    Szóval: nagyon kapóra jött neki némi éleskedések után, ha a dúlt hangulat végre
                    valami összeszóláskor ideges kiabálásban sült ki, mint a villamos feszültség. A
                    cseléd feleselt, az asszony rendőrrel fenyegette; a lány követelte a könyvét, az
                    asszony “kegyelemből” elébe lökte a konyhaasztalra - a fillérig kiolvasott
                    pénzével együtt. - De most már induljon rögtön! - Ne tessen félni! - E drámai
                    pillanatoktól kezdve fokonkint alábbhagyott mindkettejük indulata - némi
                    katzenjamerrel, de a kibontott csomók, megoldott helyzetek enyhültével. Egyik
                    sem bánta, hogy így esett, s egyik sem látott rendkívülit benne. Egy
                    mindeneslány külsőbbik, konvencionális - mondjuk: policáj-lelkiismerete sohasem
                    teljesen s a múltba visszamenően nyugodt; - egy “nagysága” meg, ha csak egy
                    babot ér, mindig és joggal röstelli kicsit az érdemtelen fölényét az egyoldalú
                    szerződésben. “Neki is jobb - mentegette magát gondolatban a doktorné -, minek
                    ízetlenkedjünk? De előre fölmondani rossz politika lett volna; akkor odáig a
                    szemem is kilopja, elhordja, és semmit nem dolgozik! Jó, hogy ma bevasaltattam
                    még vele!”... Szóval negyedóra múlva maga csinált a búcsúzónak “még egy kis
                    kávét”, s nem akarta megnézni, hasztalan erőltette a leány, a zöld ládát, melybe
                    elpakolt. Kis gúnyos rezignációval legyintett, s tán igaza volt; egy kis
                    útikoffert a napokban csakugyan levitt már Erzsi Vitoriszékhoz. Végre elég
                    tisztességesen elköszöntek egymástól.</p>
				<p>Veron megtörölte lúgos karjait, és kitörő örömmel, gyengéd öleléssel fogadta a
                    leányt; már tudott volt a bajokról, és most megkönnyebbülten sírtak egymás
                    vállára borulva.</p>
				<p>- Otthagytam, mint szentpál az oláhokat! - kiáltott aztán vígan a leány. - Pedig
                    ugyancsak hízelgett volna már a nyavalyás, hordta utánam a kávét! De nem vagyok
                    veszett! - Ennyit se kellett volna, hogy tűrjél! - vélte az asszony, mély
                    meggyőződéssel, és kicsorgatta a szennyes vizet. Erzsi oly sok rosszat beszélt
                    neki az utóbbi időben a doktornéről, s még az erkölcseit is hánytorgatta; - hogy
                    Veron szinte utálta! Elhatározta, hogy nem is fog mosni rá!</p>
				<p>Az ura még nem volt otthon. Károly a minap tett néhány megjegyzést arra a
                    kofferre, hogy jó lesz vigyázni! meg hogy vajon mi van benne? - Nekem ugyan nem
                    elvem az izé - a “tulajdonjog bálványozása”; de az nem volna szép, ha valaki
                    bajt csinálna olyanoknak, akik pártolják és jók vele! - Ám Veron megbotránkozva
                    torkolta le: hogy gondol olyat?... Az olyan alatt
                    bensejében tulajdonképp csak ékszert, pénzt, nagyobbszabású dolgot értett;
                    olyat, amiért az embert a rendőrségen üthetik, nyaggatják, becsukják. Apró
                    dolgok, elügyeskedések! Egy-két harisnya, zsebkendő, mikor folyton mos-vasal az
                    ember (nyomtató lónak nem kötik be a száját) - még egy ciha vagy lepedő is, ha
                    nem monogramos vagy éppen szalagok, hajcsatok, övek... Istenem, az ilyesmi
                    inkább virtus, minden leánynak hemzseg tőlük a ládája, s mind nyugodtan hurcolja
                    változatos jelzésű, nagyságú s fajtájú darabjait a fehérnemű-gyűjteményének. Ő
                    maga, Veron, például soha nem vett harisnyát, hanem minden mosni
                    adott-szennyesből átöblített magának egy néhány párt, s hordta, míg a többi
                    ruha munkában volt. - Az Erzsi csomagja nem nyugtalanította tehát.</p>
				<p>- Tedd fel a vacsorát, szívem, mindjárt itt lesz a komád! - Na, de most aztán nem
                    engedünk el. Minek szolgálj te, mit szekáltasd magad: el lehetsz miköztünk!
                    Szegény Sipita bácsi úgyse jön már ki a kórházból, hacsak nem Szent Mihály
                    lován; - az a fülke tiéd lesz a matrácsurgyéval; a vízvezetéknél mosdhatsz ott;
                    aztán takarítani mégy. A színészurat még holnap megfogom neked, annak a szobáját
                    meg még egyet legfeljebb. Délután segítesz nekem fizetés fejében putzwesch’t
                    vasalni, neked jó kezed van ahhoz. Na, hát nem is szólsz?</p>
				<p>- Én szeretnék, de a koma mit szól?... (Így nevezték Károlyt tréfásan).</p>
				<p>- Sose búsulj, szívem; még ő mondta tegnap, neki jutott eszébe! - hazudta az
                    asszony hősiesen. De tudta: lesz annyi energiája, hogy ezt keresztülvigye az
                    otthonában.</p>
				<p> Vitorisz csakugyan nem ellenkezett, sőt váratlanul készséges volt és egyetértő.
                    Igen, már hallotta volt a gyárban, hogy az üzemet a nyári szezonra korlátozni
                    fogják, s csak az öt legrégibb embert tartják meg a műhelyben. Vele szemben
                    habozott a főnöke: jó és gyors munkás hírében állt; de a könyve szerint egyetlen
                    tartósabb helye, megállapodása nem volt soha, és ez döntött. A főnök már ismerte
                    ezt a típust, és ki tudta használni; szíves, dicsérő szók közt ígérte, hogy
                    őszre - őt elsősorban - visszaveszi. Károly nem is bánta nagyon; nyár jött, az
                    ember akárhogy elél nyáron, s Veron már félre is tett valamit. De jó lábon
                    kellett maradni vele. Meg nem is baj, hogy a leány itt lesz a háznál; az asszony
                    is jobb kedvű, az egész életmód elevenebb, vidámabb; még a nyomorúság is, a
                    szapulásgőz meg a csuszpájzvacsora is. “Nem is rossz nő az a bumfordi leány,
                    csak egy kicsit buta!” - gondolta Károly.</p>
				<p>Pedig tán inkább lusta volt egy kicsit és néha beszédre, gondolatra is; csak az
                    egyforma babramunkát szerette. Mint egy jó meleg, dunnás ágyban, úgy fészkelt
                    meg a Veron eleven és tevékeny, jó szeretetében. Most már nemigen erőltette
                    magát komoly és tartalmas beszédekre az amerikai viszonyokról, az életről, a
                    családjáról, a világi rendről; amicskét tudott vagy valaha gondolt, kiadta a
                    legelső, ünnepieskedő idejében a barátságnak. Itt, a pincében nem is öltözte,
                    gondozta magát olyan rendesen, mint cseléd korában; pedig Veron szívesen mosott
                    rá is. Mindenben ernyedtebbnek látszott, sokszor megállt, ellógott, mélázott.
                    Dologra kapni nehéz volt, de ha egyszer hozzákezdett, szépen és finoman vasalt,
                    pontosan és tisztán nyomkodta ki fonákján a fehérhímzést, ízléssel hajtogatott,
                    s úgy belejött, hogy abba se akarta hagyni. Csak Veron készítsen kézhez neki
                    mindent, azt szerette. De örült, ha az asszony dicsérte a munkáját, és mindent
                    szerényen megkérdezett: - Jó lesz így, anyuska?</p>
				<p>Csakugyan a Veron érzése és szerepe is egyre anyaibb lett vele szemben. Jóságos
                    elnézéssel mosolygott a leány nyalánkságán, tréfálkozott rajta, de ha csak
                    tudott, hozott vagy csinált neki egy-egy falatnyi jót. Persze, olyankor
                    Károlynak is, “a másik gyerekének”; dehogyis hanyagolta volna el! Hanem a kis
                    kutyákat mind elajándékozgatta sorjában; jól megnézve, hogy kinek, hogy “jó
                    sorba jussanak”. - Sokat mulatott azon is, hogy a leány szeretett soká a dunnák
                    közt heverészni reggel; s e tekintetben Károlyban megértő szívre talált. Nem
                    volt baj, mert a férfi most “szünetelt”; a leány meg csak délfelé ment
                    takarítani a két színészre, mikor már próbán voltak. A fürge asszonyka hajnaltól
                    sűrített, nyugtalankodott, sepert, kávét főzött nekik, és néha mindegyiknek
                    odavitte az ágyba füles csuporban, karéj fehér cipóval; olyan öröme telt ebben!
                    - “Bújjunk el, hékám, mert kikapunk az anyuskától!” - kiáltott Károly, és
                    kacagva húzta fejére a dunnát, ha Veron valami rosszalkodáson érte. Ő is jól
                    érezte magát a két nő közt; nemigen voltak férficimborái; inaskora óta
                    “asszonyvitéznek” csúfolták a műhelyekben. Nem ivott, nem kártyázott; olvasni
                    meg színházba menni jobban szeretett - meg csinosan tartani magát, külsejét.
                    Méltányolta a női kézimunkát, az úriasszonyok szép toalettjét; mindez
                    félig-meddig a szakmájába is vágott.</p>
				<p>Veron egy zálogházban tizenöt méter piros batisztot fedezett fel, megvette, és
                    két egyforma ruhát varratott pünkösdre a házmesterné húgával, ki varrni járt;
                    kimosta érte kétszer minden szennyesüket. Károly ismerős forrásból két nyári
                    kalaphoz valót szerzett, csuda olcsón megcsinálta; s meglepték Erzsit az
                    ajándékkal; abban mentek az ünnepen templomba, kirándulni; - Károly is velük. A
                    Hűvösvölgybe másodnapján kivittek egy regényt, a férfi felolvasott,
                    megtárgyalta a feleségével a történetet jóízűen ott a napsávozta, erdei füvön,
                    mely szokatlanul édes volt a szemüknek, bár poros kissé és til-túl
                    újságpapirosoktól tarkázott. Veron éppúgy tudott élvezni, megérteni, befogadni -
                    mint aktívkodni, dolgozni, ha kellett. Oly eleven, sistergőn meleg volt a
                    fényes, szép kis élete! - Közben megigazította Erzsin az új ruhát, hogy ne
                    gyúródjék. - Erzsi is figyelt a könyvre, szerette, ahol értette, de megzavarták
                    minduntalan az úton jövők-menők, az ünneplő ruhák, beszédek - majd az
                    elemózsiás-kosárra pillantgatott; de a szúnyogok is nagyon csípték a batiszt
                    alatt dagadó karjait, meztelen nyakát. Károly néha, “viccből” odanyúlt, segített
                    ő is vakarni. - Na, majd én ott is, hékám! - kiáltott kissé nyeglén, mikor a
                    leány a harisnyakötő alá nyúlt, dühösen a sok csípéstől. - Csitt legyen...
                    Károly! - védelmezte Veron a leányt. Esteledett, a nap pirosan szállt a
                    halványzöld lombú, szép hegyek mögé; Veron szinte kimeresztette a két fénylő,
                    kis fekete szemét a villamosállomásnál, hogy többet befogjon, felszívjon még
                    beléjük e ritka gyönyörűségből búcsúzóra. Az ő szülőfaluja is Borsodban ilyen
                    enyhe, tiszta rajzú hegyek koszorújában ült meg; és benne napos, erdős,
                    kislánykori emlékei, szűz és nyugtalan szíve hajdan... a kovács Etelka lánya...
                    a gépész, az első... nagy darab, erős férfi!... Erzsi a tolongó embereket nézte,
                    és arról beszélt, hogy Amerikában még ilyenkor kezdődik az igazi mulatság,
                    sátorok vannak ilyen helyt itallal és mindenféle jóval. - Egyikbe meg dupla
                    ágyak felállítva, ugye hékám, csak be kell menni? - kérdezte Károly durva
                    kacajjal, és megcsípte a lyány kemény csípőjét. - Te, a bolhát meg lehetne ölni
                    terajtad! - Elvörösödött, mert Veron odanézett rémülten, majd lesve, nem
                    hallották-e mások? Az ura mellé ugrott, szolgálatkészen a karját nyújtotta neki,
                    hogy fölsegítse. Erzsi utánuk tápászkodott.</p>
				<p>Károlyból néha csakugyan kiütközött a durva mesterlegény; e fölös és fehér női
                    hús látása ilyen hatással volt rá. Veron ilyenkor mindig rendreutasította,
                    komolyan védve meg a barátnőjét: - Egy rendes nővel, pláne leánnyal nem illik
                    így beszélni! - De Erzsit is elővette másnap négyszemközt, igazi kisanyásan. -
                    Fiam, egy férfinak nem szabad annyit megengedni, illetlen szót, csúfolódást.
                    Kivált egy leánynak tartani kell magára; másképp a legkorrektebb is vérszemet
                    kap! - Erzsi leszegett fővel, némán szedte képére a dorgálást; a hallgatása sem
                    dacot, sem megbánást nem fejezett ki; de Veron jóra értette, megsajnálta, még ő
                    kért szinte bocsánatot. Nagyon kedvesnek látta ezt a “nagy gyereket” duzzadt,
                    fényes bőrével, gödrös álla szelíd mosolyával, engedékeny, lágy természetével.
                    “Árván nőtt szegény, nem volt, aki tanítsa!” - gondolta el, és eszébe jutott,
                    hogy tán ő se botorkált volna annyit az életben, ha anyja él. Vagy ki tudja?
                    Ilyen korában már - maga is teherben - ő szedte fel az utca kövéről a csaknem
                    naponta ittas gépészt.</p>
				<p>Ilyen prédikációk után néha Erzsi is felfújta magát, félnapig haragban volt
                    Károllyal, nem szólt hozzá; de csakhamar megfeledkezett, kiengesztelődött; s
                    akkor a férfi is tisztességesebb volt vele. Néha, összebarátkozva, ártatlan,
                    apró tréfákat csináltak “anyuska” bosszantására; a végén együtt mulattak rajta
                    hárman. Veron soha intenzívebben nem érezhette, mióta élt, hogy szerettei
                    szeretik, tisztelik és szükségük van rá. - Esténkint segített az ura is
                    teregetni, és zavarta, noszogatta a leányt, jöjjön, dolgozzon ő is, segítsen
                    anyuskának; - aztán bolondozni kezdett vele, kergette a vizes lepedők alatt
                    bujkálva, melyek lecsüngtek a kötelekről. Ha sok ruha volt, és padlást béreltek
                    húsz fillérért, oda se engedte felfáradni az asszonyt. - Neked megárt a lépcső,
                    fiam, hadd jöjjön az a virágszál, eleget pihen úgyis! - és felment a másikkal,
                    és jó soká maradtak. - Néha, nagy jókedvében odahúzta az ágyra maga mellé mind a
                    kettőt, vagy már úgy is ott pletykáztak, vicceltek alsószoknyában körülötte; -
                    kétfelől átfogta őket a két karjával, és míg Veron felé sandított egyetértően,
                    cinkosan, mintegy kicsúfolva a leányt; másik kezével marokra fogta annak a
                    húsát, jól belecsípett. De Erzsi nem visított, hangtalanul, lágyan lapult el a
                    férfi hóna alatt, jól ránehézkedve. Néha még akkor is hancuztak ketten, mikor
                    Veron már kifáradt, lepihent: egymás haját cibálták kacarászva, és egymás
                    fejéhez hajigálták a kockás cihájú párnákat. - Elég már, gyerekek! - szólt Veron
                    néhányszor félálmában. - Le a villanyt! Erzsi, eridj az alkóvba! - Nemsokára
                    csend lett. Egy esetre később emlékezni vélt; hogy reggelre ébredve még ott
                    lelte a leányt Károlynál; szoknyában, mezítláb, félig a takaró alá csúszva,
                    rendetlenül; s mélyen, nyitott szájjal aludt. Megrázta a vállát vigyázva,
                    elvezette kézen fogva; az szinte alva járt, mormogott. - Gyere az alkóvodba, az
                    ágyadba! Az már csak nem illenék, ha felébredne és ott látna!</p>
				<p>Valami homályos és kelletlen félgondolat megdöbbentette néha; a gyanú árnyéka. De
                    csak egy pillanatig. Nem! Az nem így szokott történni!
                    Hallott házasságtörő históriákat, mikor a férj megutálta feleségét a másik
                    miatt; avval ment sétálni, annak udvarolt, ráköltötte a pénzét. De Károly
                    sohasem volt hozzá jobb szívvel - ezt érezte -, soha úgy a kedvébe nem járt...
                    és a lányhoz - bárcsak ne lett volna olyan csúfondáros, néha goromba is!...
                    Inkább még ez volt a baj!</p>
				<p>Egy meleg júliusi reggel Veron kovászbavaló uborkát válogatott a közeli piacon
                    (azok otthon aludtak még), mikor megszólítja egy szakácsnő: hogy ő itt szolgál a
                    téren egy orvosnál, az ura ápoló az Angyalföldön, a tébolydában; csak azt
                    szeretné megkérdezni, már sokszor akarta, hogy az az Erzsi hogy viseli most
                    magát? Rendes most? (Kezével táncos vonalakat írt le a
                    homloka előtt!) Veron meglepetve tudakozódott.</p>
				<p>- Hát asszonyság nem tudta, hogy a tébolydában volt?</p>
				<p>- Dehogy!... - sápadt el Veron, és szinte meg kellett fogódznia, hogy el ne
                    essék.</p>
				<p>- Na, nem kell úgy megijedni! Csak megfigyelésbe volt... a konyhába tették, úgy
                    használták, mint cselédet, utoljára is elbocsátották, hogy semmi biztos bajt nem
                    látnak a fejébe... Csak néha olyan... andalgós.</p>
				<p>- Sose vettem észre!...</p>
				<p>- Biztosan nem is igaz; tán csak tetette magát, hogy ingyen utazhasson vissza a
                    hajón, így, mint bolondot hazasuppolták.</p>
				<p>- Suppolták?</p>
				<p>- Igen - én nem tudom, igaz-e, az én uram úgy hallotta az ottani doktoroktól -,
                    hogy odakint lopott volna. Na... nem valami nagyot, csak úgy eldugdosott kis
                    limlomokat a szolgálatban; valami legénynek adta - de ottan szigorúak, bevitték,
                    nyaggatták magyar tolmáccsal a konzulátustó’, hát hogy akkor tette volna
                    gárgyúnak magát, hogy megszabaduljon, még haza is jöhessen! Ha így volt, akkor
                    még nagyon is okos esze volt neki - hát nem? - hogy ezt így kikomponálta! Na
                    megyek, Isten áldja meg!</p>
				<p>Veront mintha fejbe ütötte volna az első megdöbbenés. Borzasztó! Hogy a leány
                    semmi ilyest nem említett neki! Hogy van az életének egy rejteke, egy egész
                    szakasza, amiről el nem számolt! Hogy látszólagos naiv ártatlansága mögött
                    mennyi ravaszság, titkolódznitudás van, és ki tudja, micsoda próbálások?... De
                    ahogy hazafelé tartott szédelegve az izgalomtól s a teli kosár súlyától a
                    melegben; - lassan egyre tisztult a gondolkodása, érzése. Hogy is volt csak?
                    Elhallgatta, hogy ott volt?... Ez csak természetes,
                    ilyennel nem dicsekszünk; s nem kérdezték, hát nem is hazudott. De az jó, hogy
                    nem volt igazán... ó, istenem!... Gyerekkorából a
                    legrettentőbb és legtitokszerűbb képét hozta az elmebetegségnek; ott a faluban
                    egyszer egy őrült suszter kiirtotta az egész családját!... De Erzsi tette magát ravaszul, okosan - egy egész hosszú hajóút
                    alatt is, ó... hogy volt annyi bátorság benne? Hogy nem félt, hogy igazán megkapja? De nem; egyszer azt mesélte, hogy a
                    hajón a konyhán volt, mosogatott; így ingyen hozták! Szóval csak ott tette magát
                    egy kicsit - az idegenben; hogy megszabaduljon, mert nyaggatták - ó, szegényt,
                    szegénykét, ki tudja mennyire? Holmi apróság miatt, hisz
                    mondta az asszony! Még azt sem maga használta el, hanem másnak adta, valami
                    komisz férfinak, kutya hálátlannak, akit szeretett!... S a Hiúz utca sarkán már
                    drága melegség lüktetett a Veron szíve körül, csaknem sírt, csaknem zokogott
                    hangosan és fájó-boldogan, annyira sajnálta és szerette ezt a sokat szenvedett
                    teremtést.</p>
				<p>- Asszonyság, kedves! - szólította meg a fűszeres a boltajtóban. - Nem azért
                    mondom, csak említem, hisz maguk rendes fizetők, bár mind olyan volna! Csak hogy
                    az a kis számla nem ment ki véletlenül az eszéből?</p>
				<p>- Nekem - számla? Milyen, micsoda?</p>
				<p>- Na, hát Erzsike vitte vagy kétszer-háromszor.</p>
				<p>- Micsodát?</p>
				<p>- Egyszer mandula meg malaga volt valami tésztához; egyszer töltött csokoládé, de
                    csak törmelék; meg negyedkiló édes teasütemény; négy korona hetven az
                    összeske!... - S a boltos fürge szemei kíváncsian néztek rá.</p>
				<p>- Igen... persze, már tudom! - felelt hirtelen, bár kissé kényszeredett hangon. -
                    Most nincs nálam - de a napokban még -, hisz tudja, Petz úr!</p>
				<p>- Kérem, ké-érem, asszonyság!</p>
				<p>Veron a lelke mélyéig fel volt háborodva; minden megfordult benne ettől egy
                    pillanat alatt... Hogy lehet ilyet csinálni? Adósságot! (Ó, milyen emlékei
                    voltak e szóról, mit szenvedett, míg mind letörlesztette! Pedig csak így, kicsin
                    kezdődött akkor is!)... És egy másik szegényt csapni be,
                    magához hasonló sorsút!... Egész lénye hangosan, felháborodottan tiltakozott.
                    Már kiszállt belőle az iménti meghatottság; egy perc alatt mély szomorúsággal
                    értette át, mennyire különböznek ők ketten, milyen összeillőtlen a természetük a
                    leánnyal.</p>
				<p>Mikor Erzsi hazajött, egy ideig nem is bírt neki szólni; s az, mintha érzett
                    volna valamit, némán somfordált körülötte. - Ezt már nem
                    hittem volna rólad... ilyet nem szabad... nem becsület ilyet tenni! - szólt
                    végre, és a sírás fojtogatta. Ha a leány is sírva fakad, bocsánatot kér, mint
                    annyiszor - biztosan a szívére öleli. De az nem merte; némán, összezavarva,
                    megátalkodottan ült, és sápadt volt. Károly hazajött, vidáman, mert három
                    koronát keresett véletlenül valami kis közvetítésen; - kérdezte, van-é ebéd,
                    odaadta a kis pénzt negyven fillér híján - és az asszonynak nem volt szíve a
                    csúnya, ízetlen ügyet fölemlegetni előtte. Délután liferálni kellett több
                    helyre; s a leány halkan, lesütött szemmel ajánlkozott, hogy felét ő elviszi.
                    Megindultak hát együtt a férfival; de különfelé volt útjuk. Délután levelet
                    hozott a postás Erzsi címével. “Mi a csuda!” - gondolta Veron, és a legmélyebb
                    meggyőződéssel jogosítottnak érezte magát, hogy rögtön felnyissa. A forma
                    kedvéért ugyan kötőtűvel srófolgatta fel a borítékot; de egy percig se habozott.
                    “Kedves húgám” - így kezdődött, és az asszony nagy érdeklődéssel betűzte
                    végig.</p>
				<p>
                    Az a Maris, aki is az árvaházban szolgál, itthogy vagyon, és
                        beszéli, hogy talált téged piarcon, hogy elhagytad heled és kovártélba vagy
                        üsmerősnél. Csak kedves húgám, magadra igen vigyázzál, arra intelek. Ha már
                        odaátról csúnyán kellett, hogy hazagyőjjél, legalább most megbecsülted volna
                        a szolgálatod magános özvednél, hogy lett volna egy kiadós heled a
                        könyvedbe, ne nézzenek cábérnak, ha már szolgálsz, egy bárónőhöz is
                        mehetnél, ha az a Nyika Julis el tudott menni, már két esztendeje van ott,
                        nyolcszázhetven korona spórpénze, de te annál külömb is vagy, amikor
                        jómagadat megbecsülöd. Csak egy baj, hogy ideig-óráig van a te jóságod,
                        akkor megunod magad, valami rádgyön, mi istenverés ez rajtad, hogy olyan
                        gárgyú vagy némelykszer, kedves szeretett testvérem, mint ha Isten szép
                        eszed vette volna, mindent elhagysz olyankor, melyre igen vigyázzál
                        maoltátul fogva, kivált a férfiat ne kivánnyad, nincsen abba semmi jó,
                        inkább félretegyél, ne herdáld el mindened, miránk szégyent ne hozzál, jól
                        tudod, tanító volt szegény tatánk, népművellő, nem olyan családból vagyunk,
                        ha iparosék vagyunk is, mellre igen kérlek tisztelettel öregebb testvéred
                        Lakatos Teri.
                </p>
				<p>Veron úgy-ahogy, visszaragasztotta a levelet, és nagy szerencsének érezte, hogy
                    hozzájutott; mintha izgató és nehéz titokról hullt volna le a lepel. “Hát mégis
                    igaz, hogy tanító volt az apja!” - ez volt az első gondolata. Aztán eszébe
                    jutott, hogy abban meg hazudott, hogy a családja ellenezné a szolgálatát... De
                    hogy kimesézte, cifrázta ezt, mikor először itt volt. Veron szíve elszorult a
                    gondolatra, mennyire tisztelte ő akkor, milyen kitűnőnek, összeszedettnek,
                    deréknek látta - milyen rendes és okos volt, milyen új!
                    Igen, ez az, ebben van igaza a levélnek: csakugyan sokaknál különb ez, ha
                    megbecsüli magát. - De csak ideig-óráig, akkor aztán rágyön... elhagyja magát;
                    így lehetett ez mindig! “És kivált a férfiakat ne kívánnyad!”... Hát ez is,
                    olyankor ez is! Persze, Amerikában is!... De most már régen megbecsüli magát az
                    ő keze alatt. De vajon igazán?...</p>
				<p>Kitett az ajtó elé az utcára egy kis széket, várta őket haza; vacsora készen.
                    “Hogy lehetne rajta segíteni?...” A nap hanyatlott már, a nagy házak falán
                    nőttek az árnyékok, a görbe sikátorba be lehetett látni, hogy táncol a por az
                    ablakok előtt; fenn, egyik ormon egy műterem üvegfala pirosan lángolt fel,
                    milyen szép volt! “Pedig tán nem is tehet róla, csak ki kéne oktatni!”...
                    Távolról oly erősen hangzott ma a sok városi zsivaj, messze hangok... mintha
                    egészen a pesti oldalról. “Mi az, de sokan kiabálnak máma. Vagy mert szép,
                    tiszta idő van?... De már jöhetnének!” - Egyszer úgy tűnt neki, mintha sokan
                    egyszerre “éljen”-t kiáltatának. De csak itt a közeli téren. Az utca megtelik
                    néppel. Sokan haladnak a tér felé sietve. “Mi, tán udvari kocsi!” - gondolta
                    kelletlenül; annyira elfoglalva a maga gondolatával. A huszonnégyből kijött a
                    cseh szobalány karonfogva a vőlegényével, egy führerrel a bosnyák ezredből,
                    kivel már négy éve várnak egymásra kicsit unatkozva, de híven. A lány szeme ki
                    volt sírva, a legény - ez a józan katonasuszter - mintha ivott volna kicsit. -
                    Éljen a háború! - kiáltott felé és nevetett. - Mi az, mit beszélnek? - Hát
                    asszonyság nem tud? Menyünk mekverni kutya Szerbia! - Veron nem értette. Mindig
                    azt hitte a piros bosnyák fez miatt, hogy a legény nemzetsége igenegy a szerbbel
                    vagy efféle! Azt hitte tréfálnak, utánuk nézett soká... - Hát asszonyság csak
                    itt ül? - nevetett rá a házmesternek varrólány-húga; kalapban, kesztyűben lépett
                    ki most. - Az egész világ betódul most Pestre, nagy hecc van, a Gellérthegyen
                    katonazene lámpakivilágítás! - Persze - éleskedett a lány nénje -, Vitoriszné
                    asszony nem megy az Erzsi nélkül! Az meg tán együtt mulat Vitorisz úrral!... -
                    Elmentek mind, a lárma, embernyüzsgés tovább húzódott egyre, be a város felé.
                    Csak gyerekek maradtak az utcában meg néhány cseléd a kapuk alatt; azok
                    tárgyalták a történteket hangosan, izgatottan. “A történelmet”... Ők már délben
                    hallották. Persze, Károly Budán liferált reggel!... Minap említette, hogy most
                    érdekesek az újságok. De hogy nem hallotta mégis, ő mindenről tudni szokott?...
                    Vagy csak neki nem mondta, hogy lesz ma valami mulatság Pesten... Ó, Istenem?...
                    A házmesterné iménti szava a Veron lelkébe szúrt, bár végig se gondolta még.</p>
				<p>- Na, szomszédasszony, lesz egy kis hecc, ugye? - kiabált át a boltos. - Mitőlünk
                    is megy a segéd, holnap kell jelentkezni.</p>
				<p>- Az én uram is?... - riadt fel benne hirtelen, mindennél hangosabban a kérdés,
                    az egyetlen kérdés.</p>
				<p>- Hogyne! Mikor volt katona?</p>
				<p>- Nem volt az sose! Mindig kidobták. Trachomás szemű.</p>
				<p>- Na, hát akkor nem megy most se!</p>
				<p>- Biztos?...</p>
				<p>- Hát persze! Hát mért legyen katona mikor nem katona?... Én is úgy vagyok! Ott
                    van különben kiakasztva a plakáton.</p>
				<p>A boltos bement; Veron szíve egyszerre eltávozott a “köz” ügyétől, elnyugodott
                    egy percre. De aztán gondolkodni kezdett újra. Hol járnak
                    azok, micsoda rendetlenség?... Mi lesz, ha csakugyan későre maradnak, és neki
                    itt kell várnia?...</p>
				<p>Besötétült, egy lámpagyújtogató loholva szaladt végig az utcán, létrával
                    felsurrant a gázpóznákra - egyébként szinte kihalt volt az utca.
                    Messze-messziről durrogás három egymásutánban, majd a tramtadaram
                    hangfoszlányai, nagy embertömegek nyújtott kórusa, mint valami sivítás... “Csak
                    kiabáljatok, bolonduljatok - nekem más a bajom!” - gondolta, és karjára fektette
                    arcát. Nem határozta meg pontosan e bajt; de a ruha ujja átnedvesedett a
                    könnyektől. Így ült összezsugorodva, magába temetkezve, mindenre elszántan -
                    sokáig. Egyszer felvetette a fejét; a sarkon, a trafik előtt sötétlett két
                    siető árnyék - ők voltak, megismerte a másik pillanatban. Mintegy megszabadulva
                    ugrott fel besietett, melegre tenni az ételüket. - Na, asszony - kiáltott be
                    Károly előre -, felfordult a világ! - Te, anyuska, van akkora cécó Pesten, hogy
                    olyan még Amerikában se... - Veron kissé arcához hajolt. - Ó, Istenem - te
                    ittál? Érzem rajtatok; ittatok mind a ketten! - szólt reszketve és
                    elfordult.</p>
				<p>- Na, csak egy ilyen picurkát, kismama!</p>
				<p>- Kérlek, Veron - ilyenkor csak muszáj egy pohárral a hazáért!</p>
				<p>Veron a falnak dőlt, hirtelen lehunyta a szemét.</p>
				<p>“Haza” - szép, “ünnepélyes szó”, néha olvasta az újságban, és nem gondolt semmit.
                    De ha kimondta életében, beszéd közben - egy kis falu állt a lelke előtt,
                    rajzos, borsodi hegyek koszorújában ellapuló fehér folt, erdők, fa-virágos
                    tavaszok, vasárnapi harang, szagos gyaluforgács a műhelyben, a kovács lánya...
                    És most jön valami borzasztó! Az emberek kiáltanak az utcán... és a faluk, az
                        olyan faluk határát el fogja lepni a fegyveres
                    katonaság. Majd tanyáznak az erdőn, kitörik a fát, a kerítéseket; elhajtják a
                    pásztoroktól az állatot, a jószágot a házból. Az asszonyok sírnak és félnek, a
                    hegyek oldalából ágyútorkok ásítanak, a templom összedűl, a kazal kigyúl...
                    igen, így mesélte a nagyapja a negyvennyolcas időből. A haza, a hazák...
                    mindenkinek van tán faluja!... De most kiáltanak odaát Pesten!</p>
				<p>- Hagyjatok békét nekem, hagyjatok! - nyögte.</p>
				<p>- Na, ugyan, hisz a komának úgyse kell menni!</p>
				<p>- Hát a többi! Az idegent ne sajnáljam?... Ó, hát nem értitek ti... ti! Hagyjatok
                    nekem békét!</p>
				<p>És zokogva esett az ágyra.</p>
			</div>
			<div>
				<head>2</head>
				<p>A napok pedig tovább haladtak, és a külső élet sok különös új zaja és mozgalma
                    csak mint felszínes napi szenzáció hatott le a Hiúz utca e pincéjébe. Vitorisz
                    odaadóan bújta a krajcáros újságokat, mindenre kíváncsi volt, és nehezen szokta
                    meg, sőt nehezen hitte el, hogy nem követelhet
                    tájékoztatást mindenben a napisajtótól, melynek betűje azelőtt tápláléka és
                    szellemi tengelye volt, műveltsége fokához mért, kellemes és kielégítő. - A
                    város képe csodásan megelevenült, tömérdek vidéki özönlött fel, az utcákat
                    ellepték a félig beöltözött katonaruhások, fontoskodó arcú cserkészgyerekek
                    vágtattak végig közöttük. Sok síró asszonyt lehetett látni, de százszor több
                    vidámat; összekarolt párokat, nyílt, fesztelen, megújult szerelmeket.
                    Villamosokban a fiatal népek úgy bújtak össze, hogy azért “rendes időben”
                    rendőri beavatkozás járt volna.</p>
				<p>Az élet általában fokozódni látszott. Nyakra-főre házasodott mindenki, s oly
                    édes, üdítő volt e máskor ezerszer meggondolt, súlyos lépést elkövetni bátran,
                    hirtelen, gondolkozás nélkül; és ámulni rajta, hogy nem is olyan nagy eset! Csak
                    a Hiúz utcában kilenc új asszonyt számoltak össze. A cseh szobalány kimenőt kért
                    tizenegykor, s délben már mint a führer hitvese szolgált fel az asztalnál. A
                    házmester húga is így tett egy trénkáplárral, kit nemrég ismert meg egy
                    majálison; mesélte, hogy hiba volt az iratokkal, de az urak a polgármesteri
                    hivatalban füléhez hajolva kérdezték tapintatosan, komolyan: - Baj van,
                    kisasszony? Ő lehajtotta fejét, és elhaló hangon “igen”-nel válaszolt (pedig szó
                    sem volt bajról, magyarázta nevetve-pirulva), akkor aztán nem gördítettek
                    akadályokat.</p>
				<p>A kávéházak zsúfolva voltak, minden asztalnál beszéltek hangosan, egyszerre; s ha
                    az ember figyelt, észrevette, hogy mindig ugyanabban a szellemben: az esélyeket
                    vitatták, a közeli lehetőségeket. Mindenki látnok és stratéga volt;
                    “swarmlénia, front, csapatösszevonás, offenzíva, sturm” és még egy sereg ilyen
                    új szó ismerete - ki tudja honnét? - de kötelezővé vált lenézés terhe alatt.
                    Viszont tekintélyre tett szert, aki közámulat közt kivágta, hogy egy drednaut
                    hány tonna súlyú. Mások komolyan azt állítatták, hogy ők már megtanulták “a
                    sorok között” helyesen olvasni a mostani újságokat. - Karácsonyra végleg itthon
                    leszünk! - magyarázták fiatal önkéntesek a családi karavánnak, mely néha az
                    összes tántikkal és bácsikkal követte őket utca hosszat, kávéházba,
                    lerázhatatlanul. - Lesz abból tavasz is! - fontoskodott egy beavatottabb; míg
                    mélázó, hallgatag emberek egy-egy sarokban halkan kifejtették, hogy “elvben,
                    elméletben” semmi se mond ellent annak, hogy akár igen sokáig is el ne tartson.
                    Kinevették őket, vagy elhalmozták praktikus ellenérvekkel, pszichikai,
                    gazdasági meg észokokkal. - Nem is árt - mondták némelyek -, ha egy kicsit
                    megrázkódik alapjában az a korhadt, büdös rend; ha azok, akik oly disznó
                    biztonságban ültek és híztak az aranyaikon, legalább megszeppennek kicsit!
                    Mindenki azt hitte, hogy a gazdagok talán még jobban megszenvedik az idők e
                    rázkódásait. “Hiába van ma a bankban pénzed; éhen halhatsz, de ki nem veheted” -
                    ezen tűnődtek örömmel. Némelyek hangosan és szabadon beszéltek, megmondták
                    ellenvéleményeiket, kifejezték érzésüket; mások riadtan és vészjóslón
                    figyelmeztettek óvatosságra; s akkor a félénkebbek már a commune tilóját vélték
                    nyakukon érezni, megborzongtak, nem aludtak az éjjel. Mindenféle elfogatásokról
                    meséltek; általában az emberek elvesztették egy kicsit a lehetőségek,
                    valószínűség mértékét. Kivált az iskolázottak; ha még néhány Kemény- vagy
                    Jókai-regényt is elolvastak valaha.</p>
				<p>Független gondolkodású emberek néha idegesen kerestek valami okot a
                    felháborodásra, de olyat, mely a közhangulattal megegyezzen és visszhangra
                    találjon. “Hős katonáink” valami kis kényelem hiányát hánytorgatták. Ám ami
                    felülről jött, hivatalos helyről vagy az újságoktól; az örökös megnyugtatás
                    jegyében volt tartva - s ez néha szárnyat adott a rémhíreknek. Vidéki levelek
                    rosszul jöttek civil rokonoktól is; pedig ezek az emberek igen vigyáztak, hogy
                    mit írnak. Néha egy-egy anya vagy feleség már rég a harctéren hitte,
                    rémlátásaiban elesettnek siratta hívét; mikor egyszerű sürgöny hívta valamelyik
                    messze vidéki városba, melyet sose hitt, hogy valaha meglásson. “Leveleimre
                    semmi válasz. Jöjj, még hetekig együtt lehetünk!” S mentek, utaztak a borzasztó
                    tehervonatokon, zsúfolt kocsikban éjjel-nappal, agyonellenőrizve, izgalomtól
                    kimerülten, reszketve: - Ott lelem-é még? - Kihamvadtnak vélt, elgyöpesedett,
                    gondok-rágta vagy unalomba halt érzések, szeretetek újultak meg, felfedeződtek,
                    égtek sziporkázva a megindultságok e rezgő levegőjében. Az asszonyok becsesek,
                    drágák lettek, ki-ki a maga formája szerint. Türelmetlen könyörület, dühös
                    részvét tartotta izgalomban az idegeket. Az igazi fájdalom, a rettegés, kín
                    megbújt néhol magára hagyva, nem is értve.</p>
				<p> Mindennek fulladt visszhangja verődött a Hiúz utcában is. A kapu alatt a
                    huszonegybeli viciné fogadkozott; hogy menten leöntené forró vízzel, ha egy
                    kutya szerb most véletlenül ide tévedne elébe. A legöregebb szapuló asszony a
                    mosókonyhában az Isten büntetéseként fogta fel az eseményeket, mert nagyon rossz
                    volt már a világ, kivált az asszonyok. És elmondta - mert székelyföldi volt -,
                    hogy háromszor járt fel halottaiból Borbán Áron, és tanította az embereket, hogy
                    három zivatarja jön az Istennek, ha meg nem térnek; egyik a háború lesz, utána
                    majd a sáskák jönnek, de harmadjára már a világ vége... De az utcákon - fehér
                    batisztköpenyes, lebegő fejdíszű, szép gazdag nők autóztak naphosszat nagy
                    vöröskereszttel a karjukon és valami titokzatos, de borzasztóan sürgős és fontos
                    küldetésben. A legkomolyabbak közülük eltitkolhatatlanul örültek, hogy, mint
                    mondták, megtalálták önmagukat, önérzetüket, immár életfogytiglanra; mert
                    megtudták, hogy fel bírnak kelni hét órakor, és nem kell már tisztelve
                    csodálniuk a dolgozó nőket - évtizedek, életek robotoló rabjait. - Veronék
                    láttak egy este kilenc tájban erre sietni két hóruhás, vöröskeresztes fiatal
                    leányt kíséretlenül és gyalog; a doktorné rokona volt a barátnőjével, mindenki
                    tisztelettel nyitott utat nekik. A tárt ablak alatt megálltak, az egyik lihegve,
                    nevetve felkiáltott: “Ott van-e már Sanyi?... Nézzen ki, előbb nézzetek ki ránk:
                        kosztümben vagyunk!” Kihúzta egy szőke hajtincsét a
                    kacér fejkötőcske alul, és nevetve szaladt fel a vőlegényéhez, ki ugyan
                    “fölmentett” volt, de kivel egy hét múlva mégis sommás, “háborús” egybekelésre
                    készült. A férfiak, civilek kedve is megjött a házassághoz. Általában a
                    hungarákkal megszaporodott társadalmontúli nők hemzsegő rajának nagy
                    konkurrenciát csináltak a divatba jött és édes hites szeretőkké kibomlott
                    törvényes feleségek. A doktornénak is komoly szándékkal udvarolt egy jóállású,
                    özvegy vasúti mérnök. Az önkéntes ápolónők tanfolyamára járt a Petz fűszeres
                    sógornője is, egy nyúlánk, barna leány; s “csakolyan” volt az ő fehér jelmeze
                    is, mint a doktorné húgáé. Sőt a “jobb társaságban” tanult, csupa diplomás és
                    úri nő közt. A szuterén őt fogta körül és ostromolta kérdésekkel. Két kezét a
                    fehér, nagy zsebekbe süllyesztve leereszkedő fölénnyel beszélt az utcán.
                    Elmondta, hogy szegény öreg Sipitát operálták ma másodszor, s azon tanultak
                    asszisztálni, az öreg ordított rémesen, mert már nem altathatják, nem bírná; de
                    ő már el tudja hallgatni nyugodtan a legőrjítőbb sikoltozást is, csak bele kell
                    jönni! Egy “híres zenész felesége” a legbuzgóbb köztük, ő fogta a fejét,
                    leborult, odaszorította arcához az utcaseprő verejtékes, kíntól eltorzult arcát,
                    és vigasztalón suttogott a fülébe: “Bácsi!... No nem, nem... bácsi!” Veron
                    eltakarta az arcát, de a vicinék nem erre voltak kíváncsiak; hanem hogy van-e
                    már sebesült, igazi, háborús sebesült Budapesten? Némelyek biztosan tudták, hogy
                    tegnap hozták az első ötvenet Szerbiából; mások meg már kétszázról regéltek
                    suttogva. - Minek is titkolja a kisasszony? - Majd lesz magának - fenyegette a
                    szomszédját egy testes szakácsné -, csak terjesszen itt rémhíreket! - De a
                    kisasszony titkolódzó arccal, diszkréten összeszorított ajakkal hallgatta őket;
                    végül, mintegy elszántan és magát erőltetve kijelentette: - Hát nincs, ha
                    mondom, egy sincs! Nekem csak elhihetik, lelkem! - S mint a gigantikus
                    világszcéna egy igen jelentős szereplője; kit fontos tekintetek köteleznek,
                    sarkon fordult, nehogy még kiszalajtson a száján valamit. Ijedt megdöbbenésben
                    hagyta hallgatóit, azzal a biztos hittel, hogy elképzelhetetlenül nagyszámú
                    sebesültet, véres, csonkított, összekötözött szenvedők rémes, hallatlan tömegét
                    - talán ezret is rejtegetnek már itt Budapesten...</p>
				<p> S mikor pár hét múlva igazán megjöttek, és folyvást jöttek - már nem félt tőlük
                    senki. Pár nap alatt megszokták s megkedvelték e sápadt és bepólyált tagú, de
                    többnyire vidám embereket, kik nyitott autók hosszú sorában jöttek kényelmesen
                    hátradőlve, ép kezükkel integetve, elkapkodva a virágokat, s viszonozva az
                    “éljen”-t; ünneplő népek sorfala közt a kórházig; hol már az ajtóban frissítőt
                    kínáltak feléjük a hölgyek - a legénységnek töméntelen cigarettát, gyümölcsöt,
                    szirupot és zörgő aprópénzt. A kórházkertek rácsos kerítésén folyton cukorkákat
                    dobáltak be a kinn üdülőknek; azok felszedték, mint a cirkuszi szereplők, aztán
                    a rácshoz jöttek mesélni. “Igazán olyan rettentő az a háború?” - kérdezték
                    szomjasan: s a hősök elmesélték hajmeresztő komitácsi történeteiket.</p>
				<p>- Igazán, te még egyszer sem voltál kórházban, látogatni! - panaszkodott Erzsi. -
                    Mióta hívlak, nem is szép tőled!</p>
				<p>Veron némán, kicsit fáradtan hallgatta. Csaknem két hónap óta törték a gondok és
                    kételyek, figyelni kényszerítve azok tetteit, perceit, kikre eddig nyugodt
                    szeretetében az életét bízta. S míg elfoglalt, tépelődő lelkére tompán hulltak
                    az idegen, egészen külső dolgok szokatlan hullámai; lehunyta szívét minden elől,
                    ami nem ő volt és saját, kicsiny, de neki egyetlen élete. Lehunyta szívét, és
                    már választott: nem a férje, hanem az idegen leány minden mozdulatát, szavát követte szándékos, kínlódón
                    szigorú ítélettel - őbenne méregette saját, eddigi balgaságát, és titokban
                    sokszor sírt. - Az arca meghalványult, keskeny ajkát szinte elhagyta a vér;
                    egyszer Károlynak is feltűnt ez, és egy percre részvéttel kérdezte, hogy nincs-e
                    baja?</p>
				<p>Erzsi mit se vett észre ebből; ő most élénken és kifelé élt, mint a szenzációt
                    vadászó, háborús utca - kalandra, újságra lesőn, a kíváncsiság önző közönyével,
                    felszínesen, élményeket habzsolva. Pár napig néhány újoncnakvaló, kik
                    jelentkezni jöttek faluról - náluk aludt rögtönzött surgyékon; Erzsi hirtelen
                    összebarátkozott velük, és este elhívta őket sétálni - kacarászva jött haza az
                    egyikkel éjféltájban. Vitorisz akkor érthetetlenül dühbe jött hirtelen, többször
                    is, idegesen emlegette, hogy késik - aztán “ronda cábér”-nek nevezte és még
                    sokkal rosszabbnak is. Veron alig felelt. Töméntelent dolgozott mostanában,
                    úgyszólván a másik kettő helyett is, kik az “érdekes idők” izgalmaiban éltek és
                    jártak szinte egész nap. Az Erzsi egyik színésze is elutazott hirtelen bevonulni
                    valahová, s félhavi takarítással adós maradt. A leány szemrehányást tett
                    dühében Veronnak: - Te ajánlottál hozzá - egy ilyen rongy komédiáshoz! - A
                    másiknál söpört még ímmel-ámmal; de a színtársulat is oszlóban volt a napokban.
                    - Azért van még egypár koronám! - mondta néha újra vidáman, szívesen, s erővel
                    rátukmált Veronra kisebb összegeket; mulatva az asszony csodálkozásán, ki rég
                    nem volt már ilyenhez szokva, és sejtelme sem volt, hogy a leánynak “spórpénze”
                    van... Már nem is akart gondolkozni semmit!... A leány így is félig ingyen evett
                    nála már, vasalásban soha nem segített; Károly csak liferált, s néha vidékieket
                    vezetgetett pár hatosért, amíg egy-egy ugrifüles cserkész szalutálva át nem
                    vette tőle a paliját útközben, hogy ingyen hurcolja tovább ilyen kommandótól
                    amolyanhoz, mutogatva a “nevezetességeket”. De már csökkent az “idegenforgalom”
                    is - ahogy a sebesültek száma nőtt, és sorban megteltek a kisegítő kórházak.</p>
				<p>- Igazán, Veronka, te tán nem is sajnálod szegény katonákat! - (Ez hat, úgy
                    sejtette!) - Ez egy magyar nőnek kötelessége!... Gyere no, ne gunnyassz itthon
                    örökké, attól leszel beteg! Milyen rég volt rajtunk a piros ruhánk! Gyere,
                    vegyük fel ma, csípd ki magad te is, háromkor van látogatás!</p>
				<p>- Azt mondják, most már nehezen engedik be, aki nem tud nevet mondani, hogy ki
                    beteget akar látni!</p>
				<p>- Attól sose tarts, ösmer engem az ápoló! Az önkéntes szobába megyünk!</p>
				<p>Fölvették a ruhát, a nyári kalapot, együtt, mint harmóniájuk régi, szép idején;
                    Erzsi segített betűzni Veron gyémántdíszes hajcsatjait, s odaadta a kis ollóját
                    egy skatulyából, hogy a körmét is kitakarítsa.</p>
				<p>- Azért a kesztyűt, ugye anyuska, nem fogjuk lehúzni!... Nem muszáj mindenkinek
                    tudni, hogy nem vagyunk nagyságák - igaz? Nekik most mindenki nagysám,
                    szegénykéknek, aki cigarettát viszen!</p>
				<p>Hát elindultak nagysámnak öltözve kissé dohszagú, de szépszínű, tűzpiros, fodros
                    ruhákban. Erzsi ránevetett az őrtálló altisztre, és egy marék cigarettát tartott
                    felé. “Tudja már, kihez!”... A fiú némán vette, megőrizve a hatalom adta
                    tekintélyét. Az emelet egy nyitott ajtajában termetes, fehér zubbonyos ápoló
                    állt egy feldtrage előtt, köszöntést mormogott, és végigmustrálta Veront. Az
                    önkéntes-szobában, ahová beléptek, nem volt húsz ágynál több; néhány mellett már
                    látogató suttogott odahajolva - nők; koránjött, közeli rokonok, kiknek tán külön
                    bejárócédulájuk van. Erzsi egy ablaksarok felé tartott; ott volt a pódiumon egy
                    iskolai falitábla is még a hajdanából. - Mit félsz, anyuska - hisz ezek csupa
                    könnyűek! A súlyosaknál unalmas, ott csendben kell lenni! - Veron
                    félrehúzódott, hogy utat engedjen két néne előtt. Erzsi hangosan bemutatta:
                    Vitoriszné barátnőm, tanítónő! - Veron elpirult, de az egyik fiatal katona,
                    kerek arcú kis barna, rámosolygott, és hadarva szólt. - Kisztihand, nagysám,
                    tessék helyet foglalni! - Láthatóan örült, hogy neki is hozott valakit a leány,
                    “fess, pesti nőt” - mert Erzsi maga előnyt adott a pajtásának, egy igen nyurga
                    legénynek, ki igazi sebesült volt a vállán - míg ő csak hurutból, csúzból
                    lábadozó. Kereskedősegédek voltak, együtt érettségiztek. Krausz volt az egyik s
                    egy nagy, faipari raktárban volt alkalmazva Hunyadon; Weisz volt a másik, és
                    Csíksomlyón vasáruüzletet vezetett. Most ifjú hősök, s a pesti nőkre elméletben
                    kíváncsiak; hiszen először voltak idefenn. És szívük teli volt elismerő hálával
                    a honleányok iránt, kik cigarettát hoztak, mulattatták őket. A csíksomlyói
                    kivált nagyon megszokta Erzsit; nem volt fárasztó neki, mert a stílusa, modora
                    teljesen ismerős; a somlyói centrál kasszírnőjéé, kivel legkiadósabban
                    társalgott eddig. De ez nagyvilágibb - Amerikában is járt, ott társ volt egy
                    virágüzletben, szóval kolléga. Weisz, a kis barna, álmodozóbb természet volt;
                    már megalkotta titokban kissé morózus véleményét a pesti hölgyekről, s valami
                    finomabb, költőibb kalandra vágyott. Veron halvány és kedves arcát élénk,
                    ragyogó szemét nagyon vonzónak találta az első pillanatban, s melegen
                    megszorítva, ajkához vitte fehér kesztyűs kis kezét. Hiszen ez férjes asszony;
                    tanulta, hogy illik! Vitorisznével először esett ez életében; szörnyű zavarba
                    jött, és szörnyen bántotta, hogy zavarban van. - Most először méltóztatik itt
                    lenni? - kérdezte Weisz, a vajdahunyadi, és melegen, de félénken nézett rá, mert
                    szíve úgy vágyott már a tiszteletérzésre. Annyira tudatában volt - fiatalosan,
                    komolyan, kedvesen, hogy ő az édes hazáért lett légcsőhurutos Krasznik
                    tájékán.</p>
				<p>Veron Erzsire pillantott: az éppen felállt a székről, s a Krausz ágya szélére
                    ült: a takaróra a beteg dereka táján. Az asszony szétnézett; s úgy találta, hogy
                    sok beteghez ül igen közel a női látogatója; idős asszonyok simogatták a fiúk
                    dúshajú fejét, fiatalok kézben tartották a kezüket. - Fiacskám! - néha: - Kis
                    uram! - hangzott ki sokszor a félhalk suttogásból. Idegen látogatók, érdeklődők
                    a hazafias közönségből: igen elmaradoztak már ekkorra, vagy a vezetőség állta
                    útját a hangos búcsújárásnak, a tömérdek szirupnak, összevissza nőknek és
                    nyalánkságoknak. Őket is nyilván rokonnak nézik... Erzsi e percben gyújtott rá a
                    Krausz fiú cigarettjéről a magáéra! Megfészkelődött, s kesztyűs kezével
                    kétujjra fogva a szopókát, gyakorlatlanul pöfékelt; bután, de vígan és nagyon
                    feltűnően. És Veront elöntötte a harag; igazi pulykaméreg; - szeretett volna
                    rákiáltani: “Te, te szolgáló - kicsapott cseléd!” - a fiatal Weisz illedelmesen
                    pihent ágyában, óvakodott meg is mozdítani kinyújtott lábait a takaró alatt,
                    kedvesen diskurált; de azért Veron idegesen tolta hátrébb a székét. “Csak nem
                    fogom ezt majmolni?” - gondolt Erzsire érthetetlen
                    gyűlölettel. - Úgy hát nagysám is vidéki, azaz inkább falusi! - folytatta a fiú,
                    és mindig mosolygott; most örült csak, hogy jó modora van. - Annak örülök, hogy
                    nagysám sem pesti; vidéken, ugye, szebb az élet mégis! Több idealizmus van az
                    emberekben! - Igenis, kérem! - hebegett az asszonyka, és kétségbeesett, hogy
                    semmi sem jut most eszébe abból a sokból, amit magában ezerszer elgondolt
                    emberekről, világról, életről. Károly előtt jobban ki tudja fejezni magát; hogy
                    meg is szokta ő azt, mindig azt az egyet; mennyi
                    esztendeje már! De így jó; ő egyszer akarva, befejezte a csatangolást; ellene is
                    volt mindig; törvénytelen hitves volt ő a két elsőnek
                    oldalán is, arra született! - Pedig milyen kedves, finom ez a kis beteg katona;
                    úri fiú, ki tudja, milyen előkelő! S ő hogy becsapja itt! Elszégyellte magát. -
                    A vidéki emberben, kérem, mindig megmarad valami... valami... az, kérem, tud érezni, igenis! Én a szeméből meglátom itt Pesten
                    mindenkinek...! - Az asszony hallgatta, kicsit kábulón - milyen különös, jó
                    helyzet volt ez!... De újra a leányra kellett néznie, mert csattanón csapott a
                    Krausz ép keze fejére. - Vörös pecsenyét!... - hallotta a kuncogó, csiklandós,
                    fojtott nevetését. - Én a fehér pecsenyét szeretem! - felelte különösen mély
                    hangon a hosszú fiú, és nagycsontú arca pipacsvörösen tüzelt az ágyban. E
                    percben Veron szeme gépiesen elsiklott a leány alakján, a jobb
                        kezét kereste, nem ezt, amelyben kiégett cigarettacsutka reszketett...
                    és elképedve, émelygő utálattal ugrott fel a székről. Szó nélkül fordított hátat
                    a kis Weisznak, rá sem gondolt már, csak el innen! - A harmadik ágynál egy hang
                    hördült felé, tompa, fuldokló: - A... a csészét... kérem a köpőcsészét! - nyögte
                    egy beteg, és megragadta keményen a csuklóját, nem engedte. - Ó, rögtön! Itt van
                    már! - Egyszeriben meglelte, biztos kézzel fogta; a baljáról közben ráért
                    letépni a cérnakesztyűt egy mozdulattal, s vörös, szikkadt kis kezével, melyen
                    beszakadoztak a körmök - odaszorította a borogatóruhát az idegen férfi szőrös
                    melléhez, mert csaknem leesett, amint előrehajolt - görcsös köhögésben
                    rázkódott, majd néhány hatalmasat köpött az edénybe. Csakhamar megcsöndesült,
                    visszadőlt a párnára, könnyebben lélegzett. - Már jobban van? - kérdezte a kis
                    mosónő, és szolgálatkészen hajolt fölé. - Persze, csak egy nagy fene hurut! -
                    mosolygott a beteg, és már visszanyerte rendes arcszínét. - Hanem igaz, valamit
                    kérdeznék magácskától, fiam! - Veron jól látta jegygyűrűs kezét, borostás,
                    viseltes arcát; az asztalán mellette nagy, nyitott könyvben aranyszélű
                    szemüvegét. Negyven körüli népfölkelő hadnagy lehetett. - Mondja meg nekem, édes
                    fiam őszintén: ki az a nő? - ... - Erzsi felé intett: Veron bizonytalanul
                    követte a tekintetével. - Magával jött... de csak nem rokona? Az Isten áldja
                    meg, miféle az... mivel foglalkozik? - Nem, nem olyan, kérem... nem mindig
                    teszen így! - Nem akartam hinni, hogy hozzátartozója! - A néne odalépett, és
                    elvette a köpőcsészét, hogy megnézze; Veron sarkon fordult, és kiillant a
                    szobából.</p>
				<p>Egyenesen, gyorsan ment az utcán; nem is töprengett, nem is fájt. Ő már készen
                    volt ezzel a históriával.</p>
				<p>- Hát az Erzsit hol hagyta, asszonyság? - kérdezte a házmesterék új-menyecske
                    húga a kapuban, mert épp az urát várta a kaszárnyából.</p>
				<p>- Ottmaradt! - felelte az asszony hangosan, szinte kihívón.</p>
				<p>- Ne mondja? Hát mikor jön haza?</p>
				<p>- Az is az ő dolga! - vágta rá, és vont egyet a vállán, hogy nincs köze
                    hozzá.</p>
				<p>- Na, csakhogy egyszer kinyílt a szeme magának is, Vitoriszné asszony! Elég soká
                    volt vak, vagy tette magát, hogy se lát, se hall.</p>
				<p>- Micsodát? Mit nem látok?</p>
				<p>A menyecske rábámult.</p>
				<p>- Rögtön megmondja nekem, ha jót akar, azt mondom!... Nézze, ha nem ellenségem
                    maga is, hát megmondja! - fogta kérőre a végin.</p>
				<p>- Dehogy vagyok ellensége, sose legyen jobb akarója, asszonyság! Amit tudok is,
                    az Erzsijétől tudom; ő maga beszél néha olyanokat az a veszett, hogy az embernek
                    a gyomra kifordul. De azt hiszi, csak énelőttem?... Akivel éppen összeakadt,
                    mikor rájön a beszélőkéje; csak egypár szót mond, de olyat!... Minap mesélte a
                    boltos is!... Én nem is hiszem, hogy nem bolond az néha!</p>
				<p>- De hát mit - mit, az Isten áldja meg!</p>
				<p>- Ó, nem is érdemes emlegetni... Hogy a Vitorisz úr őtet szereti, nem az
                    asszonyságot, hogy mán a doktoréktul is ő csalta el, hogy régen jóba vannak!</p>
				<p>- Gyalázatos!... Ezt?</p>
				<p>- Ójé - ezt! Hát még miket? Hogy az asszonyságnak tűrni muszáj, ha szeme előtt
                    csókolgatja az ura őtet - meg hogy ő aludt a Vitorisz úrral egy
                    ágyba,asszonyságnak meg oda kellett vinni nekik reggel a kávét; mert másképp
                    Vitorisz úr elkergette volna asszonyságot, hát inkább eltűrt mindent...</p>
				<p>Elhallgatott, mert Veron felkacagott, és ezen megijedt egy pillanatra: olyan
                    érdesen hangzott, rikácsoló némberi dühvel. De nem - a folytatása már tiszta,
                    éles nevetés volt, végtelenül fölényes gúnyú és biztos. Csak az nevethet így,
                    aki nagyon biztos a dolgában!</p>
				<p>- Na, majd megláthatják máma, hogy ki megy el innét elkergetve!...</p>
				<p>Lesték és egy óra múlva látták is a leányt bemenni; és félpercre rá kifordulni
                    megint a pinceajtón - sompolyogva és révetegen. Az asszony egy kurta, parancsoló
                    szavára, fölemelt keze egy mozdulatára kioldalgott semmit sem kérdve, mindent
                    sejtve zavaros, homályos bűntudattal; - mint a kidobott kutya, melynek ismerős
                    ez a szó: mars!</p>
				<p>Nyolc órát harangoztak, mikor Vitorisz hazajött; leült, várta a vacsorát. Az
                    asszonynak még nem volt szava hozzá.</p>
				<p>- Na, nem is keresed a drágalátost? - kérdezte végre halkan, elfúló hanggal.</p>
				<p>- Miért?</p>
				<p>- Mert kidobtam - ha tudni akarod!</p>
				<p>Károly várt egy pillanatig. Csönd. Akkor vállat vont.</p>
				<p>- Te hoztad a házhoz, akkor nem kérdeztél. Most is a te dolgod!</p>
				<p>S halkan fütyült, míg az asszony kitálalt.</p>
				<p> Veron nagy megkönnyebbülést érzett, fellélegzett; alig várta, hogy rendbeszedje
                    az életüket megint; hogy tisztán takarítson, kiadósan és olcsón főzgéljen az
                    urára, jól kiszámítva, okosan beosztva; mert az Erzsi idején sokszor ettek hideg
                    vacsorát, sokszor hoztak ebédet kifőzésből; s az utolsó házbérbe tizenhat
                    koronával adós maradt, ami rég nem történt már, és nagyon izgatta. A mosást is
                    jól el akarta látni, és ha csak lehet, többet vállalni még - mert biztosan nagy
                    lesz a drágaság a télen. Sokan máris buzgón gyűjtötték a lisztet, cukrot, kávét;
                    ezekben - hitték - nagy hiány lesz; de főleg ész nélkül: az ezüstpénzt. Vitorisz
                    is komolyan gondolkozott most ebben; buzgón utánajárt, és be is jutott a
                    tisztisapka-műhelybe; azzá a Király utcai gyárat alakította át hamarosan új
                    gazdája.</p>
				<p>Erzsiről hallani se akart Veron; de azért hallott eleinte. Mondták, hogy akkor
                    éjszaka a huszonkilencben húzta meg magát, egy üres lakás puszta padlóján aludt
                    a szép, piros ruhában. Hogy tönkregyűrte, piszkolta! - csak negyednapra küldte
                    el a vicit egy emberrel a ládáért; attól kezdve sok holmit eladogatott potom
                    pénzen. Később galíciai menekültek laktak ott; azok is csak úgy, a földön
                    batyuztak szegények; de pénz volt náluk ezüstben; - Erzsi kotyvasztott nekik,
                    mosott kicsit a fürdőkádban, egy szalmán hált velük; angolul beszéltek valamit,
                    mert mind megjárták ezek is Amerikát. De hamar összeveszett e gyanakvó, ideges,
                    boldogtalan néppel; novemberre beköltöztek úgyis a rendes lakók; Erzsi eltűnt az
                    utcából - Veron úgy hitte, az ő életéből is, minden nyommal, emlékkel
                    együtt.</p>
				<p>De nem állta meg, hogy elő ne hozza, hogy ne faggassa néha Károlyt. - Csak
                    egyszer mondd meg már! Hisz úgyis megbocsátok, csak tudjam, mi volt köztetek és
                    hogy meddig? Mikor... - Hagyj békén, kérlek, a barátnőddel! Minek hoztad ide?
                    Hisz rám mászott, simogatott, falt - hisz láthattad! Nem hagyott békét, pedig
                    tudta, hogy utálom! Úgy elengedte magát előttem az a tehén... de hiszen itt
                    voltál! Akkor miért nem járt a nyelved?... Úgy tettél,
                    mintha magad is akarnád!... - Az asszony sápadtan, merev arccal hallgatta, nem
                    bírta tovább kérdezni, pontos adatot, részletet, mindent kitudni - ahogy
                    elhatározta néha. Kétségbeejtőn összezavarta a lelkét az a gondolat is, hogy
                    igen - hisz ő itt volt, hisz előtte, vele voltak! De hát nem tudott-e csakugyan
                    valamit? Hiszen asszony volt, nem is gyerekasszony, nem is az első férfi ez,
                    akit ösmert! Vak volt ő akkor, vagy csak fel se’ vette, nem volt fontos, nem
                    vágott az életébe - tán még kényelmesnek is érezte; amíg idegenek ki nem
                    mondták, az utcán nem beszélték, míg az a szájas őrült, az a szerencsétlen el
                    nem kiabálta, túl nem hazudta otromba dicsekvésében?</p>
				<p>- Őróla hallani se akarok! De te, te! Hogy tudtál hajlani neki - itt, itthon,
                    minálunk -, hogy piszkoltad be magad?... Te is csak olyan vagy, mint a
                    többi!</p>
				<p>Már feledni látszott, hogy annak idején neki mennyire tetszett külsőleg is a
                    leány; hogy még vitatkozott az urával ezen; s hogy mennyire szívéhez volt nőve a
                    nyomorult. Hisz egy ideig oly rendesen viselkedett, oly kedvesen... igen, hisz
                    talán még hallgatagon meg is osztotta volna vele ura szerelmét tudva is - ha
                    szó nem esik róla, vagy ha egy puszta helyen éltek volna hárman, s nem egy
                    népes kis pestbudai utcán szemfüles szomszédok, pletykáló cselédek közt!...</p>
				<p>- Hogy is jutott eszedbe legelőször, hogy ránézz úgy?... Azzal a ronda
                    férfitermészeteddel!</p>
				<p>- Ugyan, kérlek, mit regényezel? Mit úgy?... Kellett is arra nézni, nagyon érti
                    az azt!... Egyszer azt mesélte nekem a padláson - ha már olyan kíváncsi vagy -,
                    hogy míg a doktornénál szolgált, az asszonya maga mondta egyszer neki, mert
                    látott engem az utcán: “No, ez csinos ember, lássa! Ezt fogja meg magának, ha
                    ügyes!”... Persze, én tudtam, hogy csak hazudik, hízeleg, hogy meglegyen a testi
                    akarata... De ha még egyszer, Veron kérlek, felhozod nekem ezt a komédiát, én
                    szeretlek téged, Veron, azt jól tudod, krajcárt se költöttem más nőre életemben,
                    se nem bántottalak, de ha engem így szekírozol, úgy elmegyek, Veron, hogy soha
                    nem látsz többet!</p>
				<p>Megijedt a fenyegetéstől és hallgatott; de nemsokára módját kereste, hogy
                    beszélhessen a doktornéval. Kérte a házmesternét, tudja ki, nem mosatna-e vele
                    megint? Csakugyan jó kuncsaft is volt, félhétben váltott tisztát, nem sok
                    dörgölés kellett a ruhának... Az úrnő örült neki, felhívta. Veron kávét kapott,
                    trécseltek: persze mindjárt az “Erzsi-ügyről” - végre is feltálalta csupa
                    tréfaképp a kerítés e cifra meséjét. Az özvegy majdnem megharagudott, alig
                    győzte békítgetni. - Ilyen butaságot. Hogy jut eszükbe? Foglalkozom én ilyen
                    cselédpletykákkal?... - Feledte, hogy e percben is foglalkozik; de Veron
                    meggyőződött, hogy megint hazudott volt Erzsi. De miért is volt neki ez a
                    szamárság most fontos, mit érdekelte? - Lássa, Vitoriszné, én akkor is csodáltam
                    magát. Ilyen okos asszony létére, hogy ezt fel nem érte ésszel, hogy ebből jó
                    nem lehet! Két asszony egy férfival! Egy szobában - az Istenért! Amúgy se jó
                    soha egy harmadik a házaséletben! Se testvér, se rokon; mióta a világ, mindig
                    bajt csinált! - Veronnak eszébe jutott, hogy hisz faluhelyt, a nép emberei - de
                    iparosfélék közt is, ojjé, egész famíliák alusznak együtt meg a szolgáló... meg
                    az aratók a boglya alatt... hát hisz van, hogy baj esik, de nem olyan sűrűn, nem
                    muszáj!... Hanem már másról beszéltek, szégyellt rá visszatérni. A doktornét
                    folyton a háború foglalkoztatta, erről beszélt, bölcselkedett a vőlegényével;
                    erről olvasott el mindent Tolsztoj nagy regényétől kezdve a sajtóhadiszállás
                    hőseinek sok olcsó és cukros romantikájáig. Néhányszor már arra vetemedett,
                    hogy: “Egy mai nő” aláírással lejegyezze gondolatait, s beküldje valami
                    feminista újságnak: két ízben ki is nyomtatták - ó, ez különös látvány volt
                    neki, különös érzés -, de másodízben nagyon sokat kihúzott a cenzúra.</p>
				<p>A fölmentett vasúti mérnök tiszt barátaitól, ha hazajöttek sebbel vagy betegen -
                    oly sokfélét hallott; és mindent megjegyzett. Eleinte sokan emlegették az “öles
                    kéjé”-t, a “vérontás ősi férfigyönyörét”, s hasonlókat az utóbbi évek
                    “freudista” szalonjainak egész zagyva szókincsével. Mások fogadkoztak, hogy
                    ámbár minden veszélyben ott voltak a bőrükkel; személy szerint nem öltek soha!
                    Ám tél derekára elfogytak ezek az “érdekességek”, s már csak újságírók
                    sajtoltak magukból háborús anekdotákat, türelmetlen dühre lobbantva velük sok
                    frontbeli katonát. Pedig ezeknek itthon, szegényeknek élni kellett ebből; s
                    életben maradni általa! A szabadságolt tisztek lassankint már nem nézték
                    megbotránkozva a pesti színházak, kabarék plakátjait, s a fényes kávéházakat
                    éjjel, vasúttól bejövet; s nem kérdezték: - Hogy képesek itt mulatni azalatt; a
                    családunk, a barátaink?... - hanem maguk is szomjasan és néha halálos-hazárdul
                    estek neki minden szórakozásnak és mámornak, mások a családi örömek szépségét
                    itták szívükbe habzsolva; sokan vásároltak a kinn felgyűlt tisztfizetésből
                    derűre-borúra: szőnyeget, ékszert, vadászfelszerelést, ezer apró dísztárgyat,
                    ajándékot, tán utolsó emlékül. Igen, a “Tán utolsó” gondolat minden mögött ott
                    leskedve rohamos, ideges csengést adott a lelkekben mindennek; a csókba riadt
                    és fájdalmas új gyönyört lopott. De igen sokaknak nem volt ilyesmi iránt
                    érzékük!</p>
				<p>Vasúti állomások táján naponta lehetett látni roskatag, vánszorgó csapatokat,
                    végsőkig kimerült emberroncsokat - amint szemükben bamba, elmeredő közönnyel
                    haladtak valami kórház felé. - Ezekből sose lesz ember! - súgták a járókelők
                    egymásnak a megszokástól tompult döbbenettel. De csodálkozhattak volna pár hét
                    múlva, ha látják az embereket az ágy melegében kipihenten, néhányszor jóllakva,
                    megnyugodva, szinte derülten, amint durákot vagy huszonegyet játszottak
                    naphosszat, s egymás közt a termésről beszéltek, gazdaságról, családi meg
                    bonyolult örökségi ügyeikről. A háború egyre kevésbé volt már téma és minden
                    inkább, mint szenzáció, s a legangyalibb nagysága párnaigazgató kacsójánál
                    nagyobb eset volt a beteg parasztnak, ha bejöhetett hozzá az asszony, a
                    szögletes, szégyellős, koravénre szikkadt, falusi nemben, ki nem is tudta, mit
                    mondjon, bámult vagy tüsténkedett; de mórikálása, nehéz szava, megszítt, kemény
                    valója oly ösmerős volt, oly övé, hozzá közeli, értett és otthonszagú. A
                    kórházakban is inkább hivatásos vagy fizetett ápolónők voltak már, s aki
                    “önkéntes” megmaradt; - különösen komoly és elszánt nők, kik egy vagy más okból
                    kötelességet vállaltak önmaguk előtt. A sokdolgú orvosok azonban szívesebben
                    nézték a csendes, öreges népfelkelőket; kiket bármikor kurta paranccsal
                    felverhettek éjszaka:</p>
				<p>“Vigye ki az ágytálat! Tartsa a szondát! Vigyázzon, magasabbra!” - Igen, az utcai
                    romantika már lekopott, lekopott az egészről; őszintébb lett így s jobban
                    meglátszott, hogy az “ember”-nek mennyire természetéhez való; mily hozzáillő!
                    Már senki szíve nem dobbant meg, ha a rikkancs “rendkívüli kiadást” ordított,
                    senki sem várt csodát, legkevésbé gyors kibontakozást. A Hősi
                        halál és a Ki tud róla? rovatok címe külön
                    betűklisét kapott az újságnyomdákban. Kinn a sereg vonult előre, vissza és
                    megint előre; másodszor már senkit meg nem ijesztett, bár senki nem hitte, hogy
                    érti a tervet, s valamennyi titkos hadicselt. Az emberek mukkanás nélkül ették a
                    kukoricakenyeret; egy híres professzor felolvasást tartott róla, hogy a
                    legtáplálóbb étel, s minden betegség ellen kiválóan hasznos, sőt hosszú életet
                    biztosít. Szinte nap nap után indultak a marsbatallionok; zászlós, virágos fiúk,
                    néha már szakállas férfiak; a banda szólt mögöttük; oldalt tapsikáló gyerekek,
                    fáradtan ügető, verejtékes asszonyok, poros és könnyes arccal, nagy elemózsiás
                    batyúval: “Az útra szegénynek.” - A sort álló villamosokban vagy fenn a rolós
                    ablakok mögött még felsírt egy-egy kalapos nő; gyászfátylasok ajka szárazon
                    összerándult: - Én már nem veszthetek! - mondta a sötét közönyű tekintet; mások
                    szívében lelkesült érzések kóvályogtak, s újságjuk vezércikkének aznapi
                    mondatai. Mindazonáltal a legtöbb ember a maga bajával gondolt.</p>
				<p>Vitoriszné is a Hiúz utcából - ó, mennyire! Karácsony előtt megint sorozták
                    Károlyt. Veron több éjszakán nem aludt, s aznap csontig járó ködű, vizes
                    reggelen négy és fél órát ácsorgott a kaszárnya előtt - egy sarkon föl, a
                    másikon vissza a kapuig, már-már gondolattalan kábulatban, az összerogyásig
                    kimerülve. Egyetlen motívum volt, ami zaklatott agyába folyton visszajárt, hogy
                    ők nem éltek jól eddig, egész együttlétük hiányos volt, felületes; ő
                    századrészét sem adta urának, mint amit adhatott volna; ó, alig tett valamit
                    érte, ki sem mutatta a szeretetét! - Csak most adj, te jó Isten, egy kis időt!
                    Csak egy kicsit kipótolhassam! Csak megmutathassam igazán, hogy milyen asszony
                    vagyok én!... Milyen áldott jó volt hozzám mindig, és én még szekáltam!... Te jó
                    Isten!... Csak egypár hónapot még! - A lélegzete eltikkadt, két térde
                    reszketett. Fél egykor mosolyogva jött felé Károly... - Kellek is én - kell is
                    oda ilyen nyavalyás, vaksi! - mondta illendő rezignációval. Karon fogta,
                    bevitte egy fasírtra s egy pohár sörre a kis vendéglőbe.</p>
				<p>A karácsonyestjük néhány nap múlva oly szép volt, oly meghitt és drága - elmosott
                    minden haragot, féltékenységet, vádat az a sok hirtelen-jött, találékony jóság,
                    mellyel körülvették egymást a szegénységben. Ez emberek számára a szóval-gyengédség új és csodált, eleven forma volt,
                    maguk-találta, friss út, melyre szülőiket, magukat felülmúlva léptek; s mily
                    büszkék, mennyivel különbek lettek általa épp ezért!</p>
				<p>Veron erősen felfogadta, hogy bármi is történne köztük, soha egy szóval,
                    szemrehányással meg nem bántja többé az urát. Károly is felfogadhatott
                    egyet-mást; az időtől fogva az asszonynak nem lehetett többé panasza, hogy
                    későn jön haza munka után, tizenegyig is kimaradoz este - mi az utolsó időkben
                    újra megesett volt néha, és sok keserűséget okozott neki.</p>
				<p>Egy februári reggel Veron, ahogy a nagycsarnok felé loholt, találkozott Erzsivel.
                    A leány mosolyogva szelíden köszönt neki; kosár volt a karján, s öltözete, haja
                    megint egész rendesnek, csinosnak látszott. Elmondta, hogy már harmadik hónapja
                    szolgál, mint “tésztaszakácsné” egy iskolakórház konyháján. Szép fizetést kap,
                    negyven koronát; egész délelőtt gyúrni kell, az igaz, de az olyan jó, egyforma
                    dolog, nem rángatja senki ide-oda. Ha délben kifőzi, szétosztja; más dolga nincs
                    aznap, szolgálók mosogatnak, ő akár alhatik estig; s ehet, amennyi belefér.
                    Kimenő nem is kell, mert van ott “társaság”; este
                    összejönnek, szórakoznak. Egy ápoló ismerőse ajánlotta be ide őt is... Veron
                    figyelte, hogy a leány most, hogy “jó raptussa van”, újra megtanult választékos,
                    biztos kifejezésekkel és bőven beszélni. Eszébe jutottak a múlt tavaszi szép
                    idők, mikor annyira tetszett ez neki: de mindjárt elöntötte a keserűség. Már túl
                    sokat tudott, már túl jól ismerte.</p>
				<p>- Elhívnálak, hogy látogass meg egyszer, fiam - mondta gőgösen -, de az uram
                    nagyon megtiltotta!</p>
				<p>A leány hallgatott érzéketlen, semmitmondó arccal.</p>
				<p>- Nem tudom, mivel haragítottad úgy meg, hogy annyira gyaláz téged, mindennek
                    elmond! Ilyen a férfi! - Erzsi néma maradt. - Kérlek, már csak megmondom, hisz
                    neked mindegy; azt mondja mindig: “Az az aljas személy, az a disznó be ne tegye
                    a küszöbön a lábát!” - A másik nem reagált semmire... Veronnak a nyelvén
                    lebegett még, hogy ura szavaiként mondja: “És még azt hazudta itt a nyomorult, a
                    piszok, hogy én hozzáalázkodtam, hogy bepiszkoltam magam vele!”... De valami
                    szégyellés, bizonytalanság nem engedte ki a torkán - inkább ezt helyette: - Hát
                    ha olyan jól megy dolgod, most meg is adhatnád azt a kis tartozásod: négy korona
                    hetven a boltban édességekért; a pékné is egy koronát követelt rajtam!... -
                    Veron megszokta már, hogy ismerősök, szomszédok előtt is mind ezt a kis pénzt
                    emlegesse, az apró csalásokat legfőbb sérelmül, ha Erzsit emlegették neki; már
                    maga is hitte néha, hogy főleg ez bántja... pedig jószántából mennyit ráköltött,
                    ráadott volna akkortájt szívesen! De ez a panasz mindig értő szívekre lelt, és
                    elburkolta az igazit, a szégyenteljest, a zavarosat, csúnyábbat, mely csak
                    lenéző részvétet keltene!... Erzsi azt felelte, hogy most éppen nincs nála pénz,
                    hanem legközelebb átviszi, egy délelőtt, mikor “a koma” nincs otthon. - Veron
                    nem tudott mit felelni, hirtelen elbúcsúztak; s ettől fogva hetekig félt e
                    látogatástól. Mit szólnak az utcában? Mi lesz a folytatása? Inkább szívesen
                    lemondott a már úgyis kiizzadt pénzről - minek is szólt neki? De nem volt oka
                    aggódni; a leány nem jött el. Különben is Veront csakhamar új, nagyobb félelem
                    zavarta meg: azt beszélték, hogy Károly alighanem megint sorozásra fog kerülni a
                    tavaszon. Még nem volt róla plakát, csak a boltos erősítgette, mert most megy ő
                    is, de a pék azt mondta, hogy: “nem létezik!”</p>
				<p>Tavaszi nap játszott újra a házfalakon, kopottas, rozsdás; a sikátorból
                    kiszabadultak a hangok, eleven gyereksikolyok - az esték megfülledt levegőjében
                    táncolt a por, fenn az elhagyott műterem ablaka égett véresen; hol járhat ez a
                    piktor, mit fest vagy mi festi? - De a kapu alatt vidám sebesültek cicáztak a
                    cselédekkel, a pince előtt szomszédasszonyok pletykáztak, az élelemárakon
                    sopánkodtak, mint akármely más esztendőben. Odakinn, messze, az intézményes
                    emberirtásnak nem volt már régen az utcára, a kedélyek izgult részvételére
                    szüksége; pontosan és a legtökéletesebb bürokratikus rendben, szervezve,
                    szabályosan és korlátlanul haladt kipróbált, őrületes útján. - Veront újabban
                    igen kedvelték az asszonyok itt; kevésbé különálló és idegen volt már köztük;
                    inkább a nyelvükön beszélt, erőltetve is asszimilálódott, közönségesedett a
                    kedvükért, ki-kiült velük este; az ember mégsem bírja ki egyedül! Egy szombaton
                    egyik harmademeleti lány (az udvarból) hozta le vihogva, nagy szenzációképp a
                    hatásos hírt.</p>
				<p>- Ő a klinikán volt, a gyűlt ujját felvágatni - meg is nézhetik, nehogy mást
                    gondoljanak -, hát ott találta az Erzsit, aki itt lakott most egy éve.
                    Hímezett-hámozott, de ő kileste, kivárta azért is; a szülészetire szólt bizony a
                    cédulája! Azt mondta: nagyot emelt, egy kis női baja támadt; de ő megnézte jól a
                    termetit; ő csak leány, nem tudhatja biztosra, de az ember lát, ha van szeme -
                    hát nem igaz? Esküdni merne, hogy “kicsi bántja a nagyot”!</p>
				<p>Veron első gondolata az volt, hogy a kilenc ujján végigszámlálta, titokban
                    elzongorázta a székfal mögött a hónapokat. Aztán rájött, hogy legfeljebb négy
                    ujjra van szükség, ha még nem látszik világosan, ha még klinikára megy
                    kérdezni... És őtőlük a leány elment még szeptemberben!...</p>
				<p>Aztán egyszerre, minden vére a fejébe szállt, mert eszébe jutott, hogy ez magában
                    semmit sem bizonyít...</p>
				<p>De Károlyt nem faggatta akkor este, sem később - megfogadta volt magában még az
                    első sorozáskor, hogy nem teszi ezt többé. Csak odavetőleg és ártatlan hangon,
                    mint valami újságot mondta el az urának:</p>
				<p>- Hát az Erzsinek gyereke készül! - nem is tett hozzá becsmérlő szókat. De egy
                    idő múlva, vacsora után a férfi maga firtatta kissé a körülményeket, látszólag
                    odavetőn, lenéző kíváncsisággal, hogy ki mondta, biztos-e, és mióta lehet
                    úgy?</p>
				<p>Mikor észrevette, hogy az asszony elszántan állja, nem tör ki vádakban, nem izgul
                    fel - a következő napokon is visszatért erre halk, óvatos kérdezgetéssel.</p>
				<p>...És Veron most megint nem sejtett, nem gondolt semmi rosszat; míg egyszer, az
                    egyik bejáró mosóné, egy különösen csúnya, fogatlan boszorka, olyasmit nem
                    ejtett ki (biztosan nem akaratlanul) azon az irigy, csúf száján, hogy: hiszen
                    látta is ő egyszer a télen úgy estefelé Vitorisz urat az Erzsivel... a budai
                    Lánchíd tájékán mentek egy kis kerten át, ő jól a képükbe nézett... de igen
                    siettek!...</p>
				<p>Ez a banya nem is hazudott. - Vitorisz egyszer-kétszer véletlenül találkozott még
                    ősszel, az utcában a leánnyal, s a szokott modorában váltott vele néhány szót;
                    azzal a nyegle és bosszús, rosszindulatú érzékiséggel, ahogy soha még nem érzett
                    más némber iránt. A lyány - másokkal feleselő, illedelmes kacér, vagy rögtön
                    engedő, ahogy éppen a “raptus”-a hozta - ezzel szemben elnémult, meglippent
                    mindig. Inkább butának tette magát, csakhogy passzív maradhasson, egész valóját
                    a lágy, suta ösztönnek engedve átal, melyben ő tudattalan volt szinte és
                    teljességgel gyámoltalan; akár az időszakos könnyelműségeiben, le-lezülléseiben.
                    E férfi “vicces” enyelgése, oly kifejezetten megvető birtoklása nem is
                    boldogította pedig; csak kellett, hogy így legyen vele, így álljon meg előtte;
                    maga se tudva, mit vár. Számítás és gondolat, sőt szívbeli nagy vonzalom nélkül
                    is - csak... mert hogy ez már így volt mindjárt eleinte, már így kezdődött
                    köztük... egy nap a férfi lerántotta volt magához, és nem is volt olyan nagy
                    eset. De azután sem szólt az neki semmit, hogy így legyen eztán, vagy amúgy
                    akarja, vagy hogy miért, hogy lett ez; s a nő nem mert volna maga változtatni;
                    itt a másik vezetett - már ez így formálódott ki köztük. Sokszor bánt vele
                    nyersen, majd mindig gúnyosan, de néha szólt egypár jóindulatú, barátságos
                    szót, és ő nem volt vele tisztában, nem tudta, mit gondol róla, mit akar vele,
                    kell-é csakugyan neki? Tán kis asszony-esze ebben zavarodott össze, arra várt,
                    hogy egyszer még mellé vagy fölé kerüljön. Ó, ha jól megkönyörögtette,
                    megríkathatta volna egyszer!... De csak meglapult előtte, s azzal szolgált buta
                    megadásában, amit ez legalább tartott valamire benne; néha megdicsérgette a
                    csípejét, a húsos lábát, a fehér nyakát.</p>
				<p>Károly nem tudta akkor még, miért ment el tőlük valójában a leány; s nem is
                    nagyon akarta firtatni otthon. Szidta nevetve, hogy így lerongyollott a
                    pajeszeséknél! Egyszer, hogy a vastag ápolóval látta: az este nem is köszönt
                    neki vissza, fütyülve haladt el mellette. De novemberben megfogta a lány, hogy
                    elmondja, milyen jó helyre került. - Na, azt szeretném egyszer látni, bizonyosan
                    füllentesz, hékám megint? - A leány erősködött; s meg kellett ígérnie, hogy majd
                    elmegy, meggyőződik. Tulajdonképp ezt akarta: néhányszor mostanában kívánást
                    érzett iránta; zavarta ez, és röviden végire akart járni. De otthon mégis mást
                    gondolt, nem ment el; míg végre hetek múlva - igen, emlékezni tud, az december
                    hónap eleje táján lehetett... a nő maga várt rá munka után, hosszan ácsorgott a
                    műhely kapujánál, s ő még meg is váratta szándékosan. De aztán elment vele...
                    Igen, biztos, hogy mindössze csak kétszer, legföljebb háromszor december
                    elején... Egy este, hogy váratlanul hamarabb lépett ki, szemközt a keskeny utca
                    túlsó oldalán egy önkéntessel látta; egy lámpavashoz támaszkodva állt és
                    nevetett, hajladozott - mert a katona a nyakánál be akart dugni valamit,
                    papirospénzt vagy gesztenyehéjat, ezen vihogtak. Károly gonoszkodva nézte egy
                    darabig; de a leány meglátta, íziben szaladt át hozzá; ám Vitorisz jól hallotta,
                    hogy az úrfi utánaszólt: Hát tízre, mint tegnap!</p>
				<p>Ennyi volt, erre emlékezett a férfi mindössze. Akkor az ösztönszerű féltést vagy
                    hiúságsérelmet végső utálatnak hitte magában. - Mégis disznóság tőlem, hogy
                    ezzel töltöttem egy félórát is, még viccből is - ezzel a csuszpájzostál-képű
                    szeméttel! Mikor otthon vár a feleségem, szegényem! - Hogy tudnám, én azt
                    szeretni, ha semmit se kérdene, nem szekírozna! Erre nem is köpök többet!</p>
				<p>Csakugyan - nem is látta azóta mostanig. Jött a sorozás, a Veron nagy izgalma,
                    szép, forró ragaszkodása - jött az a karácsony!... “Be jól is érti, ez a lelkem,
                    hogy énvelem hogy kell!” - gondolta sokszor megindultan. “Csak egy kicsit
                    pihentebb volna, egy kicsit vérmesebb! - Én nem vagyok magam se valami vadmarha,
                    de hát az ember nem Isten!”... Ám Veron ebbe is változni látszott, fejlődni az
                    ura kívánsága szerint - vagy tán csak hitegette csupa szeretetből; de akkor jól
                    hitegette! A szegénységük sok baja most összezsugorodott; már boldogok lesznek,
                    úgy érezték - ha a háborúnak, bizonytalanságnak egyszer vége szakad.</p>
				<p>...És most mégis érezte a férfi, hogy foglalkoztatja, jobban, mint akarná, annak
                    a rongyosnak a dolga. “Hol az Istenben szedte az fel a bajt?” - sokszor kapta
                    tépelődésen magát. - Régi és már eltemetett problémája az életének, aminek soha
                    végére nem járhatott - izgatta újra. Lehet-é őneki - őtőle egy asszonynak
                    gyereke?... Érthetetlen ambíciót helyezett ebbe, néha valami ösmeretlen testi
                    hibáját sejtette tanulatlan ésszel, tán ezért, ó! Veron régebben néha mondta
                    neki: - Ha jól megy a pucerájunk, gazdagok leszünk - akkor nem bánom, kerestesd
                    fel ügyvéddel valami inaskori fattyú gyerekedet - akárki az anyja, én elveszem,
                    felneveljük, mint enyémet! - s ő ilyenkor érthetetlen, ijedt szégyennel gondolt
                    rá, hogy nem tud efféle esetről!... És most - most az a féleszű, lám, még rá is
                    foghatná, ha akarná, ó... Bár éppen annyira nem féleszű, hogy egészséges kölyke
                    ne lehessen rendes apától! - De hogy őmellette mivé nő a szerencsétlen poronty?
                    Lám, ilyenekből lesznek a betörők, gyilkosok! Az ilyentől az államnak el kéne
                    venni a gyereket! Az állam... no hiszen... annak más a gondja, mint a
                    lélekmentés! - De mit izgatja ő magát valami vadidegennek a kölykéért? Fülével
                    hallotta; akkor, hogy a kis ifiúr estére tízre ígérkezett; de hány lehetett
                    annak még ott, a kórházban, ahol szolgált - akár egy regiment! Hiszen, ha
                    biztosan tudná az ember!...</p>
				<p>Ha sejtette volna, hogy felesége tud vagy hallott a decemberi találkáról! De
                    Veron a világért meg nem szegte volna babonás háborús fogadalmát; szóval sem
                    említette. Hanem álmatlan órákon éjszaka és nappal is, dolog közben ennek az
                    ügynek izgalma emésztette - valami rettentően kínzó féltékenységgel, mely éppen
                    erre a dologra irányult. Nem nyugodott - bár maga sem tudta, mi célja ezzel -
                    míg ki nem kutatta Erzsi mostani lakását: megint kvártélyban volt a boldogtalan:
                    hetedmagával egy asszonynál. Ott nem beszélhet vele nyugodtan, azt tudta: írt
                    hát neki pár sort, és bevitte Pestre; az utcája sarkán (hogy olcsóbb legyen)
                    rábízta egy hordárra. Az volt benne, hogy eljöjjön hozzá másnap reggel kilencre,
                    mert sürgős beszéde van vele!</p>
				<p>Nyitva hagyta a pincét a meleg májusi levegőben, dologba nem fogott, tiszta kötőt
                    vett magára és rongytalan, mosott blúzt; egész alaposan ki akarta kérdezni a
                    leányt; egyszer, akárhogy, de biztosat tudni. - Az jött végre lassan, félszegen
                    - telt, sápadt arccal, mellén jól összefogott kendővel iparkodva, hogy egészen
                    rendesen lépkedjen lefelé a pincelépcsőn. Veron ülve maradt az ágy sarkában,
                    mozdulatlanul, villogó szemekkel nézte. - Ülj le, te boldogtalan! - kiáltott
                    végre rá, őnála szokatlan, tragikai hanglejtéssel.</p>
				<p>Erzsi habozva ereszkedett egy székre; a kendő szétnyílt. Bizony, már észre
                    lehetett venni, ha nem is túlságosan; nagy mellei szétestek, a blúzáról két
                    helyen is lepattant a gomb. Szelíden, szinte bárgyún nézett széjjel e rég látott
                    helyen.</p>
				<p>- Nekem most felelni fogsz a szavamra sorba, ahogy kérdezem! - parancsolta Veron
                    kemény, feszült akarattal, hangosan.</p>
				<p>A leány nem is biccentett; de egész lényén tehetetlenség ült és közönyös, végső
                    megadás.</p>
				<p>- Ide hallgass! Először is megmondod pontosan, hogy hány hónapos az a!...</p>
				<p>Elakadt, fulladozva az izgalomtól. A leány szeme eltévedt egy pillanatra, nyers
                    zöldséget látott az asztalon, szörnyen megéhezett idáig, és gyötrelmesen
                    kívánta, de nem mert kérni.</p>
				<p>- Hallod, mit kérdek! Hány hónapja vagy így?</p>
				<p>- Vagy öt - azt hiszem...</p>
				<p>- Azt hiszed?... ó, te tönkrejutott! Te Isten nyomorultja, hát így kell hogy
                    lássalak! - Érzed-e már mozogni, arra felelj!</p>
				<p>- Igen - némelykszer!</p>
				<p>- Te elvetemült, mi lesz belőled, mire neveled azt a porontyodat; gondolsz te
                    arra? - Máma, mikor annak is kár lenni, aki van; mikor a gazdag úriasszonyok is
                    óvakodnak; amilyen világ most fog jönni, azt szaporítod te egy fattyú koldussal,
                    aki bolond lesz világéletében, mint az anyja? De nekem,
                    hallod-é, jó mindegy! Én csak azt akarom tudni, igen... tudni
                        akarom, hogy ki az apja.</p>
				<p>Erzsi hallgatott, megrémítve nézett körül. “Kitől van?” - faggatta az asszony
                    enyhébb hangon, de el nem eresztve hatalmából.</p>
				<p>- Egy ápolótól... Aki itt volt előbb az iskolakórházban... te is láttad.</p>
				<p>- Attól?... Hisz most is hazudsz nekem!... Az egész világ beszéli itt, azt
                    hiszed, nem tudnak az emberek mindent, hogy egy önkéntesé voltál jó pénzért, te
                    gaz! Hisz szemmel láttam, te szemét, majd kisül érted mind a két szemem; hogy
                    viselted magad, akkor is, most esztendeje, a kórházban! Beszélj, mert
                    kettéváglak! Miféle önkéntestől van?</p>
				<p>- Azzal... nem voltam én akkor.</p>
				<p>- Nem akkor?... Mit tudod te, már magad is összetéveszted!
                    Hol az ápoló? Engem most rögtön oda fogsz vinni hozzá! Beszélni akarok azzal az
                    ápolóval!</p>
				<p>- Elment az a harctérre már!...</p>
				<p>- Hazudsz, látod, most megfogtalak! Te, ha egy csöpp szemed volna, meg se állnál
                    a Duna fenekéig. Olyan nőnek, amilyen te voltál valaha, ide kellett zülleni?...
                    Ha legalább tettél volna idejében valamit! Anya lenni, ilyen
                    természettel; vétek még meg is engedni az ilyennek!... Elébb tanul meg
                    lopni, mint beszélni az a poronty! De nekem semmi közöm hozzá, nekem csak azt
                    kell tudni, de rögtön, mert innen addig ki nem mégy, hogy nincs-é benne az uram?
                    Hogy ha énbelőlem, az én tiszta testemből, mert mióta ismerem, még nem is néztem
                    más férfira, ha éntőlem, hallod-e (és egyre jobban kiáltott), tőlem nem tudott
                    lenni neki; hát hogy egy ilyen rongy, világszekere elmondhatja-é a piszkos,
                    hazug szájával...</p>
				<p>Elhallgatott, maga is megrémült a rikácsoló, eszelősen dühödt hangjától. Már nem
                    volt nyugodt, elvesztette a szuggesztív hatalmát, így célt nem ér! - A leány két
                    tenyerébe fektetett arccal, gyermekies, friss, hangos nyögésekkel sírt -
                    sírdogált előtte. Az utolsó mondatokat tán nem is hallotta már - meleg esőként
                    hullt rá a szidás, melyből veletörődést érzett ki, valami személyes, benső
                    érdeklődést. A legszűkebb család tiszte a megesett nőt
                    négyszemközt szidni, gyalázni, néhányszor elverni - minél nagyobb virvárral,
                    minél tragikaibb, keserűbb zokszókkal, annál erősebbek még a szálak a jó
                    rendhez, annál biztosabb a későbbi védelem, vállalás. De Erzsit senki nem szidta
                    eddig; a klinikán magától értetődő, hűs emberiességgel bántak vele, idegenek
                    kíváncsi vigyorgással néztek arcába - a rokonai óvakodva - végképp
                    visszahúzódtak, jelezve, hogy nincs közük hozzá. - Most ez a régi meleg szív, e
                    régi, kedves hang mondta el nyomorultnak, tönkrement sorsúnak, kiért kár, hogy
                    idejutott! - Egyszerre fölengedett minden érzése, törődöttsége, testi aggodalma,
                    elhagyottsága - e jóízű, szuszogó, mély és enyhe sírásban...</p>
				<p>A pincelépcsőn Károly jött lefelé, döbbenten állt meg egy percre, hallotta az
                    asszony rémítően izgult hangját, látta a leányt zokogni. Elsápadt, és csendes,
                    fáradt léptekkel, rájuk se nézve, nem is köszönve bement a fülkébe, ledőlt az
                    ágyra.</p>
				<p>- Most eredj innét rögtön! - sziszegte az asszony villámgyorsan a leány felé. -
                    Majd egyszer tán felkereslek, folytatjuk, most kifelé innét! - A polcról
                    előkotort egy csorba, cifra tányérkán valami maradék disznósajtot, futtában tört
                    hozzá a kukoricakenyérből, odanyomta neki, segített felállni, szinte lódította.
                    S az ment kifelé szó nélkül, még szipogva, a kendő alatt már törve a kenyérből.
                    - Veron halkan, bizonytalanul, nagyon megszégyenült és bánatos arccal indult a
                    férje felé; még mindig ott feküdt az ágyon, hanyatt.</p>
				<p>- Kár izélni, Veronka - mondta nagyon halkan, szelíden -, úgyis megyek az utadból
                    nemsokára; máma bevettek!... Nem akartam mondani előre, hogy hiába ne aggódjál,
                    bizony, ma kilenckor beváltam.</p>
				<p>Eleinte csak úgy látta, mint valami nagy szerencsétlenséget. Itt valakik,
                    valamiért élete ellen törnek annak, akit ő szeret; neki meg kell tenni mindent,
                    hogy megmentse.</p>
				<p>- De hiszen szembajos vagy!</p>
				<p>- Ugyan, kérlek, mikor zavart az engem valamiben? Meg se látszik!</p>
				<p>Egyszer mégis elment a helyőrségibe, az őrnek azt mondta könyörgő, rémült
                    szemmel, hogy operálják fenn az urát; felsompolygott, egy sötét folyosózugban
                    megvárta a főtörzsorvost. Az öregúr nyájasan nézett a szomorú kis nőre, de mikor
                    kinyögte, miről van szó, bosszúsan legyintett a kezével. “Ach, was denn nicht!”
                    - s tovább sietett!</p>
				<p>- De hiszen te katonaruha-készítőnél dolgozol!</p>
				<p>- Kérlek, Veronkám, ne nevettesd ki magad. A tisztisapkaüzlet magánvállalkozás.
                    Majd kisasszonyt fogadnak helyettem!</p>
				<p>- De ha lőport, muníciót csinálnál?...</p>
				<p>- Ugyan - no!</p>
				<p>Megint nekiindult; lehetetlen utakon-módokon kért, próbált - nem is remélve már,
                    éppen csak hogy a lelkét megnyugtassa. Résztvevő mosollyal vagy haraggal
                    utasították el. - Az én fiam is ott van! - Az én uram is! - mondták neki gazdag
                    és hatalmas emberek. S ez előtt el kellett némulnia.</p>
				<p>Akkor egy nagy, végleges elszánással belenyugodott. “Itt vége, a szép életünknek
                    vége!” Igyekezett elgondolni, hogy másnak még annyi se jut, mást a részeges ura
                    üt-ver, jó napja sincs. Hány asszony még örül máma, hogy rossz emberét elvitték,
                    a segélyből békén és rendesen élhet a gyerekkel. Hiába, mindent az olyanoknak
                    kell megszenvedni, akik jobbak a többinél. Hát most vége!</p>
				<p>Sokat sírt titkon, de már nem lázadva a sors, az emberek ellen, akik megrabolják
                    életét; hanem csendes, meghatott, mély fájdalommal siratta el urát; mint egy
                    drága, nagy beteget, ki oly erős és jó, hogy vidám arccal, kedvesen jár-kel még
                    övéi között. És mindent elkövetett a végső erőfeszítésig, hogy ezt az időt, e
                    szép nyári napokat kellemessé tegye számára.</p>
				<p>Kétség, aggodalom már nem hánykódott a lelkén; valahogy leszámolt. Hogy
                    visszakerülhet-é egyszer ura épségben vagy nyomorékon, hogy ő még dolgozhasson
                    érette, áldozhasson neki? Megőrzi-e a sokféle véletlen közül valamelyik életét?
                    Vége lesz-é hamar a háborúnak? Ezek a kérdések - már látta - akarata határán kívül estek, tehát számításai, tervei határán is. Ha
                    úgy történne, még ha darabokban kapná is vissza, csak élne; - ő - ő azt a
                    Gellérthegyet ki tudná mozdítani a helyéből a jóvoltáért, a tíz körmével is
                    kaparna neki, boldog lenne! De ez akkor már újrakezdés
                    lesz; most mostanigra: vége! Mert egy lépés nincs
                    hatalmában, egy szalmaszálat keresztbe nem tehet, hogy elősegítse. S passzíve
                    várni, reménykedni, imádkozni, bizonytalankodni; erre nem volt képes.</p>
				<p>Mit használ az?</p>
				<p>Inkább tett, készült, tervezett, hogy mindent tőle telhetően
                    megkönnyítsen. Legyen majd annyi pénze, hogy csomagot adhasson vele, finom
                    elemózsiákat, amit Károly szeret. És azontúl is, úgy dolgozhasson, hogy
                    elküldésre is jusson gyakran pár korona, kis harmincöt dekás postadobozokba
                    egy-egy kis jó, néha füzetes könyvek is, majd kunyorál a doktornétól - zálogházi
                    selyemből fehérneműt varr. Már olcsó tetűvíz-receptet is felírt. S a fő, hogy
                    annyi kis tartalékpénze mindig legyen a föld alól is, hogy - ha étlen-szomjan,
                    ha tehervonaton, de elmehessen bármilyen messzi városba; ha hírt kapna, hogy
                    Károly ott van betegen, sebesülten. Ha meg kell is halnia - ő legyen mellette,
                    hazahozhassa (még erről is álmodott), itt pihenjen a Farkasréten a közelében!
                    Majd takarítani is jár, mos, kifőz, amit tehet - lyányokat fogad kvártélyba, de
                    a huszonegyes pincéből ki nem megy; itt volt a szép idejük, ide találjon vissza,
                    itt keresse őt, még ha ráontaná is a házat valami bomba azalatt...</p>
				<p>Károly fáradtan, kiizzadva rohant haza néha a kaszárnyából a csúf, plötyögős
                    bakaruhában. A szép, kinyalt fiú kopaszra nyírt volt, kaszárnyaszagú, mocskos
                    körmű; Veron sebtiben vizet forralt, a legnagyobb mosóteknőbe ültette, úgy
                    szapulta. Aztán tömte belé a félrerakott, innen-onnan összekerített jó
                    falatokat.</p>
				<p>- Rosszul bánnak veled, mondd, a kiképzésnél? - kérdezte halkan, aggódva.</p>
				<p>- Azt éppen nem lehet mondani! Tekintettel vannak, az látszik, a korunkra is; már
                    csak nem vagyunk taknyosok! De kiabálni mégis muszáj, ha sok embert össze
                    akarnak tanítani valamire. És ilyen gyorsan, hetek alatt!... És ilyen kutya,
                    kánikula melegben!...</p>
				<p>Csakugyan úgy beszélték, hogy szeptemberben már indulnak ezek a vagonnal. Jobb
                    szoktató inkább egypár hét még a front mögött.</p>
				<p>Veron csakugyan selyemalsót varrt éjszakánként; szárazat, erőset s oly könnyűt,
                    hogy három rend elfért a köpenyzsebben. A zsákot inkább tartós ételneművel tömte
                    meg, teával, szaharinnal, kávékockákkal. Lopva, kissé büszkén, de inkább
                    gondolomra - s néhány olcsókönyvtári füzetet rakott közé, mogyoróstésztát.</p>
				<p>Károly nem akarta, hogy gyalog kísérje ki, a marsolók oldalán tipegve a teherrel,
                    mint a parasztasszonyok. Kalapot, sőt fátylat kössön, öltözzék fel rendesen, és
                    villanyossal előre ki. Akkor egy állomásig szóló jeggyel ügyesen kisurranhat a
                    peronra, elbújhat valahol, és együtt lehetnek vonatindulásig.</p>
				<p>Ám ez nem sikerült, az őr kétszer is visszakergette; feldcúgok indulásakor nincs
                    helye civilnek, asszonynak a sínek táján. - Még tán hogy elébe feküdjenek nekem!
                    - mormogott az ősz bajuszú. A folyosón várta meg, ott sétáltak még pár percig
                    karonfogva a tömérdek loholó, síró, búcsúzó ember zűrzavarában.</p>
				<p>- Álljunk ide egy percre a sarokba, a rácsnak megtámaszkodhatsz! - súgta a
                    férfi.</p>
				<p>Szeretett volna még sok szépet, biztatót mondani, de a nagy virvár, kavarodás, a
                    percek bizonytalansága lefoglalta és elszórta figyelmét. Aztán mindent, mindent
                    elmondtak már egymásnak az utolsó napokban s ezen az éjszakán; mert lopva bár,
                    hajnalig együtt voltak otthon. Minden kavargott bennök és körültük; de szorosan,
                    görcsösen fogták egymás kezét.</p>
				<p>- Ha egyszer ráérsz... eridj, nézd meg azt a rongyosat meg a porontyát! - mondta
                    egyszer egész halkan a férfi. Veron bólintott némán, értőn.</p>
				<p>Egy percnyi csönd után másféléről kezdett mondani valamit Károly. Hogy világosan
                    címezze a kártyákat, és mindennap írjon; a postán megmondják a tábori számot,
                    amíg ő megírhatná. S ilyen százszor megbeszélteket.</p>
				<p>- Van-e hazafelé villamosjegyed?...</p>
				<p>Csengetés, trombitaszó, recsegő vezényszavak, gyors, szakadó ölelések. Egy perc
                    múlva nincs itt egyéb az elnémult folyosókon, mint kábult kín, vánszorgó
                    asszonybánat, tétova, ijedt léptek a nagy ürességben: egy-egy zokogás. Veron is
                    ment a többivel kifelé.</p>
				<p>Az utcákon már kora délelőtt aranylott, villamosok csengtek, kocsisok
                    káromkodtak, kövező öregember baltája csattant, szikrát hányt; cukorkás kofa
                    énekelve kínálgatott. Veron utána bámult.</p>
				<p>- Néni! No jöjjön hát! Cukros mandula van? Hát törökméz? Meg húsz piskóta, de a
                    skatulyásból!</p>
				<p>Választott, fizetett; vakon tudta, hogy ezt kell most etetnie. “Az a rongyos.”
                    Szereti a mandulásat... Ma negyednapos a fia... Csak meg kell most a rendőrt
                    kérdezni, melyik villamos legközelebb a “Szülőnő-Menhely” kórházig.</p>
				<p>S a dolgos, hangos reggel közönyében így indult munkára; loholva vitte szent kis
                    ösztöneit, elfojtott anyasága serény, feszülő izgalmát e korcs méhike, e fürge
                    kis dolgozó. Sietett a hely felé, hol a lét fölös és meleg terheit, gőzölgő
                    piciny testgomolyokat raknak le jajban és vérlucsokban, de éppily
                    akaratlanul-akarva, ily tehetetlenül-téve - akik arra kirendeltek. Hogy húsz és
                    száz és ezer év múlva is még több élő hordozhassa életét, valamivel mindig több
                    - mint ahányat a legszörnyűbb fegyverekkel, ezerszeres vérengzéssel éveken át ki
                    tudnak irtani maguk közül - egymás közül. Hogy legyen újra, aki öl, és legyen,
                    kit pusztíthat szédületes tömegben, a számok, a lélek, a porszemnyi egyek
                    leírhatatlan sokaságában... Rendje szerint a töméntelen, szörnyűséges köpűnek,
                    melyből ha ízlel-e valaha mézet, használ-e hasznot egy ösmeretlen gazda? Soha,
                    senki ezt nem sejtheti a kasban, melyet önmagából megérteni nem lehet, sem
                    fölsegíteni - s ha megváltani; s mely mindenestül tán még csak nem is örök!</p>
			</div>
		</body>
	</text>
</TEI>