<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01150" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Rokonok</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">79454</measure>
				<measure unit="pages">172</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Rokonok</title>
					<date>1999-10-26</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/01100/01150"/>
					<respStmt>
						<resp>Original Electronic Edition</resp>
						<name>Somogyi Sándor</name>
						<name>Laskay Gabriella</name>
						<name>Szabolcsi József</name>
					</respStmt>
					<bibl type="digitalSource">
						<title>Rokonok</title>
						<date>1999-10-26</date>
						<ref target=" https://mek.oszk.hu/01100/01150"/>
					</bibl>
					<bibl type="printSource">
						<title>Rokonok</title>
						<author>Móricz Zsigmond</author>
						<pubPlace>Budapest</pubPlace>
						<publisher>Móra</publisher>
						<date>1977</date>
						<idno>ISBN 963 11 1051 6</idno>
						<ref target="https://mek.oszk.hu/01100/01150/01150.pdf"/>
					</bibl>
				</bibl>
				<bibl type="firstEdition">
					<title>Rokonok</title>
					<author>Móricz Zsigmond</author>
					<date>1932</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-04"/>
		</revisionDesc>
	</teiHeader>
	<text>
		<body>
			<div type="chapter">
				<head>1.</head>
				<p>Arra ébredt, hogy a felesége a másik szobában telefonál.</p>
				<p>- Te Juliska szívem, mi volt abban a pácban, mikor a múltkor nyulat ettünk
               nálatok?... Az akkor nagyon ízlett Pistának.</p>
				<p>A szívét valami forró melegség és meghatottság öntötte el. Hát a felesége?...
               Telefonál... megkérdi, a nyulat hogy kell elkészíteni, hogy neki jólessen...</p>
				<p>Még könnyféle is szivárgott a szempillái közé.</p>
				<p>Mikor orosz fogságban feküdt, akkor senki sem telefonált át egyik barakkból a
               másikba, hogy...</p>
				<p>- Édesapám nyulat küldött... Nagyon panaszkodik szegény, sokat kell szenvedni most a
               népekkel a háború óta, egész megváltozott a világ, és ő már öregedik... Szerette
               volna, ha Pista átvette volna a birtokot... Nahát, Pistával most... Fiam, úgy
               udvarolnak neki... mindenki a protekcióját lesi... Még alszik, mert az este reggelig
               tartott ez a városi bankett...</p>
				<p>Felkönyökölt az ágyban, úgy leste a felesége hangját, nincsen-e benne valami
               félelmes... Hogy nem kritizálja, nem csúfolja, nem ítéli-e meg. De nem. Lina olyan
               édes volt, olyan bizakodó, annyira boldog, hogy nem hallotta ilyennek nagyon-nagyon
               régen... Minden tud csalni, de a hang színe, az nem... Az őszinte és leleplez minden
               érzést. Linából most kicsordult valami anyás büszkeség, úgy szólott őróla, mintha a
               nagy fiáról beszélne, akire büszke, mert kitüntetéssel tette le az érettségit, vagy
               megnyerte a versenyét, vagy pénzt hozott a házhoz valamiképpen...</p>
				<p>Lina, úgy látszik, észrevette, hogy az ajtó nyitva van, s egy kicsit halkabbra fogta
               a hangját és a pácról kezdtek beszélgetni. Kábultan süllyedt vissza az édes
               félálomba. Késő lehet, vajon hány óra? Talán már tíz is van. Ezek a november eleji
               reggelek nagyon csalnak.</p>
				<p>Bizony sokáig tartott a vacsora, amit az este a tiszteletére rögtönöztek a városházi
               urak, vagy mondjuk... a barátai. Abból az alkalomból, hogy tegnap a délelőtti városi
               közgyűlés főügyésszé választotta.</p>
				<p>Mint az álom. Olyan váratlan volt ez a választás, mert hiszen csak azért jelölte a
               polgármester, mert egy olyan nevet kellett harmadiknak beiktatni, amelyik egyáltalán
               ne zavarja a választási esélyeket.</p>
				<p>Makróczy... Vajon hogy aludt az éjjel Makróczy? Az állás a Makróczyé volt. Nem volt
               ember tegnap reggel, aki meg merte volna jövendölni, hogy Makróczy megbukik. Az
               öreg Makróczy, a helyettes főügyész, már egy év óta önhatalmúlag dirigálta a várost.
               A főispán vadászcimborája, a polgármester puszipajtása, a legbefolyásosabb ember a
               városban, a született kiskirály, aki soron volt, hogy talán már a legközelebbi
               választáson polgármester lesz, mert az öregúr már kezd szenilis lenni, s unja is,
               annyira megszedte magát és úgy betelt, hogy magától is el kell mennie nyugdíjba, s ha
               nem akar, a ma nem tűri az öregeket tovább a város élén, ma a
               fiataloké a munka és a jövő, benne van a korszellemben, hogy a régi garnitúrát ki
               kell cserélni, mert nem is lehet, hogy ezek az öreg panamisták[1] tovább öljék a várost; új világnak, új szellemnek, új, erősebb tempónak
               kell jönnie, mert hirtelen megfordult a konjunktúra, s romlanak a közgazdasági
               állapotok...</p>
				<p>Nyújtózott és kényelmesebben hevert el az ágyban, s eszébe sem jutott, hogy
               felkeljen. Most már nem kell sietni, nem kell magát törnie. Valami maznaságot érzett
               meg. A hatalom a kezébe került, élni kell tudni vele. Míg csak kis kultúrtanácsnok
               volt, addig igen, korán kellett kelnie és futni, hogy megmutassa, hogy él. Terveket
               csinálni, számtalan hiábavaló tervet, mert hiszen úgyse tudott belőle végrehajtani
               egyet sem.</p>
				<p> Be kár, be kár...</p>
				<p> Valami dallam suhant át a lelkén, valami betyárnóta, s egészen elpirult. Szinte
               megrémült ettől a pirulástól. A bűn belopja az emberbe a gondolatot, s mindjárt el is
               árulja a vér mozdulásával... Az éjjel egy teljes óra hosszáig húzatta ezt a nótát,
               és senki se tudta, miért... Magdalénáért... Valaki említette Boronkay Ferit, azt
               mondja, hogy “az is eljöhetett volna pedig, mert ha csakugyan vizsgálat lesz a
               Sertéstenyésztő dolgaiból, jó lesz hamar elkezdeni, hogy kedvébe járjon az új
               főügyésznek”... Akkor is úgy elpirosodott... Rögtön ő jutott eszébe a Boronkay Feri
               nevéről, s arról, hogy ezzel még közelebbi ismeretsége lehet... Magdaléna...
               Magdaléna... S ha ez a név eszébe villan bármilyen távolról, bármilyen lehetetlen
               vonatkozásban, akkor már elpirul, és az ujjai idegesen remegni kezdenek...
               Boronkayné, Szentkálnay Magdaléna... hétéves emlék az a dal, senki se sejti, senki se
               álmodja, hogy van ilyen emlék... hiába árulnák be a feleségének, el nem tudná
               képzelni, mi neki ez a dal.</p>
				<p>Most már igazán végigfeküdt az ágyon, elnyúlva és lehunyt szemmel. Valami volt ebben
               a halott merevségéből és az álomkórba révültnek a dermedtségéből... Hallani, tisztán
               hallani a muzsikát, mintha az egész természet evvel volna tele...</p>
				<p>Aztán felrázta magát, erővel és férfias elhatározással, hogy nem engedi, hogy
               eluralkodjon rajta ez a buta érzés...</p>
				<p>Tehát azelőtt hiába csinált bármit is, tervet, programot, abból úgyse lett semmi,
               csak mutatnia kellett, hogy tudna ő valamit; foglalkoznia kellett mindennel, ha azt
               akarta, hogy valahogy felszínen maradjon... Most bezzeg hevert... Az ember egy
               pillanat alatt beletalálja magát a felsőbbséges helyzetbe... Most ha várják,
               várjanak, mindenki tudja, hogy az este nagy bankett volt, s ő még alszik...</p>
				<p>Az ajtó egy picit megnyikordult, tudta, hogy a felesége kukucskál be, nem ébredt-e
               fel a telefonra. Nem sietett a szemét felnyitni, de hirtelen megkívánta a feleségét,
               a szép asszonyt... és elköhintette magát.</p>
				<p>- Jó reggelt vén medve... - duruzsolt Lina be a szobába, ahogy az ura mozdulását,
               köhintését hallotta - mackó, vén mackó... No, te vén korhely, kialudtad már magadat?
               Tudod, hány órakor jöttél haza?</p>
				<p>Nevetett, ránevetett a feleségére, s mint egy álmos diák, még tettette is az
               álmosságot.</p>
				<p>- Deb tudob.</p>
				<p>Úgy látszik, az éccaka egy kis náthát is bevásárolt...</p>
				<p>- Deb? - csúfolta a felesége. - Deb tudod?... Deb bizony, mert olyan részeg voltál,
               mint a csap. Édesapám nyulat küldött.</p>
				<p>- Bort nem küldött?</p>
				<p>- De küldött egy kosárral.</p>
				<p>- Ki telefonált?</p>
				<p>- Senki.</p>
				<p>A felesége odaült az ágy szélére, és beletúrt a hajába, s ott hagyta az ujjait, a
               homlokán, a forró tenyerét, a fején.</p>
				<p>- Fáj?</p>
				<p>- Nem... Deb... - mondta nevetve.</p>
				<p>- Na mesélj.</p>
				<p>Csak nézte a feleségét.</p>
				<p>Egész megfiatalodott. Olyan vidám az arca, olyan friss, mint lánykorában. Ott maradt
               a szeme rajta, és egyre csak azt figyelte, hogy mi történt ezzel az asszonnyal,
               mintha tíz évet fiatalodott volna.</p>
				<p>Kitárta a karjait, kissé nyújtózkodásból, kissé azért, mert nem tudta, hajlandó
               lesz-e az asszony, hát csak éppen mintha az álmosságot nyújtózkodta volna ki
               magából.</p>
				<p>Linácska azonban teljesen zavartalan volt, örömmel ült mellette, ráhajolt az ágyban,
               s áttette a karjait felette.</p>
				<p>- Te vénség, te lump, te korhely, csak úgy dől belőle a borgőz, juj de utállak - és
               megcsókolta kicsit.</p>
				<p>És ő arra gondolt nevető arccal, hogy tegnapelőtt reggel, ha akkor elmarad, vagy ma
               is, ha a Makróczy ünneplésén maradt volna ki, akkor valahogy másképp kellene hallania
               ezeket a szavakat... Zörögve és morogva és fakó arccal, szemrehányóan, sőt megvetően,
               sértően... Mi történt Linácskával?</p>
				<p>Átölelte a derekát, s óvatosan szorította magához s csodára, az asszony engedett.
               Engedte magát ölelni, s nem féltette a ruháját, nem mondta, hogy sok dolga van, hogy
               hagyjon... fáj a feje, ne legyen őrült. S nem tépte ki magát a karjából, nem szaladt
               az ajtót bezárni... valószínűleg már a másik szoba ajtaját bezárta, s ettől
               vérhullám futotta el a fejét, és erőszakosan ölelte át, hogy az asszony vékony dereka
               csak úgy kettétört, és Lina hagyta, mintha csak most nyerte volna meg előszőr a
               kegyeit. Egy egész új asszonyt kapott, valami régi emléke volt róla, hogy ilyen is
               tud ez lenni, de az utolsó tíz évben már csak egy elégedetlen s fanyar nő volt
               mellette, aki semmit sem akart, semmit sem engedett, és semmivel sem volt
               megelégedve.</p>
				<p>No, csakhogy elmúlt - mondta magában, mikor az asszony ellankadtan, boldogan pihent
               még mellette.</p>
				<p>Aztán nevetett, mikor Lina hirtelen valamit gondolt és felpattant, kisietett. Vajon
               mit akar.</p>
				<p>Pár perc múlva már hozta a reggelit.</p>
				<p>Reggelit az ágyba. Gyerekkorának ez volt a legnagyobb gyönyörűsége. Édesanyja, aki
               úgy becézte a gyerekeit, kivált őt, a legnagyobb fiát, csak egyet kellett sóhajtania,
               már hozta az ágyba a reggelit, s ott ette meg a jó habos kávét, kuglóffal. De Lina
               ezt nem tűrte, rendre szoktatta, s lenézte, ha valaha ilyen gyermekes kényeskedésre
               jött gusztusa. Hogy aztán csak jönnek a legyek, telemorzsálni az ágyat,
               rendetlenséget csinálni, s példát adni a gyerekeknek. Az, ám, a gyerekekre nem is
               gondolt, mi történt, hogy Lina az előbb egy szóval sem hivatkozott rájuk? Persze,
               hisz azok már régen elmentek az iskolába, csakugyan hány óra lehet?</p>
				<p>- Na mesélj, mi volt?</p>
				<p>S odaadta neki szép nagy nikkeltálcán a remek tejszínes kávét, friss kaláccsal.</p>
				<p>- Hát Lina, tudod-e minek köszönhetem ezt az egész bolond választást?</p>
				<p>- Nos?</p>
				<p>- Mert hát azzal le kell számolni, hogy nem tisztán a saját érdemeimnek - s kajánul
               nevetett ő maga is önmaga felett...</p>
				<p>Lina nem nevetett. Vajon Lina komolyan elhiszi, hogy azért választották őt meg, mert
               a városnak éppen Kopjáss István elé fordult a bizalma?... Kényes kérdés, nem jó
               bolygatni.</p>
				<p>- Hát tudod miért?... A vén szamár elszólta magát a közgyűlési terem előszobájában.
               Azt mondta, hogy zs. v.
            </p>
				<p>- Mit?</p>
				<p>- Zsé. Vé.</p>
				<p>- Mi az?</p>
				<p>- Ez? Ez valami gyilkos, golyó. Zsé vé, ez lőtte le Makróczyt. Ez törte ki a nyakát,
               ez volt a zsinór a nyakába...</p>
				<p>Hangosan nevetett.</p>
				<p>- Ez azt jelenti, hogy először is mindenkinek eszébe jutott, hogy Makróczy
               rettenetesen el van adósodva. Aztán azt, hogy megunták már az erőszakoskodását. Mikor
               veres tokával, a kandallónak dülleszkedve, kitolt hassal ott állott s fogadta a
               szerencsekívánatokat, olyan volt, mint valami tirannus, és a szivarja mellől csak azt
               mondta a kebelbarátai felé, hogy ez volt élete célja, ez most végre bekövetkezett:
               zsé, vé.</p>
				<p>- De mi az?</p>
				<p>- Zs. V... Ez van ráütve minden bútorára, minden tárgyára, minden marhájának a
               tomporára: Zs. V. Zsarátnok Városa... De mindenki tudja, hogy a városi gazdálkodásra
               való célzással ezt úgy szokták mondani, hogy azt teszi, hogy “zsebre váglak”.</p>
				<p>Lina felkacagott.</p>
				<p>- Marha - mondta vígan.</p>
				<p>- Elég marha. Mert egy pillanat alatt végigfutott az egész közgyűlésen, hogy mit
               mondott Makróczy. Makróczy nem is gondolta ezt komolyan, inkább csak olyan szabad
               tréfa volt tőle, hiszen tudod, milyen nyers ember, de valahogy a közgyűlés egy
               pillanat alatt megfordult. Úgy megbolygatódott, mint egy méhkas. Megirigyelték
               Makróczytól, hogy ő legyen az alföldi dózse. Mert hogy a polgármester a zsebében van,
               azt már alaposan zsebre vágta, hát most aztán ő lett volna a város teljhatalmú ura...
               Mindig vannak ilyen tragikus fordulatok. Itt, dicsősége tetőpontján érte utol
               Makróczyt a nemezis.[2] Megelégelték... Még a százezer
               holdas városi határ is szinte végigborzongott, biztosan a szelek is hallották, és
               végigsustorogták a pusztákon, hogy zsé, vé, zsé, vé... és a föld megrázkódott,
               barátom, és lehányta magáról a vén zsiványt. Mindenki kihúzta a nevét a
               szavazócéduláról, azt mondják, még maga a főispán is.</p>
				<p>Lina megborzongott, mert ha nekik mindig titkos, soha nem látott ellenségük volt is,
               aki őket, a kicsiket, észre se vette, tudomással sem bírt felőlük, a maga nagy
               hatalmi magasságában, de ők annál jobbad érezték, hogy csak arra kell vigyázni, hogy
               az útjaik ne keresztezzék egymást... Nem is... Kopjáss tanácsnok olyan észrevétlenül
               élt azon a városházán, hogy Makróczy éppen azért egyezett bele, hogy ezt a nevet
               írják a jelölőlistára harmadiknak, mert nem volt még egy név a lehetők közt, akitől
               kevésbé félt volna. Ezt egyáltalán nem is vette figyelembe, mintha nem is létezett
               volna. Pista, hála a Lina hallatlan makacs, okos és szívós ellenőrzésének, meg tudta
               őrizni magát, hogy mióta orosz fogságból hazajött s a városnál visszakapta az
               állását, soha semmibe bele nem keveredett, ami a hatalmon levőknek a figyelmét maga
               ellen kihívta volna. Szerencsés beosztása is volt, mert a legutolsó, a
               leglényegtelenebb ügyosztálynak az élére került az utóbbi években, a tanügyi és
               kulturális osztályba. Kultúrtanácsnok... Mi az?... Egy hivatal, amit törvény miatt
               kell fenntartani. Meszeltethette az iskolákat, ha kapott rá pénzt, és csinálhatta a
               tanyai iskolákra való terveket, az analfabétaoktatásra való tervezeteket, amelyek
               tíz év alatt tíz írni-olvasni tudót nem produkáltak a roppant határban, és az utolsó
               két télen oszthatta a munkanélküli segélyt.</p>
				<p>- Barátom, ilyen erőszakos gazemberek gyűjtötték össze ezt a nagy határt, a török
               korban, mikor a kis falvak lakossága az ellenség elől bemenekült a város oltalmába.
               Itt tartották a vendégeket polgárnak, és a határokat bekebelezték. Megvannak az
               iratok a levéltárban, de még a légy se látja őket. Azokhoz még ma se szabad nyúlni.
               Csupa Makróczy volt, aki háromszáz év alatt összerabolta ezt a rettenetes nagy
               határt. Mikor felállították az Országos Levéltárt, a kormány elrendelte, hogy a
               városok levéltári anyagát az Országos Levéltár emberei dolgozzák fel, mert mindenütt,
               itt is, olyan rendetlenség volt, hogy eligazodni nem lehetett. Az akkori Makróczyak
               azonban megérezték, hogy ebből baj is lehet, és nem eresztették be a vasajtón a
               felső hivatalokat. Tisza Kálmán maga lépett közbe, hogy senki se zavarja a nemes
               várost. Muszáj volt neki, mert kockán forgott a képviselőválasztáson a kormány
               pozíciója.</p>
				<p>Rágyújtott egy cigarettára, s Lina erre se szólt semmit, pedig szenvedélyes ellensége
               volt az ura dohányzásának, s máskor soha el nem mulasztott volna egy pillanatot, hogy
               meg ne szólítsa érte, még ha sikertelenül is. Pláne, hogy ágyban dohányozzon!... Most
               is azért, ha lenyelte is a füstöt s az urának ezt a vakmerő tettét, a homlokára azért
               kis felhők gyűltek.</p>
				<p>Pista azonban beszélt, beszélt és lassan már egész kultúrhistóriai fejtegetésbe
               téved, hogy saját magát szórakoztassa vele, hogy az ilyen nagy városnak a fejlődési
               történetét minél szélesebben kibontogassa. De ezek a részletek már Linát nem
               érdekelték. Váratlanul egy közbevetett kérdéssel kettészakította a tudományos
               előadást, mondván:</p>
				<p>- Na és mibe került az este ez a komédia?</p>
				<p>Pista megállott, mintha torkán akadt volna a cigarettafüst.</p>
				<p>- Mibe került... Hát mibe?... Tudja a kakas... Mikor az este ki akartam fizetni az
               autót...</p>
				<p>- Autót?</p>
				<p>- Hát nem jöttem haza gyalog.</p>
				<p>- Nem? Még sose jöttél haza gyalog?</p>
				<p>- Nohát az más... Mint főügyész még soha - s nevetett. - Szóval mikor hazajöttem, s
               ki akartam fizetni, egy fillér nem sok, annyi se volt a zsebemben.</p>
				<p>- Nem őrültél meg - mondta Lina -, húsz pengőt adtam az este.</p>
				<p>- Húsz pengő. Mi az?</p>
				<p>- Mi az? Csak nem zabáltál el húsz pengőt?</p>
				<p>Linának meg kell bocsátani, néha vannak ilyen közönséges szavai. Pista szerette
               volna, ha ezzel a tegnapi ténnyel, hogy megválasztották főügyésznek, minden
               megváltozott volna, például az is, hogy Lina elfelejtse ezeket a régi kis
               szépséghibákat, hogy az ő tetteire ilyen kifejezéseket szokott azelőtt használni, de
               hát egy asszonnyal nem lehet bírni, egy asszony nehezebben szokik le a természetéről,
               mint egy egész város.</p>
				<p>- Elzabáltam - mondta azért indignálódva -, de furcsa szavaid vannak... összesen egy
               báránytokányt ettem.</p>
				<p>- Fúj.</p>
				<p>- Mi az a fúj?</p>
				<p>- Birkát enni, fúj.</p>
				<p>- Mindenki azt evett. Az a magyar étel.</p>
				<p>- És egy birkatokány húsz pengő?</p>
				<p>- Á. Az egész vacsoráért kettő hetvenet fizettem.</p>
				<p>- Hogy lehet egy birkatokányért kettő hetvenet kérni. Azt is fel kellene robbantani,
               azt az Arany Fácánt.</p>
				<p>- Nem kettő hetven, hanem egy húsz. Aztán fánkot ettem, az hatvan, az egy nyolcvan...
               és egy fél liter bor hetven, az kettő ötven és húsz fillér borravalóval kettő
               hetven.</p>
				<p>- Hisz akkor még van tizenhét harminc...</p>
				<p>- Mint egy vizsgálóbíró... Egy üveg pezsgőt is rendeltem.</p>
				<p>Lina percekig hallgatott. Előbb meg kellett emésztenie a gondolatot, hogy az ura
               pezsgőzik, aztán belenyugodnia, hogy ez megtörtént... Pezsgő, az ő életükben. Ah.
               Nagyon szereti a pezsgőt, de oly kevésszer volt életében része benne... Egy-két
               leánykori szédület, igazán jó, hogy lehetetlen, elérhetetlen, mert kifordíthatná a
               sarkaiból... Éppen ezért, mert neki képtelenség még gondolni is arra, hogy valaha
               pezsgővel édesítse s mámorítsa a létezést, valósággal úgy hatott rá a pezsgő szó,
               mint a Szodoma és Gomorra idecsendülő híre... Valósággal beleszédült, s megtört
               hangon mondta:</p>
				<p>- És az mennyi? - s már nem is érdekelte, hogy mennyi, mert az ő költségvetésének
               határain túl volt.</p>
				<p>- Hét pengő - mondta az ura, pedig nyolc volt.</p>
				<p>- Hét pengő - ismételte az asszony, s lehunyta a szemét. Hét évet élt át a legszűkebb
               takarékosságban. Folyton csak dolgozni, beosztani, mosni, varrni, vasalni, fótozni,
               gyerekeit rendben tartani, urát... magára soha semmi nem jut... Pezsgő...</p>
				<p>Megsimogatta a homlokát, s eszébe villant, hogy nemigen régen nagy feliratot látott
               egy bolt felett, hogy egy üveg pezsgőt két pengő hatvanával árulnak... Akkor is
               mosolygott rajta, mert egyszer Budapesten voltak, s egy üveg pezsgőért valaki
               tizenkét pengőt fizetett. Francia pezsgőért... De most kibökte:</p>
				<p>- A fűszeresnél kettő hatvan.</p>
				<p>- Mégse hozatsz - mondta alattomos mosollyal az ura.</p>
				<p>- Majd mit mondok... És hol van még mindig tíz pengő? Már nem is számolta a
               filléreket, pedig homályosan az volt benne, hogy valami harminc fillér, vagy mennyi
               hiányzik.</p>
				<p>Pista hallgatott. Nyújtózott. Ő is csak megfürdött a pezsgő mámorában. Sok pezsgő
               volt. Sokan fizettek, voltak ott nagypénzű emberek, vállalkozók, ott volt a
               Sertéstenyésztő építője, Holub és társa - egyedül... s az tucatszámra rendelte a
               pezsgőt... Az ő üvegje csak éppen jelezte az ő kedvességét és gavallérságát...</p>
				<p>- Hát a cigány?</p>
				<p>- Cigány? Nem őrültél meg, tíz pengőket dobálni a cigánynak?</p>
				<p>- Olyan szépen húzta, hogy “Szép asszonynak... kurizálok, kurizálok,
               kurizálok...”</p>
				<p>- Nők is voltak? - kérdezte végképp felháborodva Lina.</p>
				<p>- Ugyan kérlek - mondta elvörösödve, zavartan Pista.</p>
				<p>- Akkor milyen szép asszonynak muzsikáltattál?</p>
				<p>- Kérlek szépen, hagyjál már, na.</p>
				<p>Fel is ült az ágyban, s hozzáfogott, hogy felkél.</p>
				<p>Kábultan és homályosan eszébe villant, mikor Boronkay Feri bejött... nagyon későn
               jött, valahol vacsorán volt... Szóval mégis megjött, ő már erősen be volt csípve, s
               eltörött benne a józanság... Mintha nem is Boronkay jött tolna meg, hanem...
               Magdaléna... Magdaléna...</p>
				<p>Nem bír kijózanodni. Ha nem jut eszébe ez a nő, akkor ő nyugodt, megbízható és boldog
               ember. Egy-egy év is elmúlik, hogy eszébe se jut. Csak akkor van baj, ha olykor
               meglátja, vagy említik előtte, vagy valamiképpen felidéződik a képe... Olyankor az az
               érzése van, hogy, isten őrizzen attól, hogy valaha szemtől szembe találkozzék vele,
               mert ennek a nőnek varázshatása van rá. Nem is szerelem, amit érez, hanem rettegés
               és félelem attól, hogy szerelembe talál zuhanni, s akkor vége, akkor mi lesz...</p>
				<p>Általában a nők nincsenek rá hatással. Meg van elégedve a feleségével. Minden igényét
               kielégíti, nem is kíván többet. Okosnak és jónak tartja s valami nagy lelki
               békességet tud neki adni, de mintha az emberi szívet az örvény és a veszély vonzaná,
               már régen figyeli magát, hogy tartalékban őriz a lelke mélyén egy ilyen veszélyes
               álomképet.</p>
				<p>Az volt eddig a szerencse, hogy annyira más világban élnek, hogy nem is
               találkozhattak. Igaz, a feleségének unokanővére, de soha nem érintkezett a két
               család. Azok fent vannak a magasban, a gazdagságban, a főispáni környezetben, ők
               viszont a szolid és szegény polgárság homályában. Hol találkozhatnak?</p>
				<p>Lehet, hogy ez mind hozzájárult ehhez a zavaros érzéshez. A két nő hasonlít, valami
               családi vonás van bennük közös, de Lina a természetes, egyszerű teremtés, Magdaléna
               pedig a faj kitenyésztett, szinte egzotikus virága...</p>
				<p>Az bizonyos, hogy az éjjel valósággal őrületféle tört ki rajta, ezer szerencse, hogy
               már mindenki a bor rovására írta a tombolását. S annak tulajdonították, hogy
               elvesztette a fejét a választás miatt. Pedig ennek mind semmi köze nem volt ahhoz a
               szélsőséges lelkiállapothoz... Ezt mind csak az az egyetlen mozzanat idézte elő, hogy
               Boronkay megjelent, s érezni vélte rajta a felesége illatát, a fantáziája minden
               pillanatban fellobbant, mert a férj kezén, ruháján, egész jelenlétén az asszonyt
               érezte meg. Ez a Boronkay is oly különösen finom és előkelő jelenség volt, magas és
               vékony ember, szakállas és idegen világból való, még a szakálla is azt jelezte, hogy
               más faj, más világ...</p>
				<p>Most újra vérhullámot kapott. Hogy lehet az, hogy ma egész reggel egy pillanatra sem
               jutott eszébe a nő. Olyan természetesen és egyszerűen élt itt, mintha nem is létezne
               számára valaki, ilyen titkos és izgató.</p>
				<p>Lina, mintha csak időt akarna neki adni, már régen az ablaknál áll, és az üveghez
               szorítva homlokát, kinéz az utcára.</p>
				<p>Szegénynek csakugyan ez a cigányozás zavarta meg a gondolatait. Azon tűnődik, vajon
               megbízhat-e benne, hogy az ura az új állapotok közt is megmarad a réginek. Ő oly
               szerény volt, hogy valósággal elrémült az ura előreszökkenésétől. Vajon ki fogja-e
               elégíteni ő ezt az embert, ha magasba jut? Nem lesznek-e vágyai, amik elszakítják
               tőle, az ő egyszerű világától?...</p>
				<p>Hirtelen visszafordult, s a szemei pirosak voltak.</p>
				<p>- Édesapám azt írja, hogy jobban szeretné, ha kimennénk s átvennéd a birtokot.</p>
				<p>- Ez a rögeszméje - dünnyögte Pista.</p>
				<p>Ott muzsikáltathatnád magadat... De egy zsarátnoki főügyész? Mennyi lesz a
               fizetésed?... Semmi...</p>
				<p>Megtörülgette a szemét, Pista morózus lett hozzá.</p>
				<p>- Hát tudod, kell valaminek lenni, mert marképp nem volna olyan kapós... -
               morogta.</p>
				<p>- Igen. Tudom. Ha megtanulod ezeknek a mesterségét... Akkor aztán mondani fogják,
               hogy ez is kezdi már...</p>
				<p>- Nem kell azért panamista lenni... Ügyvédi gyakorlatot folytathat a főügyész s a
               szerződések után külön jövedelme van... Nincs úgy rászorulva a parázs fizetésre,
               mellékesen is valami mindig csordul-cseppen.</p>
				<p>Lina nagyot sóhajtott, egészen őszi sóhaj volt ez. Valami rémület kezdett beleütni.
               Ha az ura emelkedik, akkor ő elmarad... Ez az egy bizonyos... És hirtelen nagyon
               megfájdult a szíve, hogy az ura kinő a keze alól... Máris sajnálni kezdte ezt a szép
               nyugodt életet, mert ha nehéz is volt beosztani a kis fizetést, amelyhez soha nem
               jött semmi mellékes, de legalább valami olyan biztonságérzete volt, hogy erős a
               szikla, amelyre építve van a kicsi fészek...</p>
				<p>De Pista közben felöltözött derékig, s úgy átment az ebédlőbe. Ott már várta a posta,
               s úgy, lógó hózentrágerrel kezdte felbontani a leveleket. Csupa gratuláció. Minden
               egyes névnél felkacagott és ujjongott. Csupa olyan ember, aki vár tőle valamit,
               némelyiknél már tudja, mit, tanítók, tanárok, akik régi ügykörében voltak alája
               rendelve, de már vannak, akiktől szinte fél, mert nem látja tisztán, mit akarnak.
               Csak épp átforgatta a leveleket, belepillantott. Csupa nagy szavak, bombasztikus
               kifejezések, hogy az igaz érdem megleli a maga jutalmát... hogy a város dicsősége...
               az érdem és az igazság...</p>
				<p>Valamennyi levél fel volt bontva, Linának többek közt megvolt az a rossz szokása,
               hogy az ura leveleit mind felbontotta. Azt mondta, hogy neki sincs semmi
               titkolnivalója... Egy szerény levelet vett most fel, Lina odaszólt:</p>
				<p>- Azt ne is nézze, kedves.</p>
				<p>Erre fokozottabb figyelemmel olvasta el.</p>
				<p>Lajos bácsi írta, az édesanyja testvére faluról. Már tíz év óta nem írt.</p>
				<p>Azt írta, hogy édes egy jó öcsém, most olvasom a budapesti lapokban, hogy milyen nagy
               szerencse ért, nekem nagyon rosszul megy, de neked bizony jól. Az egész Kopjáss
               család nevében gratulál és Isten áldását kéri. Aztán azt írja, hogy ha volna egy jobb
               ruhája, személyesen eljönne gratulálni, mert vannak is elintézni való dolgai a
               városban, de nem tud eljönni, mert lehullott már róla minden ruha, ha volna valamije,
               amit nélkülözhet, az isten szerelmére kéri, sajnálja meg, s küldje el evvel az
               emberrel, aki a levelet viszi, mert ki se tud mozdulni a faluból, pedig szeretné
               személyesen megölelni a legkedvesebb öccsét, de hát az idők zordonsága úgy hozza
               magával. A fia is, Elemér, olyan állapotban van, hogy elvégezte a Zeneakadémiát, de
               most nincsen semmi állása, szegény gyermeknek kávéházban kell muzsikálnia, úri
               bandában az igaz, kvartettnek híjják, de azért mégiscsak banda az, a fene ette volna
               meg ezt a muzsikálási szenvedélyét, ha a Városi Zenedébe be tudná nyomni, hiszen neki
               most mindenre hatalma lesz, az Isten is megáldaná érte... Adjál valamit ennek az
               embernek, jó öcsém, és a kabát zsebébe is tegyél vagy húsz pengőt, mert a malacok
               döglöttek, most olyan szegénység van falun, hogy azt leírni nem lehet... stb...</p>
				<p>- No, a Lajos bácsi - mondta óvatosan.</p>
				<p>Tudta, hogy a felesége tele van a rokonokkal, s az ő szája íze szerint mondta ezt a
               szót, hogy: no, a Lajos bácsi... Pedig a szíve megmelegedett, hogy legalább egy rokon
               már megszólalt a legelső levelek közt, s eszébe jutottak jó gyermekkori emlékek. Ez a
               Lajos bácsi a legfiatalabb volt anyja testvérei közt, neki gyermekkorában igen
               kedves embere, legnagyobb mulattatója, mindenféle mesét, mókát tudott, fütyölni,
               zenebohóckodni, csínyekre mindig szer volt. Mindent tudott, csak egyet nem: élni...
               Vajon melyik ruha ellen nem volna kifogása. Már tudniillik Linának, ha odaadná.</p>
				<p>- Milyen gyors információja van a Lajos bácsinak... - tette még hozzá.</p>
				<p>- Az - mondta Lina.</p>
				<p>Avva1 bement a fürdőszobába, s jó erősen megmosdott. Meglehetős nagy pocskolást
               csinált, s kényelmesen jó soká borotválkozott.</p>
				<p>- Az az ember itt vár? - mondta, mikor kijött a fürdőszobából.</p>
				<p>- Az igen. Vár az hűségesen - mondta Lina.</p>
				<p>- Ejnye, ejnye, ez a Lajos bácsi. Hát mit adhatnánk neki? Mondja, szívem, egyáltalán
               van nekem olyan ruhám, amit nélkülözhetek? A régi drappot még sajnálom, a vadászruhám
               elég ócska, de vadászruhának éppen az az értéke, azt nem adhatom...</p>
				<p>Linácska nem szól.</p>
				<p>Mikor az aktatáskáját előkészítette, s megnézte, mi van benne s mit kell beletenni,
               hirtelen eszébe jutott valami:</p>
				<p>- Azt a régi ferencjóskát oda lehetne adni. Ő úgyis sovány kis ember, én pedig már
               tíz éve kihíztam s most már annak sincs értelme, hogy zsakettet csináltassak belőle,
               mert a zsakett kiment a divatból. Szóval azt csak a moly eszi.</p>
				<p>- Adja oda - mondta Lina sóhajjal -, legalább a szekrényben nem foglalja a
               helyet.</p>
				<p>Erre ő rögtön letette a táskát, ment az előszobába s kinyitotta a nagy ruhaszekrényt,
               amelyet az asszony örökölt a nagynénjétől. Igen nagy volt a szekrény, itt nem is
               illett bele a modern bútorok közé, de jó bőséges volt. A hátsó bal sarokból kivette a
               régi szalonkabátot s megnézte. No, ezt nyugodtan oda lehet adni, mert úgy lóg, mint
               a kiszáradt birkabőr a padláson. Megvizsgálta, nem molyos-e, nem látta semmi baját, a
               felesége életének legfőbb munkája éppen a moly elleni küzdelem volt.</p>
				<p>- Hol van az az ember?</p>
				<p>Kiment a konyhába, az ember ott ült a konyhaszéken, igen alázatosan.</p>
				<p>- No, barátom, maga jött a tekintetes úrtól?</p>
				<p>Az ember felállott:</p>
				<p>- Egen.</p>
				<p>- Hát hogy van a tekintetes úr?</p>
				<p>- Hát megvanni megvan.</p>
				<p>- Van-e magának valami tarisznyája?</p>
				<p>- Há nemigen.</p>
				<p>- Akkor hogy viszi el ezt a ruhát neki?</p>
				<p>- Há nem tom.</p>
				<p>- Ejnye, szívem, van a padláson egy ócska koffer. Julis fiam, menjen csak fel a
               padlásra, hozza le.</p>
				<p>A feleségéhez fordult.</p>
				<p>- Az is egy olyan jószág, amit diákkoromból kegyelettel őrzök, mert nem jó már
               semmire. Sose utaztam vele, mert nagyon avítt, azt oda lehet adni.</p>
				<p>Nagyon boldog volt, hogy Linának nem volt rá semmi megjegyzése, s felkiáltott a
               konyhaórára tekintve:</p>
				<p>- Mi az? Már fél tizenegy?</p>
				<p>Gyorsan megcsókolta a feleségét és sietve elment.</p>
				<p>Az udvaron még arra gondolt, hogy milyen ócska egy régimódi ház ez. Az udvaron
               macskakövek vannak, s azokon folyik le a szennyvíz az utcára.</p>
			</div>
			<div type="chapter">
				<head>2.</head>
				<p>Milyen furcsa, hogy Wagner, a főjegyző, szóba sem került most, mikor a feleségével
               arról beszéltek, hogy esett ki Makróczy. Wagner meg emiatt esett ki, a csatornázás
               miatt. Benne volt a Belatiny manipulációiban, ha ki is mászott belőle, mindenki
               tudta, hogy a kanalizálás a mániája, s a város még most sem heverte ki a régi
               csatornázást. Olyan összeg ment el a főútvonalak elkészítésére, hogy abból az egész
               várost el lehetett volna látni, legalább a belterületet. Hát Wagnert azért húzták ki
               a szavazólapokról, mert boldog volt mindenki, hogy menekülhetett tőle. “Még nagyobb
               tolvaj, mint Makróczy.”</p>
				<p>Óvatosan lépkedett, mert minden kapu előtt át kellett lépni a kifolyót. Még híddal is
               kevés helyen volt letakarva a szennylé.</p>
				<p>Be is kell menni innen a főutakra valamerre. Nem lakhatik tovább ebben a félreeső
               utcában.</p>
				<p>Különös, egy pillanat alatt csúnya és büdös lett neki az utca, ahol eddig nyugodtan
               tudott élni. Hiszen, ha az amerikai kölcsönt megkapják, akkor meg is lesz. De
               bizonyára a város jól jár, mert kevésbe fog kerülni... Mosolygott, s a szájában jó
               ízeket érzett, a tisztesség és a becsület jóízét... Annyival mindenesetre kevesebbe
               fog kerülni, mint amennyit az ügyészek el szoktak lopni.</p>
				<p>Hanem akár lesz csatornázás, akár nem, ebből az utcából ki fog költözni. Ez nagyon
               szennyes és rendetlen út. Nagyon szeretne egy kis saját házat. Az erdő sarkát most
               tisztviselőtelkeknek parcellázgatják, már eddig is beszélt róla otthon, hogy venni
               kellene egy parcellát. Apa annyival hozzájárulhat, már az apósa. Most már megveszi.
               Milyen jó lesz az, maga kertjében gazdálkodni, gyümölcsfát ültetni, oltani. Szép kis
               háromszobás ház. Az az ideális. Az asszonynak nincs sok dolga, könnyű rendben
               tartani s nem lesz nehéz kifizetni... Esetleg négyszobásat, hogy neki is legyen
               szobácskája, akármilyen kicsiny...</p>
				<p>- Szervusz, szervusz, kedvesem - kiáltott rá egy erős hang, mikor a főútra, a Ferenc
               József körútra kikerült.</p>
				<p>Felnéz gondolataiból, hát a takarékpénztár igazgatója köszön neki előre. A régi
               alázatos örömmel fogadja a köszöntést. Kardics igen nagy úr volt a városban, a
               Nagytakarék révén a legnagyobb hatalom, és igen nagy házat vitt, s ott dőltek el a
               pénzügyi dolgok. Ő jóformán sose beszélt vele, talán a városházán egypárszor néhány
               szót, nem is ismerték közelebbről egymást, tegnap még tán a köszöntését se fogadta
               volna, legfeljebb egy szórakozott kalapemeléssel.</p>
				<p>Meg volt elégedve, hogy Kardics vezérigazgató oly melegen és fidélisen rázza a
               kezét.</p>
				<p>Sőt el sem eresztette, hanem rákiáltott:</p>
				<p>- Te, Pista, azt mondja a feleségem, hogy az ő anyja Kopjáss-lány volt, tudsz te
               erről?</p>
				<p>Egy pillanatig meglepetve s gondolkozva nézett. Persze hogy tudott róla, hiszen
               Kardicsné a Kopjáss Ferdinánd lánya...</p>
				<p>Hogy nem szólt, Kardics újra kezdte:</p>
				<p>- De igen, igen, Verebesről, Kopjáss Ferdinánd...</p>
				<p>- Kopjáss Szidónia.</p>
				<p>- Az anyósom.</p>
				<p>- Az apámnak unokanővére volt.</p>
				<p>- No látod.</p>
				<p>Egy pillanatig úgy néztek egymásra, mintha most fedezték volna fel egymást, hogy
               egyáltalán mind a ketten emberi lények.</p>
				<p>Kopjáss Ferdinánd... Hja, Kopjáss Ferdinánd?... A legnagyobb birtokos a vármegyében,
               vagy azok közül egy... Igen nagy úr, olyan nagy úr volt az még, hogy soha négylovas
               hintó nélkül, éspedig négy ragyogó fehér ló nélkül, még a nevét se lehetett
               kiejteni... Olyan nagy úr, hogy ki se mondták a nevét otthon. Képviselő volt, a Tisza
               Kálmán legbelső huszárjainak egyike. Főispán is volt egy ideig, de annyira úr volt,
               hogy nem volt kedve hozzá.</p>
				<p>- Ó, Kopjáss Ferdinánd - mondta -, Kopjáss Ferdinánd, Verebesen...</p>
				<p>Azt nem tette hozzá, bár egy pillanat alatt minden eszébe villant, hogy odahaza nem
               volt más neve, csak az, hogy a “setét gazember”. Mert a családi hagyomány szerint
               Kopjáss Ferdinánd a nagyapa halála után nem restellt személyesen és négylovas hintón
               megjelenni náluk és összeszedni s elvinni minden iratot, ami feltalálható volt...
               Mindent, amivel igazolni lehetett volna a beszterédi uradalomban való részesedésüket.
               Sohase tudtak többet semmit kiásni belőle, ha mentek, kérték, a legridegebb
               elutasítás volt a részük, s pörölni sem lehetett, mert a nagymama minden írás nélkül
               adta ki azokat; szegény, kis tehetetlen nagymama, aki világért nem kételkedett volna
               egy Kopjáss Ferdinánd úri szavában. Így aztán Kopjáss Ferdinánd vágta zsebre az ő
               részüket is, volt a családi hiedelem. Mikor apja korán meghalt szegény, anyja
               beköltözött a városba, a Kollégium tövébe s diáktartásból nevelte fel sok gyermekét.
               Olyan tisztességes szegénységben éltek, amilyen illetlen gazdagságban a Kopjáss
               Ferdinánd családja, a lányát, Szidóniát Bécsben és Párizsban neveltette és férjhez
               adta az egyik főispán Miklovichy fiához... Ennek a lánya, Miklovichy Gizella volt a
               Kardics bácsi felesége... Így lett a kis gabonaügynök Kardicsból a város legnagyobb
               hatalmassága.</p>
				<p>- Szóval sógorok vagyunk - mondta Kardics, és belekarolt a sógorába.</p>
				<p>Így karon fogva mentek a Ferenc József körúton végig a városháza felé.</p>
				<p>A Wesselényi utca sarkán megállottak, mert ott volt a Nagytakarék palotája. Egész új
               épület, amit már Kardics épített.</p>
				<p>- Csütörtökön este nálunk fogadóestély. Feleségeddel együtt szeretettel várunk.
               Igazán csúnya, csúnya dolog, hogy még egy vizitre sem érezted magad kötelezve, sógor
               és rokon létedre, édes egy Pistám. El ne maradjatok, mert érted megyek, és hat
               ökörrel vontatlak ki benneteket, ti morózus emberek... Szabad így elbújva élni, te.
               Nekem kell felfedezni a rokonságot?... De hát ez már így van, kiveszőben a régi
               magyar szokás, pedig az tartotta fenn a hazát ezer éven át, a nemzetségi
               összetartás.</p>
				<p>Még egyszer hatalmasan megszorongatta a sógora kezét, aztán befordult a Wesselényi
               utcai főkapu felé.</p>
				<p>Ő pedig mosolyogva s boldog megelégedéssel haladt tovább a városháza irányába.</p>
				<p>A szíve körül valami nagy melegség volt. Az utca túlsó sarkán állott a városháza
               árkádos öreg épülete. Az emberek jöttek, mentek, valaki köszönt, zavartan és
               megriadva nézett oda, hogy el ne mulassza fogadni a köszönést. Egy vastag, fekete
               ügyvéd lengette meg a kalapját, a neve nem is jutott eszébe, az ellenzék vezére, a
               nagyszájú. Zsíros arcán gúnyos és egyben hízelkedő mosoly volt. Aha, dr. Martiny. A
               kaszinóból ismeri, még tegezi is, de eddig mi köze volt hozzá...</p>
				<p>Mély és nagy lendületű kalapemeléssel fogadta a köszönést, aztán befordult a
               városháza kapuján.</p>
				<p>Mikor a hajdú, aki őrt állott, kék ruhájában, piros zsinórokkal kihányt mentében,
               ahogy meglátta őt, azonnal feszes vigyázzállásba állott s tisztelgett.</p>
				<p>No lám, ez is új dolog. Tizenhét éve jár be a városházára, de ezt még nem kapta meg.
               Ez a tisztelgés csak a polgármesternek járt ki, meg a főispánnak, a város teljes jogú
               urainak. Kis dolgokból lehet következtetni - mondta magában.</p>
				<p>A régi hivatali szobájához úgy lehetett legrövidebb úton felmenni s eddig mindennap
               úgy is ment, hogy a portáról egy üvegajtón bement a városház udvarára és hátul jobbra
               egy melléklépcsőn ment fel az első emeletre. A hátulsó fronton az adószámviteli
               osztály mellett volt a kultúrtanácsnok osztálya. De most nem ment az üvegajtóra,
               hanem felment a főlépcsőn, amely tágas volt, és piros szőnyeg futott fel rajta. A
               szőnyeg közepén lépdelve haladt fel az emeletre, hogy a polgármester ajtaja előtt
               elmenve jusson el egyelőre a maga régi helyére, az eddigi szobáiba.</p>
				<p>A polgármester előszobáját hatalmas üvegfal jelezte.</p>
				<p>Ahogy az előtt elment, hirtelen utánaszaladt valaki, a polgármesteri titkár futott
               utána s karolt bele:</p>
				<p>- De jó, hogy találkozunk, főügyész uram, kérlek alássan, a polgármester úr
               őméltósága már ikszszer kérdezte, be méltóztattál-e már jönni, meghagyta, hogy
               strázsáljalak, s amint megtudom, hogy itt vagy, azonnal fussak érted, méltóztassál
               kedves bátyám befáradni, őméltósága türelmetlenül vár.</p>
				<p>- Azonnal, csak leteszem a táskámat.</p>
				<p>- Á, la, la, parancsolj, kérlek alássan, majd én arról gondoskodom.</p>
				<p>Ennek nem lehetett ellenállni s visszafordult és belépett a polgármester
               előcsarnokába, ahol hajdúk állottak, akik a beléptére mind mereven szalutálni
               kezdtek. Bementek a fogadóterembe, ahol ő mindig egy kicsit idegen volt, mert mindig
               szorongó érzéssel jött referádára, mindig azzal, hogy vajon milyen hangulatban kapja
               a méltóságos urat, meg fogja-e kapni, amit kér, mert neki mindig csak kérni,
               könyörögnivalója volt a tanügy érdekében, de sohasem számíthatott arra, hogy szívesen
               látott vendég lesz, mert sohase hozott, mindig csak vinni akart valamit. Egészen más
               az, kultúrát portálni, mint a jogügyi osztály embereinek, akik a pénzt
               szolgálják...</p>
				<p>A fogadóterem nagyon nagy volt és meglehetősen homályos, kivált így novemberben,
               mikor az alacsony zömök ablakokon oly kevés örömfény jön be kívülről. Sokan voltak
               itt, mint mindig. Küldöttségek s instanciások[3], mert a
               város a maga hatalmas szervezetével az egész lakosságnak a legfőbb jólét forrása
               volt. Mindenkinek erre fordult a szeme, minden szervezetnek ide kellett jönnie, hogy
               valamiképpen meg tudja indítani a terveit. Magánosok is csak idejárultak, mint a pap
               az oltárhoz, hogy rettenetesen összetört életükre valami kis jótékony esőt
               imádkozzanak le a hatalom felhőiből.</p>
				<p>Egy vakmerő fiatalember azonnal elébe toppant az új főügyésznek s szemtelen
               közvetlenséggel bújt bele.</p>
				<p>- Egy pillanat, főügyész úr, kérem alázattal, a Zsarátnoki Újságban nagy riportot
               akarok csinálni a főügyész úr első napjáról. Ez még nem is volt. Az első oldalt adjuk
               oda, nagyon szeretném, ha egy bizalmas kis órát méltóztatna adni, hogy lediktálja a
               programját.</p>
				<p>Mire ő megszólalhatott volna, még nem volt gyakorlata az elhárításban, a
               polgármesteri titkár már belefúrta magát kettejük közé:</p>
				<p>- Kedves szerkesztő úr, várjon kérem, várjon kérem, a polgármester úr őméltósága
               várja a főügyész urat.</p>
				<p>- De nagyon sürgős, kérem.</p>
				<p>- Ugyan kérem, reggelig még megcsinálhatja, reggel jelenik meg az újság, nem?...
               Tessék főügyész úr, tessék főügyész uram...</p>
				<p>Ezzel már tessékelte is befelé a zöldre párnázott ajtón.</p>
				<p>Odabent még egy üres szoba volt, előreszaladt és benyitott és beszólt:</p>
				<p>- Kopjáss főügyész úr.</p>
				<p>- Azonnal - hallatszott ki bentről.</p>
				<p>Aztán várni kellett.</p>
				<p>Várni. Zsilipet állítottak a rohanó folyónak, és ő várt.</p>
				<p>Kicsit le is volt forrázva az új főügyész, hogy mért kell annyit várni. Az első
               percben, ha beléphetett volna, még benne volt a Kardics bácsi kézfogásának, az
               ellenzéki vezér köszönésének, a hajdú tisztelgésének, az újságíró mohóságának, a
               titkár rohamának a szédülete. Ha azonnal belép, talán a nyakára lép a
               polgármesternek, de ahogy várni s csak várni kellett, lassan lehűlt mindez a
               forróság, és lassan mintha visszafelé csordogálna a vér az ereiben; a kilökött és
               felhevült vér lassan, szépen, a kultúrtanácsnoki állapot ijedező, lehalkított és
               reménytelen csörgedezésévé kezdett csillapulni, mert várni, az nehéz. A várakozás
               őrli meg az idegeket, az töri le a szarvakat, az oszlatja el legjobban az
               önbizalmat.</p>
				<p>Érezte, hogy ma ő a nap hőse... Ki lehet bent, aki sürgősebb, fontosabb és
               nevezetesebb nála.</p>
				<p>A titkár is kiszaladt a várakozókhoz, bizonyára, hogy újságolja s csillapítsa őket.
               Talán arról beszél, hogy most várni kell, várni kell, mert bent van, mindenki látta,
               az új főügyész van bent... S neki az az érzése volt, hogy senki sincs bent a
               polgármesternél, csak őt akarja megváratni, hogy el ne bízza magát... Ó, ravaszok
               ezek... Politikusok, tudják, hogy kell az embernek letörni a reményeit... Minden
               fegyver közt a leggonoszabb éppen ez: a megvárakoztatás... Milyen büszke, aki
               azonnal bemehet, akármikor bemehet... aki csak úgy jön, megy, akárki van odabent,
               mert ő odatartozik, neki szabad, neki lehet, ő bizalmas viszonyban van... De várni s
               várakozás közben a kínok minden szennyét végigereszteni magán... Mert most egyszerre
               mi jut eszébe... A polgármester Makróczy barátja. Hátha egyszerűen nem veszi
               tudomásul a közgyűlés határozatát, hátha megpeticionálják a választást,
               megsemmisítik, s akkor mindennek vége, mehet vissza a lehetetlenségbe, vándorolhat ki
               a városból... akkor nem marad más hátra, mint elfogadni az apósa ajánlatát és
               nyolcvan holdon gazdálkodni, meginni a bort, amit termel, mert eladni úgysem lehet...
               Ah, de mit akar ez a polgármester - s nagy léptekkel kezdett járkálni le s fel a
               szobában. Az egyik ablak mellett fel volt akasztva az új városháza tervrajza. Már
               régen vajúdik ez is, az új városháza építése, mert ez a mostani már öreg, nem fér el
               benne a város, s nem elég díszesek a reprezentációs termek, próbálta megkeresni a
               polgármesteri irodákat, a fogadószobákat... Elunta, újra abbahagyta, s összevágta a
               fogát: meg van választva, nem fogja felajánlani a pozícióját... Még olyan lehetetlen
               gondolatai is voltak már, hogy talán azt akarja a polgármester előkészíteni evvel a
               megvárakoztatással, hogy ő magától lépjen vissza. Lássa be, hogy úgysem tehet
               semmit. Nem is köteles rendelkezésére állani. Hogy is lehetne az, hogy egy
               fiatalember csak belép és egyszerűen intézni akarja a legkényesebb dolgokat...
               Tudta, hogy a polgármesternek kegyencei vannak, mindent azokkal intéz el és másokat,
               a legtöbb tanácsnokát, kutyába se veszi. Most ő menjen bele valami ilyen félszeg
               helyzetbe? Ilyen lehetetlen állapotba?... Nem, ez nem volna élet, s ez nem ad semmire
               lehetőséget... De mi a nyavalyát akar hát ezzel a hosszú várakoztatással?</p>
				<p>Most a titkár fut be, egyenesen benyit s jön vissza:</p>
				<p>- Azonnal, azonnal - int feléje bizalmasan, s el.</p>
				<p>Mit vigasztalja őt ez a gyermek. Ez is milyen kellemetlen figura. Keék Imrike. A Keék
               család a város egyik legelőkelőbb családja, mindig tele van velük az iskola, neki is
               volt egy osztálytársa, Keék Feri, s volt akkor egy jogász, Keék Duckó, a legnagyobb
               lump, most a megyénél van, főszolgabíró... Ezek birtokba vették a várost, mindenütt
               ők vannak, hát ez rettenetes, ennyi ideig várni. Az Imrike már vissza is jött valami
               iratcsomaggal, bemegy, ahogy az ajtót nyitja, bentről beszéd hallatszik. Ez egyszerre
               megnyugtatja, s minden feszültsége, sértődöttsége elmúlik.</p>
				<p>Hiszen, ha vannak bent, az más...</p>
				<p>Hát akkor természetes, hogy nem hívhatja be a polgármester. Letörüli a homlokáról a
               kiverődött verejtékcsöppeket, s egészen másképpen kezd gondolkozni.</p>
				<p>Így még jó, hogy ő itt van, a belső fogadószobában, mert kint mindenki azt hiszi,
               hogy bent van az öregúrnál. Mindenesetre jobb, mintha kint volna a várakozók közt,
               mert akkor nem tudna kitérni a kérdezések elől, s egyelőre semmit sem tud és semmit
               sem szabad mondania. Isten ments, hogy újságíróval szóba álljon, míg információt nem
               kap a polgármestertől, hogy mit kell mondania.</p>
				<p>Kijön az Imrike.</p>
				<p>- Már végeztek.</p>
				<p>Erről rájön, hogy minden zavart ez a fiú okozott azzal, hogy nem mondta meg, hogy hát
               ki van bent? De mért is nem kérdezte meg tőle. Ezen gondolkozik, míg az Imrike odaáll
               elé, s az esti vacsoráról kezd beszélni. Ez is ott volt és nagyon víg dolgokat
               csinált. Állva, ülve, fekve ivott ki egy-egy pohár pezsgőt nyelés nélkül, úgyhogy
               csak beletöltötte a torkába, s az lecsúszott, el sem köhintette magát.</p>
				<p>Nagy jövője van a közigazgatási pályán.</p>
				<p>Bent csengetés. Imrike bemegy, s már nyitja is az ajtót.</p>
				<p>Szívdobogva lép be, mint az oroszlánbarlangba.</p>
				<p>- Á, szervusz - mondja a polgármester.</p>
			</div>
			<div type="chapter">
				<head>3.</head>
				<p>Az öregúr szakállas, deres, rendkívül ápolt, igen elegáns kis öreg úr. Irataiba
               mélyedve ül az asztalnál. Az asztala olyan óriási, mint egy vár. Hozzá van építve egy
               másik asztal, és számtalan fiókja van, s egyáltalán semmi sincs a felszínén. Csak
               éppen a napi posta, amit azonnal szignál, s küld ki. Van egy csengősor előtte, hol
               ezt nyomja meg, hol azt.</p>
				<p>- Á, szervusz - ismételte, s porcelánfogai kicsillognak -, szervusz, kedveském, ülj
               csak le, pajtikám.</p>
				<p>Ő állva marad, s a polgármester elég sokáig turkál az iratokban, akkor feláll.</p>
				<p>- Mi az, hát nem ültél le? No, gyújts rá. Nagyon jó, hogy jössz, már vártalak.</p>
				<p>- Ezer bocsánat, méltóságos uram, de Kardics bátyám elfogott az utcán, és miatta
               kicsit elkéstem. Sógorom egy kissé...</p>
				<p>A polgármester felvonta a szemöldökét. Kis, vastag szemöldöke van, nem olyan elegáns,
               mint a szakálla, csak olyan kis pamacs.</p>
				<p>- Kardics... a Takarék...</p>
				<p>- Igen.</p>
				<p>- Hát az neked sógorod?</p>
				<p>- Igen, a felesége Kopjáss Ferdinánd leánya. Voltaképp csak olyan magyar sógorság,
               méltóságos uram, mert Kopjáss Ferdinánd atyámnak volt unokabátyja.</p>
				<p>A polgármester előrejött, s azt mondta:</p>
				<p>- De hisz az nagyszerű, no, de hisz az nagyszerű - s úgy veregette meg a vállát,
               mintha rettenetes nagy szerencséhez gratulálna. - Parancsolj helyet, kérlek
               alássan.</p>
				<p>Rendkívül nagy bőrfotelek voltak a tágas szobában, sarokszoba az, mind a két oldalra
               ki lehet nézni az utcára. Már ismeri ezeket a foteleket, de most, mikor beleült, úgy
               érezte, mintha még sohase ült volna bennük. Ha eddig bejött referálni, rendszerint
               állott a polgármester íróasztala előtt, még életében így bele nem ült, hogy egész
               hátra üljön, s megvesse a hátát. Igen jó érzés volt ez, érezte, hogy ül. Eddig olyan
               ideiglenes és kényelmetlen érzés volt, elnyomott érzés, alig várta, hogy szabaduljon,
               most ez eszébe sem volt, hanem egy jó szivart választott ki, s nagyon alaposan
               gyújtotta meg.</p>
				<p>- Parancsolj csak, parancsolj. Nohát, hogy aludtunk az éjszakai muri után... Nekem,
               sajnos, hamar el kellett mennem, mert a feleségem, sajnos, nincs jól, de hallom, hogy
               nagyszerűen sikerült, s kitűnően mulattatok. Még táncoltál is.</p>
				<p>- Én? - mondta csodálkozva, mert a tánc az csak nagyon későn, egész reggel felé
               lehetett, el is felejtette, akkor, mikor már nem volt ura magának.</p>
				<p>- Nahát annak úgy is kell lenni - mondta a polgármester, s a fogai most még jobban
               villogtak. Olyan furcsa volt hamuszín öreg bőre s a friss fehér fogak, szinte
               kísérteties volt. - Hát csak azt akarom mondani kedveském, hogy az újság... ez az
               első... mindig az újság az első... mert a közönséget tájékoztatni kell... tehát
               programot kell adni, mert ezt várják.</p>
				<p>Figyelt az öregúr szavaira. Olyan laposan beszélt, olyan színtelenül, fordulat
               nélkül, szürkén. Ha az ember ránézett, azt hitte, ez egy roppant szellemes ember
               lehet, akinek szavaiból csak úgy sistereg az ész, egyáltalán az a hite volt, hogy
               rendkívül eszes, hogy úgy fog az esze, mint a borotva. De ha megszólalt, az ember
               lehűlt és várta, hogy mit is akar, hova lyukad ki, mi lesz ebből, és mindig segíteni
               szeretett volna neki az ember, hogy szavakat adjon a szájába, kisegítse, mert nem
               leli, mit akar mondani.</p>
				<p>- Nagyon vigyázni kell. Egy szóval se többet... ugye... De hiszen te nagyon okos
               ember vagy, pajtikám...</p>
				<p>No, most mit fog mondani. Mit kell hát. De nem szólt, csak szívta a szivarját. Úgy
               szopogatva szívta, mintha azzal bedugná a száját, mintha a szivar is csak arra való
               volna a szájában, hogy ki ne mondhassa, amit akar. Sok dolga is volt vele. Szipkát
               sose használt, hanem elrágcsálta a szivart, nedves volt az, és cafatos, és a szája
               szélén dohánydarabok maradtak, s azt le nem törölve, ott maradt, oda is száradt, s új
               dohánylevél-cafatok ragadtak mellé, lassan egész olyan volt a szája, mint egy fekete
               katlan a frissen mosott fehér fogakkal, az ember kénytelen volt arra gondolni, hogy a
               fogait a szobalány tisztogatja puccpasztával, azért ilyen fehérek a sok dohányzás
               mellett is.</p>
				<p>Ő megszólalt.</p>
				<p>- A csatornázás...</p>
				<p>Nem mert többet mondani, nem is tudta, hogy jut éppen ez az eszébe. Persze, ma
               reggel, mikor hazulról eljött, a csatornázással foglalkozott.</p>
				<p>- Igen... az nagyon jó... ez a közélet rákfenéje... - mondta a polgármester. - A
               csatornázás... kell... nagyon is kellene... el vagyunk maradva, nagyon jó volna
               megcsinálni... hangulatot kellene mellette csinálni... csak sok az ellenzék... az
               öregek közt... mert persze... mindenki fél a kőccsígtül...</p>
				<p>Bólogatva nézett a szemébe. Szeretett egy-egy szót különben választékos beszédjébe
               belekeverni úgy, ahogy a nép mondja: “kőccsígtül...” Így mondta: “kőccsígtül...”</p>
				<p>Megvakarta a fejét.</p>
				<p>- Meg kell mondani nekik... csak mindent meg kell mondani... lehetetlen, hogy még ma
               sincs csatornázásunk... csak éppen a szűk belterületen... addig pedig nem lehet az
               utcaburkolattal se semmit csinálni... mert ugyi először a csatornázásnak kell
               meglenni, azzal kapcsolatban jöhet csak az útburkolás, ugyi?...</p>
				<p>- Tökéletesen, méltóságos uram.</p>
				<p>- Mondd csak, hogy Béla bácsi. Annak nagyon örülök... hogy Kardics a sógorod... nem
               is tudod elbírálni, mennyire örülök neki.</p>
				<p>- Csütörtökön náluk vagyunk vacsorára. A feleségemmel - tette hozzá.</p>
				<p>- Ugyi... csütörtökön... no isz akkor ott találkozunk... A feleséged... - Kicsit
               köhögött, hogy belepirosodott.</p>
				<p>- Milyen lány is a feleséged?...</p>
				<p>- Szentkálnay.</p>
				<p>- Szentkálnay!... a Szentkálnayakból?...</p>
				<p>- Igen, méltóságos uram.</p>
				<p>- Béla bácsi... - tette a karjára száraz, kiaszalt kezét. - Béla... bácsi... Aztán a
               második a jogügyi osztály átszervezése, ugyi... erről muszáj szólani, mert a jogügyi
               osztály nem népszerű... Át kell csoportosítani... aki a jobb asztalnál ült, azt a
               bal oldali asztalhoz, aki a bal oldalinál ült, azt a középasztalhoz... ugyi... mert
               itt népszerűséget kell szerezni a jogügyi osztálynak... hehe, pajtikám.</p>
				<p>Megértette, hogy az átcsoportosításnak nem szabad gyökeresnek lennie, csak
               névlegesnek.</p>
				<p>- Tökéletesen értem méltóságod intencióit.</p>
				<p>- Te mint homo novus, nem vagy kegyeletre kötelezve, se kímélet, semmi... nagyon
               örülök, hogy ilyen szerencsés volt a közgyűlés választása, mert meg kell vallanunk,
               itt sok anomália van... Anomáliák megszüntetése, ugyi, pajtikám, ez az új főügyész
               első kötelessége... Embereket kell kicserélnünk és új embereket behozni, mert ezt
               egy régi ember, aki a nexusokban benne van, nem teheti meg, de egy új ember... mert a
               nexusok úgy belenőnek, úgy beszövik a hivatalfőnököt, mint a pók... ugyi, pajtikám...
               Ellenben neked szabad kezed van... új seprő a városházán... ez nagyon jó, legjobb
               szó... új seprő... ez nagyon jó, nem is kell más, ebbe minden benne van, ugyi,
               pajtikám... új seprő, hehe. Nem lesz itt baj semmi, barátocskám... Jó szó az új
               seprő, he?</p>
				<p>- Kitűnő, méltóságos uram. Kitűnő.</p>
				<p>- Hsss... Lesznek dolgok... hsss...</p>
				<p>Elmosolyodott magában, de óvakodott, hogy ez az arcán is meglátsszon, mert nem tudta
               még, hogy ez valóban Wagner ellen megy-e...</p>
				<p>- Az amerikai kölcsön meglesz, méltóságos uram?... Azt praktikus és jövedelmező
               dolgokra kell fordítani... Befektetésekre...</p>
				<p>- Remek - mondta a polgármester, s a szivart kivette a szájából, és soká nézett rá. A
               kis bogár szeme élesen csillogott, s ismételte a szót: - Remek... A miniszter is ezt
               üzente... Hogy csak praktikus és jövedelmező dolgokra ad pénzt, ha meglesz a... az
               amerikai kölcsön... Hát mire kell a pénz? Ugyi, pajtikám... Mi a legjobb befektetés
               ma?... No?...</p>
				<p>Ő hirtelen végigvizslatta a közelmúltat, hogy miről is beszéltek legtöbbet. Igazán ő
               nem érdeklődött ilyen dolgok iránt, reá nem tartozott, de most kísérteties
               tisztasággal tűnt fel előtte, hogy a Sertéstenyésztő panamáiról volt legtöbb szó. Ez
               félig-meddig a város vállalkozása volt, de csőd előtt áll. Vakmerően kibökte.</p>
				<p>- Közgazdasági alakulatok... teremtése... és lábra állítása.</p>
				<p>- Na, na.</p>
				<p>- A Sertéstenyésztőre roppant szüksége van a városnak.</p>
				<p>- Á, á... - mondta a polgármester elragadtatással...</p>
				<p>Annyira meg volt hatva, hogy felállott a székből, és egy percig csak állott.</p>
				<p>- Ez nagyon jó - mondta -, ez nagyon jó. Erre nem gondoltam... De ez nagyon jó...</p>
				<p>Ő megérezte, hogy most valahogy rátapintott a legnagyobb bajra, s lassan kezdte azt
               érezni, hogy ez az egyetlen, amire egy krajcárt sem szabad adni. Még bele is izzadt
               ebbe a gondolatába. Semmit se tudott a Sertéstenyésztőről, csak azt, hogy a
               Szentkálnay veje, Boronkay Feri... és hirtelen kezdett már megint elpirulni...
               Magdaléna... Hogy Boronkay ellopta a Sertéstenyésztő egész alaptőkéjét, villát
               építtetett belőle saját magának, ezért megy csődbe a Sertéstenyésztő... Most kezd
               arra gondolni, hogy lehet, hogy igaz...</p>
				<p>Óvatos volt, nem feszegette a dolgot.</p>
				<p>- No ez nagyon, nagyon jó... nagyon egészséges... fején találod a szeget... jó
               választás volt ez, nagyon jó kis választás, pajtikám... s megveregette megint a
               térdét.</p>
				<p>- És rendet csinálni a kisbérletek dolgában... gondolom, ha méltóságod... - szólt
               hirtelen, ismét egy programpontot vetve föl.</p>
				<p>A polgármester felemelte az ujját, mire ő észrevette, hogy ez nem a programra, hanem
               a megszólításra jel.</p>
				<p>- Méltóságod engedelmével... Béla bátyám...
            </p>
				<p>- Azért.</p>
				<p>Hallgattak és nevettek. Soká, maguk közt, kedveskedve nevettek. Pista úgy tett, mint
               a gyermek, lesütött fejjel és hízelkedve nézett fel, a polgármester, mint a
               nagybácsi, aki rendre tanítja a gyermekeket, felülről becézve...</p>
				<p>- Ez, ez a veszélyes pont - mondta aztán -, ezt, ezt kell igen jól meggondolni.</p>
				<p>A városnak a legnagyobb sebe volt a kisbérlők ügye. Tízezer kisbérlet volt, vagy még
               több, s a terményárak hirtelen zuhanása miatt ebben az időben ezek a kisbérlők a
               legnagyobb nyomorba süllyedtek, ellenben a város nem engedhetett semmit nekik, mert
               akkor veszélyeztetve volt a költségvetés. Csak ebből volt a városnak jövedelme, mert
               a roppant, saját gazdálkodásban levő birtokrészekre ráfizetett a város.</p>
				<p>De ő sem mert nyilatkozni, mert ő inkább ellenzéki állásponton volt eddig. Mint a
               tanyai iskolák ellenőrzője, jól ismerte a földbérlők rettenetes helyzetét. Nem tudták
               a gyermekeket iskolába járatni, a tankönyveket beszerezni, s eddig ő harcolt a
               szegény gyermekek érdekében, de érezte, hogy most mint főügyész, a várost is
               kénytelen lesz védelmébe venni, hát nem szólt, várta az irányadó eszméket a
               polgármestertől.</p>
				<p>Ez azonban szintén nem akart nyilatkozni, hanem várta, hogy a fiatal főügyész
               nyilatkozzék. Feszülten nézett rá, és kellemetlenül várt.</p>
				<p>Pista egy picit hunyorított, s jobb meggyőződése ellenére önmagának váratlanul azt
               mondta:</p>
				<p>- Hogy a kecske is jóllakjon, a káposzta is megmaradjon.</p>
				<p>A régi, unalmas és elkoptatott frázisnak váratlan hatása volt. A polgármester előbb
               elbámult, még a szeme is merev lett, mint a fogai, mintha üvegből volnának, aztán
               harsányan elnevette magát. Hisz akkor jó, mondta a nevetése, ha ez egy ilyen kezes
               bárány. Hiszen ezzel a fiúval nem lesz semmi baj. Olyan, mint a többi. No, hisz az
               természetes is, milyen is legyen, csak az öreg ember mindig fél, mindig tart attól,
               hogy ezek az újak valami zavart ne csináljanak.</p>
				<p>- Hah, haha - nevetett -, no ez nagyon jó... ugye, pajtikám. Ez az egyetlen jó...</p>
				<p>És ő érezte nevetése alatt s mögött, hogy úgy látszik ez az egyetlen rossz, amit
               mondhatott. Érezte, hogy elárult valamit. Hogy nem helyes és nem szép dolog, hogy
               csupa olyan szót mond, aminek ez a vén panamista örül. Hát csakugyan ő is azon az
               úton van, s neki is vége?... Benne is csalódni fognak?... és ő is megveti magát, ha
               belső szemeivel nézi, amik a külső szemek előtt lefolynak, s amiknek helyesel egész
               arcával, egész testével, minden szavával s mindennel, ami kívül van az emberen...
               ellenben szégyelli bent, valaki, benne, magát... a régi kultúrtanácsnok, aki annyi
               szigorú kritikát mondott és gondolt ezekről a dolgokról, s a régi hadifogoly, aki
               ábrándokat és ideálokat melengetett a szívében, ha még egyszer hozzájut ahhoz, hogy
               az emberekért valamit tegyen, s még régebben a haditiszt, aki a lövészárokban négy
               évig feküdt az első vonalban, s csak azt érezte emberi feladatnak, ha az emberiség
               harcosa és katonája, s vértanúja inkább, mint... mert legrégebben, ifjúi
               ideálizmusában, nagy légvárakat nevelt, regényes terveket, hogy miként kell az
               embereket s különösen ezt a szegény megtört és leigázott magyarságot jó útra
               vezetni... És most...</p>
				<p>És most hiába tagadja, boldog, hogy a polgármester, a méltóságos úr nevet az ő
               szaván, mert így jó helyen van, jó helyre ért, nem lesz baj a karrierrel...</p>
				<p>S ő is ugyanavval a muzsikával nevetett, a káröröm zenéje harsogott ki a szája résén,
               a rosszakarat csengő arany hangja s a ravasz okosság, a csinált álszerénység, a
               nemtelen hízelkedés:</p>
				<p>- Édes Béla bátyám, méltóságos uram... ne várd, hogy én tartsak előadást neked, mikor
               egyetlen vágyam, hogy megismerjem a te intencióidat... Nem is ismerem még az ügyeket,
               még át kell alaposan tanulmányoznom... Nem akarok hűbelebalázs módjára
               belerohanni...</p>
				<p>- Csak csináld, csak csináld - kiáltott fel élénken a polgármester. - Hogy is
               mondtad? Hogy a kecske is jóllakjon, a káposzta is megmaradjon? Nagyon helyes. Ezek a
               gaz kecskék a káposztát akarják?... De hát, istenem, a város nemcsak belőlük áll...
               még vagyunk itt mások is, többen... A város lakossága kilencvenezer lélek... a többi
               nyolcvanezernek is élni kell, ugyi, pajtikám?</p>
				<p>- Egy fontos dolog van, méltóságos uram: az emberekkel meg kell szerettetni az
               adófizetést.</p>
				<p>- Mit?</p>
				<p>A polgármester úgy elképedt, hogy most aztán már egészen lárvaszerű lett az egész
               arca. A szája olyan lett, mint a setét kapu, s még egyszer mondta:</p>
				<p>- Mit?</p>
				<p>Ő pedig nevetett. Már boldog volt, hogy ilyen hatást tud elérni sorra, egy-egy
               szavával.</p>
				<p>- Az adófizetést... Mert Magyarországon egy baj van, egy óriási nagy baj:
               Magyarországon az emberek nem szeretnek adót fizetni... Senki sem szeret... én
               sem.</p>
				<p>- Na, na - nevetett a polgármester.</p>
				<p>- Pedig addig az országból nem lesz európai ország, míg az emberek nem szeretik meg
               az adófizetést... Ha az emberek nem akarnak adót fizetni, vége a municípiumnak[4]... Szeretni kell a városunkat, ez a miénk... Tenni kell
               az érdekében, s mit tehet a polgár?... Fizesse az adót...</p>
				<p>Megállott, s várta a nevetést, de a polgármester nem nevetett, csak várt. Ő tehát
               folytatta:</p>
				<p>- Kétféle álladalom van, az egyik, ahol nem fizetik az adót. Az ilyen állam mindig
               elnyomatás alatt van, mert az adót be kell szedni, tehát szükség van végrehajtókra,
               csendőrökre, katonaságra és törvényre, hogy bevasalja az adót... A másik, ahol
               szívesen fizetik az adót: az ilyen állam szabad és önérzetes és öntudatos
               polgárságának a társadalma. Itt mindenki tudja, mi az adó, mire kell az adó, mi a
               célja és mi a rendeltetése, és a polgárság maga állapítja meg, mennyi adóra van
               szükség...</p>
				<p>- Nono - mondta a polgármester -, csak ne menjünk messze. Ez már hasonlít egy kicsit
               Utópia... az utópisztikus gondolkodáshoz...</p>
				<p>Hirtelen megijedt, hogy most leleplezte magát, s engedte, hogy a polgármester
               belelásson igazi gondolataiba, ezért óvatos, könnyelmű hangon csapta oda:</p>
				<p>- Nem jó kortesbeszéd, polgármester úr?</p>
				<p>- No. Annak jó. Annak elég jó, de csak annak... Ugye, pajtikám.</p>
				<p>- Az adófizetés életbiztosítás - mondta ő lapidáris[5]
               egyszerűséggel. A polgármester újra elbámult.</p>
				<p>- Micsoda?... Életbiztosítás?... Nagyon jó.</p>
				<p>De egy csöppet sem lelkesedett.</p>
				<p>- Ezek csak olyan szép szavak. A szép szavakkal csínján kell bánni. Azok nagyon jók,
               tudod, de nem szabad, hogy meggyőződés legyen mögöttük... Azok is szép szavak, hogy
               az ellenzék mindig azt írja, az ellenzéki lapok, hogy a hatóság adjon alkalmat, hogy
               a polgárság dolgozhasson... Nagyon egyszerű... De ezt hadd firtassák ők. Nekünk nem
               kell ezt tárgyalni... Frázisnak jó. A fiatalok egészen új frázisokkal tudnak jönni.
               Ez jó. Meg kell hogy... Szóval jövő csütörtökön Kardicsnál... Ez a jó... Mert tudod,
               mért van mindig csütörtökön a vacsora Kardicsnál? A pénteki városházi gyűlések miatt.
               A Kardics-vacsorákon dől el a dolog. Csütörtökön este ott szokott lenni mindenki,
               akinek a másnapi közgyűlésen valami dolga van, s ott alakul ki a vélemény, hogy mi
               lesz... Hát a csütörtököt el ne mulaszd, s igyekezz lehetőleg minden csütörtökön
               jelen lenni... Ez a jövő, barátocskám... ez a jövő... És most diktáld le az
               újságíróknak a programodat, de el ne felejtsd korrigálni, mert az újságírókra nagyon
               vigyázni kell, kitűnően értenek hozzá, hogy abszurdumokat csináljanak. Sohase szabad
               egy sornak sem megjelenni, ami nincs approbálva... Soha... mert aztán csak sok a
                  rekrimináció[6]...</p>
				<p>Még egy negyedóráig beszélgettek az aktuális városi problémákról. Akkor a
               polgármester az újságírót behívatta, s a bal oldali kis szobában összeültette őket, s
               nagy fejtöréssel és még nagyobb óvatossággal leadta első programját.</p>
			</div>
			<div type="chapter">
				<head>4.</head>
				<p>Már egy óra volt, mikor megint a polgármester nagy fogadótermébe került.</p>
				<p>Legnagyobb meghökkenésére ott találta az ellenzék vezérét, aki a kisbérlők legnagyobb
               bujtogatója volt.</p>
				<p>Martiny doktor.</p>
				<p>Martiny doktor valamivel fiatalabb férfi volt, olyan negyvenéves ember. Az a különös
               fajta ember volt, akiről messze látszik, hogy szeret veszekedni. Már a szeme is fúró,
               szúrós, beleakaszkodó volt, s a nyakát mindig féloldalt tartotta, s olyan volt, mint
               aki lesből vág oda.</p>
				<p>- Mélyen tisztelt főügyész úr - állott elébe -, egy órája várunk nagyságodra, mert
               nem akartuk elmulasztani, hogy hivatalba lépésének első órájában meg ne jelenjünk ön
               előtt, hogy figyelmét felhívjuk arra a csodálatos anomáliára, ami ennek a városnak
               ismertetőjelét képezi. Itt van két barátom, a kisbérlők vezérei, van szerencsém
               Csordás András és Veres Gáspár barátaimat nagyságodnak bemutatni.</p>
				<p>Kezet fogott az emberekkel. Mind a kettőnek nagy, munkában kérgesedett keze volt.
               Mind a kettő olyan megjelenésű volt, mint akik nem szoktak ilyen helyen járni, de
               azért azt is meg lehetett érezni, hogy egyáltalán nincsenek megilletődve, sőt azt is,
               hogy alighanem többször fordultak már meg itt, mint ő.</p>
				<p>- Mélyen tisztelt főügyész úr, nekünk e pillanatban semmiféle támadó, izgató vagy
               rekrimináló szándékunk nincs. Minket az őszinte rokonszenv hozott el Kopjáss István
               úrhoz, a volt kultúrtanácsnokhoz, aki a város tisztviselőkarában mindenkor egyik
               kiválasztott volt számunkra, mert benne mindig segítséget találtunk, jóakaratot és
               megértést az analfabétizmus, a műveletlenség és a szegénység hármas börtönében
               fetrengő földmíves munkásság számára. Azt akarjuk kérni, hogy mostani magas
               hivatalában ne feledje el nagyságod ezt az Istentől, embertől és minden hivataltól
               elhagyott réteget, a város lakosságának, mondhatnám, legszomorúbb viszonyok közt
               tengődő, mégis minden szépre s jóra hajlamos rétegét, a kisbérlőket. Csak egy szót
               kérünk nagyságodtól, ami erőt, reményt s hitet támasszon bennünk.</p>
				<p>Neki semmi kedve nem volt szónoklatot tartani, s egyáltalán nem szerette a magyar
               tájakon annyira divatos, állandó szónokló hangot. Megfogta a parasztok kezét,
               megszorította, az ügyvédét is, és egyszerűen s egy önkéntelen kis hunyorítással
               ennyit mondott:</p>
				<p>- Az a fő, hogy a kecske is jóllakjon, a káposzta is megmaradjon, igaz?</p>
				<p>Martiny doktor egy pillanatig hallgatott s elbámult.</p>
				<p>Akkor elkezdett nevetni. Rossz fogai voltak. Ritka és kemény fogak, feketék a sok
               füsttől, mert agyoncigarettázza magát, akkor fidélisen[7]
               az arcába nevetett.</p>
				<p>- Persze hogy igaz. Hát hogy a csodába ne volna igaz.</p>
				<p>És még jobban elkezdett nevetni.</p>
				<p>- Hallották, barátaim? - fordult a két egyszerű emberhez. - Megértették?... Ez a mi
               emberünk, a nagyságos főügyész úr a mi igaz szívvel, vérrel való jóemberünk. A kecske
               is jóllakjon - már tudniillik a nemes város, és a káposzta is megmaradjon, már
               tudniillik a nép élete és jövője... Köszönjük, főügyész uram, ez nekünk teljesen
               elég. Meg vagyunk nyugodva, és ki fogunk menni a tanyára, és mindenkinek el fogjuk
               mondani nagyságod programadását. A kecske is jóllakjon, a káposzta is megmaradjon. Ez
               az egész.</p>
				<p>Újra kezet fogtak egymással, aztán ő sietve elment a hivatali szobájába.</p>
				<p>Végigment a folyosón, hátra. Ott várta őt reggel óta, semmit sem csinálva, a maga
               hivatali személyzete. Ványainak, a helyettesének átadta az ügyosztályt, s azt mondta
               neki:</p>
				<p>- Na most már Martiny ezzel is még lehet elégedve, az egyetlen ügyosztály, amely
               ellen mindig harcolt, hogy ennek az élén is jogász áll. Most aztán nem lesz jogász a
               kultúrtanácsnoki székben.</p>
				<p>Ezzel azt a reményét helyezte kilátásba, hogy Ványai, aki tanfelügyelő volt, megkapja
               a kultúrtanácsnoki állást.</p>
				<p>Mindenki el volt ragadtatva tőle, ünnepelték, a szemek melegek voltak, hűségesek és
               bizalmasan hálásak iránta, s boldogok, hogy ilyen kedves és közvetlen maradt az új,
               nagy méltóságában is.</p>
				<p>Aztán átment a jogügyi osztályba, ahol szintén várta az egész osztály.</p>
				<p>- Urak - mondta -, csak semmi teketória. Nem vagyok a szavak embere, hanem a tetteké.
               Ha már a tekintetes közgyűlés olyan nagyra becsült, hogy rám ruházta azt a
               felelősségteljes tisztet, az a célom, hogy mindenki meg legyen elégedve, és az
               osztály jól végezze a dolgát.</p>
				<p>Ezzel vége is volt a belépésének, s mindjárt hozzáfogott a munkához. Meg akart
               ismerkedni az ügyosztály beosztásával, a legfontosabb ügyekkel. De ebből se csinált
               nagy dolgot, lesz idő rá.</p>
				<p>Baday Isti, az osztály legfiatalabb tagja, a remek táncrendező, a nagy Baday Lőrinc
               fia, konfidensül[8] törleszkedett hozzá:</p>
				<p>- Kedves bátyám, láttalak Kardics bácsival karon fogva az utcán, nem méltóztattál
               észrevenni, voltam bátor alázatosan köszönteni a Szent Margit utca sarkán.</p>
				<p>Nem emlékezett, sőt nem is tartotta valószínűnek ezt a köszöntést, a Szent Margit
               utcánál még nem találkozott Kardiccsal, csak a főposta előtt, de hát mindegy.</p>
				<p>- Sógorom az öregúr - mondta könnyedén. Mindjárt el is fordult, hogy a pirulását
               takarja, mert röstellte, hogy már annyiszor eldicsekszik evvel a ma kőtt
               sógorsággal.</p>
				<p>- Nagyon el voltatok merülve a beszélgetésbe. Kardics bátyám részéről a legnagyobb
               kegy, ha valakivel karon fogva sétál az utcán - mondta Baday Isti. - Rátarti egy
               kicsit az öreg.</p>
				<p>Nem értette, miért mondja ezt ez a gyermek, de igaz volt. Legendák voltak arról, hogy
               kivel hogy fog kezet Kardics. Ha valakitől megvonja a kézfogást, az halott ember,
               tehát ha valakit csak úgy karon fog, az bizonyára megszületett ember.</p>
				<p>Az urak olyan kedvesek voltak, hogy már el is felejtette, hogy egy kicsit
               feszélyezett érzése volt, hogy a Makróczy birodalmában hogy fogják fogadni. Makróczy,
               persze, nem jött be többé a hivatalába. Még elbúcsúzni sem volt bent. Valaki azt
               mondta, hogy nyugdíjba megy.</p>
				<p>Szépen telt el a délelőtt, s mikor délben két óra előtt hazament, egészen más ember
               volt, mint mikor elindult hazulról. Rájött, hogy van benne képesség úr lenni.</p>
			</div>
			<div type="chapter">
				<head>5.</head>
				<p>S milyen szép volt otthon. Az asztalon virág volt. Ezt sose tudta elérni, mert Lina
               felfogása szerint erre nem telik.</p>
				<p>A gyerekek ujjongtak, s tele voltak hírekkel, hogy az egész iskola tudja a zs. v.
               esetet. Az egész iskola tudomásul vette a választást, s azt beszélték a Berci fia
               osztályában, hogy a városatyák meg akarták verni Makróczyt a zs. v. miatt, csak ő
               mentette meg azzal, hogy azt mondta, hogy: “Vizet az öregnek.”</p>
				<p>Ebből, persze, egy szó sem volt igaz, de nagyon jól mulatott rajta, hogy az iskolában
               minden tanárt azzal fogadtak az osztályban, hogy “vizet az öregnek”. Volt kivált egy
               öreg tanár, akit már régen nyugdíjba kellett volna küldeni, mert semmi tekintélyt nem
               tudott tartani, ennek egész órán át azt felelték a fiúk, hogy:</p>
				<p>- Tanár úr, nem tetszik parancsolni egy pohár vizet?</p>
				<p>Hát mégiscsak más dolog az, a főügyész fia lenni.</p>
				<p>Ebéd után összeült Linával, s elmondott neki szóról szóra mindent. Lina
               elgondolkozott:</p>
				<p>- Nincs semmi ruhám, nem tudom, mibe megyek el. Máma szombat van, holnap vasárnap,
               itt van a csütörtök, nem tudok semmit se csináltatni...</p>
				<p>- Én azt mondom, fiam, menj el a varrónőhöz, és mindenesetre rendeld meg a ruhát,
               aztán lesz ahogy lesz. Ő is fog várni egy ideig.</p>
				<p>- Jaj, nem vagyok hozzászokva - mondta szemérmes nevetéssel Lina, s kiment a
               konyhába, hogy behozza az urának a jó feketét. Kivételesen babkávéból főzött
               neki.</p>
				<p>A kávé nagyon jólesett, úgy fogta fel, mint a mostani új helyzetnek betetőzését.
               Nagyon szerette a jó kávét, de éveken át nem tudott hozzájutni, mert Lina mindenre
               kiterjedő gondossága nem engedett valódi kávét az asztalra, csak éppen minimális
               mennyiségben.</p>
				<p>Kávé után elnyomta az álmosság, már régen nem volt hozzászokva a lumpoláshoz, s az
               éjszaka után megkívánta a test a nyugodalmat. Kevés szünettel másnap reggelig aludt.
               Nem is tudott róla, hogy vendégek voltak, Lina úgy őrizte az álmát, mint a
               sárkány.</p>
			</div>
			<div type="chapter">
				<head>6.</head>
				<p>Másnap már egész otthonosan ment hivatalba. Lereferáltatta magának a legsürgősebb
               ügyeket. Nagyon meg volt magával elégedve, hogy semmi baklövést nem csinált. A
               riport az újságban nagy feltűnést okozott. Azt mondták róla, olyan riport volt, mint
               a minisztereké. A legnagyobb politikusok szoktak ilyen úri fölénnyel nyilatkozni,
               egyáltalán semmi zavar nem volt. Egyes szavait elismételgették mindenfelé, különösen
               nagy sikere volt a két jelszónak, hogy a kisbérletek ügyében annak az elvnek kell
               érvényesülni, hogy “a káposzta is megmaradjon, a kecske is jóllakjék”, úgy vették be
               ezt a régi mondást, mintha még sohase hallotta volna senki, hanem ő találta volna ki.
               Nem is értette, mi az, ami úgy tetszik rajta az embereknek, valószínűleg az, hogy
               nem volt nagyképű és úgy magyarázhatták, ahogy akarták. Mindenesetre mulatságos
               volt.</p>
				<p>De a másik még jobban tetszett, hogy: “adófizetésre kell lelkesíteni az
               embereket”.</p>
				<p>Ez valósággal városi szenzáció lett, mindenki nevetett rajta.</p>
				<p>Ennek a kijelentésnek olyan hatása volt, hogy egy napig egyébről sem beszéltek, csak
               hogy az új főügyész adófizetésre akarja lelkesíteni az embereket. Lehet ennél
               váratlanabbat és furcsábbat mondani ebben az országban, ahol csakugyan mindenki
               adócsalásból él. Kénytelen az állam kétszeres, háromszoros, tízszeres adót vetni ki,
               hogy valamit bekapjon. És még így is mindenkinek túl sok az a valami, amit fizet,
               mert hiszen éppen ebben az időben rettenetesen elmúlt a konjunktúra. A konszolidáció
               után egy ideig valósággal gazdálkodási álomország volt itt, a parasztról meséket
               beszéltek, hogy a sublótfia tele van papírpénzzel, s nem tudják meg se számlálni,
               külön számoló emberek járják be a vidéket, akik megolvassák a gazdák pénzét. Ez volt
               az a kor, mikor a Pöthös Máté parasztgazda bement a városba és bútort rendelt a
               Juliska jányomnak. Mikor az asztalos azt mondta, hogy háromezer új pengőért akar
               csinálni, szólt az öreg Pöthös a feleségének:</p>
				<p>- Menjünk innen anyjuk, mink szebbet akarunk a jányunknak.</p>
				<p>Az asztalos megijedt, s újra el kezdett számolni s azt mondta:</p>
				<p>- Ne menjenek, ötezerért olyát csinálok én, hogy azt megcsudálja még a pap is.</p>
				<p>- Kevés a nekünk, nem vagyunk mink ojan kódusok, mint a pap.</p>
				<p>Azt mondja az asztalos észbe kapva:</p>
				<p>- Ja, ha maguk igazit akarnak, akkor csináljuk paliszanderbül az egészet.
               Kívül-belül.</p>
				<p>Avval nekifog számolni, számolni s azt mondja:</p>
				<p>- Nohát, tizenkétezerér meglesz, de olyan, hogy még a méltóságos gróf úrnak sincs
               különb.</p>
				<p>- Nohát egy ongorát adjík még hozzá, akkor megelégszünk.</p>
				<p>Kapott osztán hozzá még egy “ongorát” nyolcszáz pengő helyett háromezerért, avval
               megelégedtek.</p>
				<p>Hát ennek az időnek már vége volt. Most már kezdett a pénz elértéktelenedni, mert a
               búza ára leszállott harminckét pengőről húszra. A csizma ára meg felment
               huszonkettőről negyvenre. A motorok is eldivatosodtak, nem is volt gazda, aki motort
               nem vett, s az egy év alatt, kettő alatt kifutotta pályáját, nem értettek hozzá,
               gépészt kellett fizetni, s így egy-kettőre megint beütött az ijedelem és rémület,
               hogy a rövid dicsőség után a földmíves visszacsúszott a bujdosás állapotába.</p>
				<p>Most jön egy főügyész azzal a nagyszerű indítvánnyal, hogy meg kell szerettetni az
               emberekkel az adófizetést.</p>
				<p>Csak reggel jutott eszébe Pistának, hogy nem korrigálta a hírlapíró cikkét. De amikor
               elolvasta a cikket, látta, hogy valaki korrigálhatta, mert ez az adófizetési
               felszólítás úgy lógott benne, mint a légy a levesben. Ő tegnap az újságírónak nagy
               nemzetgazdasági elméletet fejtett ki, amit az szorgalmasan le is írt, hogy miért kell
               adót fizetni: azért, mert akkor az adófizetők a kezükben tarthatják az államot s
               hatalmat. Joguk van beleszólni az adók hovafordításába. Példákat is idézett. Hogy
               mikor a bolgárok a háborúba belementek, a legutolsó bolgár gazda is kiszámította,
               hogy mit kockáztatnak s mit nyerhetnek a háború által. Ez nem volt meg minálunk, mert
               a magyarnak nincs átfogó nemzeti gondolkodása, a mi népünktől távol van az, hogy a
               nemzet szükségleteire gondoljon. Mi csak fizetjük parancsra a pénzt az államkasszába,
               ezzel szemben sejtelmünk sincs arról, hogy mi lesz abból a pénzből... A magyar nem
               gazda az országban, csak adófizető alany.</p>
				<p>Mindezeket a magasabb politikai tanításokat szépen kihúzta valaki, s maradt egy friss
               és vicces előadás az új főügyész első napjáról.</p>
				<p>Mikor a hivatalban bezárkózva a szobájában végigolvasta a tudósítást, egy kicsit
               szégyellte magát, de egy kicsit örült is, hogy semmi nehéz és semmi kompromittáló
               dolog nincs benne.</p>
				<p>Tegnap a polgármester csitítása után, beszélgetés közben olyan dolgokat talált
               mondani, hogy most örült, hogy nem kell értük felelősséget vállalni. Ugyan ki
               lehetett az a jótékony lélek, aki megmentette ezektől a súlyos dolgoktól.
               Gyanakodott, hogy maga a polgármester húzta ki mindazt, ami túl volt a könnyed
               csevegés és a vidámság határán, mert bizony, gondolta most magában, ha az mind
               megjelent volna, amit ő mondott, talán még lázítónak is mondhatták volna.</p>
				<p>Hála istennek, hogy így történt, s pirult, hogy a polgármester ennyire beleavatkozott
               a nyilatkozatába.</p>
				<p>Míg ezen tűnődött, egy bankember jelentkezett nála. A Nagytakarék küldte be egyik
               tisztviselőjét. Valami egyszerű ügyben kellett neki egy aláírás. Valami pörös ügy
               volt a város és a Takarék közt. Nem adta meg az aláírást, hogy ő még nem jogosult
               annak a megadására.</p>
				<p>- Nem sürgős, főügyész úr, kérem, egyáltalán nem sürgős, csak a rend kedvéért voltam
               bátor jelentést tenni, majd annak idején méltóztatik legjobb belátása szerint
               elintézni.</p>
				<p>- Majd megbeszélem a polgármester úr őméltóságával.</p>
				<p>- Igen, igen... Legyen szabad alázatosan megjegyeznem, hogy nagyszerű volt a főügyész
               úr nyilatkozata. Nagyszerű volt kérem, a vezérigazgató úr el van ragadtatva, azt
               mondta, hogy: ez egy nagyszerű ember; nagyszerű ember, így mondta.</p>
				<p>Hallgatott, mosolygott.</p>
				<p>Jelent volna csak meg úgy, ahogy ő mondta, akkor nem bizonyos, hogy a vezérigazgató
               úr ugyanilyen elragadtatással fogadta volna - gondolta magában.</p>
				<p>- Pardon, főügyész úr, valamit akarok még mondani. Kardics vezérigazgató úr
               meghagyta, hogy nyerjem meg főügyész urat komittensnek[9].</p>
				<p>- Hogyhogy komittensnek?</p>
				<p>- Nagy súlyt helyez rá a vezérigazgató úr, hogy főügyész úr a bank útján bonyolítsa
               le pénzügyeit. Nagy szégyen ránk, hogy a főügyész úr neve elő sem fordul a
               könyveinkben. Egyáltalán soha nem méltóztatott a Nagytakarékhoz semmi ügyben sem
               fordulni.</p>
				<p>- Nincsenek bankügyeim.</p>
				<p>- Egész nevetséges és lehetetlen helyzet. Hiszen az elmúlt esztendőben még a pusztai
               pásztorok is tőzsdejátékkal foglalkoztak. Hogyne, kérem, vagy egy csikósszámadó, aki
               Kőszenet vett és Rimamurányit. De olyan mértékben, kérem, hogy mikor lebonyolította
               az angazsmánjait, birtokot vásárolt belőle a Madason. Hogyne, abban az időben
               mindenki kötéseket csinált, egyedül a főügyész úr az, aki a legcsekélyebb üzlettel
               sem tisztelt meg bennünket.</p>
				<p>Hiszen nem rajta múlt, de Lina annyira távol volt minden spekulációtól, hogy soha nem
               lehetett rábírni, hogy a legcsekélyebb szerencsejátékot is megpróbálja.</p>
				<p>- Hát azt mondja a vezérigazgató úr, hogy a legnagyobb súlyt helyezi rá, hogy
               főügyész úr beálljon a takarék ügyfelei közé.</p>
				<p>- Hogy képzeli azt Kardics bácsi? - nevetett a mindentudó banktisztviselő
               szemébe.</p>
				<p>- Nagyon egyszerűen. Ha például holmi csekély konvertálásra volna szüksége a főügyész
               úrnak...</p>
				<p>- Adósságaim nincsenek. Mindig volt annyi jövedelmem, hogy teljesen adósság nélkül
               úsztam meg az életet eddig.</p>
				<p>- No, ez ezután nem lehet így - mondta a banktisztviselő. - Ezentúl más életet kell
               élnie nagyságodnak, s én nem is akarok mást jelenteni, csak ami kötelességemmé
               tétetett. Részünkről a legnagyobb előzékenységet fogja tapasztalni a főügyész
               úr.</p>
				<p>- Kérem, majd beszélek a vezérigazgató úr őméltóságával. Különben nagyon kedvesek
               vagytok.</p>
				<p>Nem is tudta, mért tegezte le hirtelen az egyszerű banktisztviselőt.</p>
				<p>Melegen kezet fogott vele, s vidáman kikísérte az ajtóig.</p>
				<p>Mikor visszafordult, egész hangosan azt mondta:</p>
				<p>- Az első panama... az első, pajtikám, az első panama...</p>
				<p>Mulatott rajta, hogy azon kapta magát, hogy egészen a polgármester hangján
               ismételgette a szavakat. Ez a pajtikám, ez is a polgármester kedves szava.</p>
				<p>Nincs ebben semmi, mondta aztán magát vigasztalva, mert hiszen arra sose leszek
               kapható, hogy igazságtalanságot és jogtalanságot tegyek, s belenézett a lapba, s
               vörös ceruzával mindjárt alá is húzta a következő nagy súlyú mondatot: “az igazság
               és a jog alapján állok, s egyetlen célom a polgárság érdekeinek védelme”.</p>
				<p>A polgármesteri titkár jött, hogy őméltósága hívatja.</p>
				<p>Sietve vette a kalapját, télikabátját vállára vetette, elöl a szárnyait összefogta,
               úgy sietett át. Most a polgármester azonnal fogadta, egy percig se kellett várnia,
               pedig ketten is voltak bent, akik referáltak.</p>
				<p>- Várjatok - szólt rájuk a polgármester, s azok távoztak.</p>
				<p>- No, hogy aludtál - ültette le, valósággal lenyomta a nagy fotőjbe.</p>
				<p>- Nagyszerűen, méltóságos uram... De méltóságod egészen friss. Olyan, mint egy
               jogászdiák.</p>
				<p>- Nono - nevetett a polgármester. - Nono.</p>
				<p>- De igazán, méltóságos uram...</p>
				<p>- Ejnye, ejnye, de nehéz fejed van, talán el is felejtetted a nevemet.</p>
				<p>- Dehogyis, drága Béla bátyám, hogy köszönjem meg, hogy a korrektúrát el méltóztatott
               végezni helyettem.</p>
				<p>- Hogyhogy, nem korrigáltál?</p>
				<p>- Nem, mert mi tűrés-tagadás, elaludtam, és a feleségem nem tudta, milyen fontos
               dolog ez reám, sajnált felkölteni, ilyenek az asszonyok, úgyhogy úgy ment vissza a
               korrektúra, ahogy jött.</p>
				<p>- Úgy... - mondta a polgármester kiismerhetetlenül - no, hisz akkor így is jó. De ez
               véletlen szerencse, mert ritkaság, hogy nem maradt benne semmi különösebb sértő és
               bántó passzus... Azaz, egy talán...</p>
				<p>- Micsoda, kérlek alázattal... Béla bátyám?</p>
				<p>- Még maga a kifejezés nem volt éppen rossz, mert egy főügyész nem is tehet egyebet,
               csak azt, hogy a jog és törvény alapján áll, de az igazság szónak a hangsúlyozása, az
               kissé, hogy úgy mondjam... éles... Élesnek hangzik... Mert, ugye, mindenki az igazság
               alapján áll, de ha a jog és törvénnyel szemben az igazságot hangsúlyozza a főügyész,
               az esetleg visszatetszést kelthet bizonyos körökben, s ki lehet az ellenzéknek
               játszani a hatósággal szemben, mintha eddig, mások, nem az igazság alapján állottak
               volna... Az igazság csak annyiban játszhat szerepet, amennyiben megegyezik a joggal
               és törvénnyel, nem?</p>
				<p>- Természetesen.</p>
				<p>A polgármesternek ma nem volt olyan jókedve, mint máskor.</p>
				<p>Nagyon sokat nyargalászott ezen az igazság szón. Nem is lehetett egyébbel magyarázni,
               csak azzal, hogy rosszkedve van. Talán valami baj van. Ilyen öreg embernél már a
               legkisebb hangulatváltozás meglátszik az arcon, a kedélyen.</p>
				<p>Leforrázva ült a helyén, s nemigen mert szólani.</p>
				<p>- No, iszen el fog csúszni. Remélem, nem veszik úgy észre az emberek. Mert azt meg
               kell tanulnod, hogy az emberek nagyon szeszélyesek. Míg valaki kedvencük, addig sok
               mindent megbocsátanak neki. De ha egyszer megfordul a hangulat, akkor aztán minden
               eszükbe jut... Lesz idő, mikor, ha kisiklás történik, azt fogják mondani, hogy bezzeg
               az igazság volt neki fontos... és mégis... Vagy azt, hogy: már
               ez akkor is piszkálódott. Ez valósággal ügyvédi vádbeszéd volt ellenünk...
               emlékezzetek csak, hogy már a legelső nyilatkozatában az igazságot fenegette... No, iszen nincsen semmi baj, mert elég mulatságos
               volt, de korrektúra nélkül hogy lehet kibocsátani egy újságbeli nyilatkozatot... Ha
               nyomtatásban átolvasod, biztos, hogy ezt korrigáltad volna, mert figyeld meg a
               következő mondatokat, ezt bizony könnyen lehet az ellenzéknek felhasználni és ellened
               fordítani azzal, hogy rátámaszkodik és... nem szeretem, hogy nem korrigáltál...</p>
				<p>- Azt hittem, méltóságod lesz oly kegyes és belepillant, meg mondtam a szerkesztőnek,
               hogy egy levonatot okvetlen juttassanak a méltóságod lakására.</p>
				<p>- No igen, azt ők úgyis megteszik... - szólotta el magát a polgármester -, de én csak
               bizonyos lehetetlen dolgokat húztam ki. Ezt szándékosan benne hagytam, mert akartam
               látni, hogy észreveszed-e, vagy nem?</p>
				<p>Úgy. Ez valóságos csapda volt akkor. Ennek mindig ki lesz téve?</p>
				<p>- Nagyon szépen köszönöm - mondta aztán kisvártatva. - Igazán nagyon szépen köszönöm,
               hálásan köszönöm méltóságod jóakaratát.</p>
				<p>- Mi van ezzel a Takarékkal? Kardics telefonált, hogy egy aláírásodra van szüksége s
               megtagadtad.</p>
				<p>- Erről akarok éppen referálni, én csak azt mondtam, hogy megbeszélni kívánom... hogy
               méltóságod utasítását kívánom bevárni, mert az ügyet még nem ismerem, s nem tudom, mi
               a város álláspontja ebben az ügyben, mert voltaképpen a Takarék és a város között
               levő perre vonatkozik...</p>
				<p>- Meg kell adni - mondta a polgármester egyszerűen.</p>
				<p>Aztán azonnal más hangon és derültebben mondta:</p>
				<p>- Hallom, vadászember vagy.</p>
				<p>- Igen, de most nem vagyok benne egy vadásztársaságban sem. A vadászjegyem
               természetesen megvan, de inkább csak az apósom birtokán szoktam nyulászni. Már mikor
               időm van rá.</p>
				<p>- Á, az apósod. Szentkálnay?</p>
				<p>- Igen.</p>
				<p>- Hol a birtoka?</p>
				<p>- Kint van Kishegyesen.</p>
				<p>- És milyen birtoka van?</p>
				<p>- Nyolcvan holdja van, de bérel mellette egy birtokocskát.</p>
				<p>- Igen. Az idén ezek a nyulak már egy kicsit rendesebben viselik magukat. Persze, a
               forradalmak alatt a parasztok mind kipusztították a vadállományt. Még volt
               patronjuk a háborúból, és élessel lőtték a varjút.</p>
				<p>Nevetett s műfogai úgy kilátszottak, hogy a foglalata is meglátszott.</p>
				<p>Mikor elbocsátotta az öregúr, kissé zavarban volt. Nem tudta, most mit kell
               mondania.</p>
				<p>- Hát bocsánat, méltóságos urán - köszönt el.</p>
				<p>- No, szervusz, szervusz pajtikám.</p>
				<p>Ahogy elment a polgármester szobájából, olyan komoly volt, hogy a kis titkár
               bizalmasan hunyorgott a szemébe.</p>
				<p>- Ma átkozott hangulata van az öregnek.</p>
				<p>- Nem vettem észre - mondta neki.</p>
				<p>Azzal visszament az irodába. Lassan elmúlt a kedvetlensége. Vigasztalta magát, hogy
               az öregnek nehéz lesz beleszoknia, hogy új ember új szellemet, új szavakat és új
               célokat hoz. Nem is szabad engedni, mondta magának. Milyen jó, hogy kitérő választ
               adott Kardics üzenetére. Csak nem fogja eladni magát.</p>
				<p>Nagy dolog az, hogy az ő neve nem fordult elő még eddig a Takarék könyveiben. Ez maga
               erőt ad és fölényt biztosít számára.</p>
				<p>Hm, és hogy Kardics olyan hamar telefonált, hogy ő megtagadta az aláírást. Az lett
               volna furcsa, ha meg nem tagadja. Hogy jön ő ahhoz, hogy mingyárt az első nap
               aláírást adjon egy olyan ügyben, amit nem ismer.</p>
				<p>Első dolga volt, hogy bekérette azt az ügyet, amelyre a bankféle aláírás
               vonatkozott.</p>
				<p>Péterfi doktor volt a referense. Ez bejött.</p>
				<p>- Kérlek szépen, mi ez a Macskási-ügy?</p>
				<p>Péterfi dr. sovány, szőke, erős csontú székely ember volt, mély alázattal, ahogy csak
               az erdélyiek tudnak ravaszul meghajlani, lereferálta. A Takaréknak volt egy
               kisbérlete az erdőn, amelyet egy Macskási nevű embernek adtak tovább. Ez kitermelte a
               fát, és elmulasztott a törvény és a szerződés értelmében tovább fásítani, hanem
               egyszerűen kukoricát vetett a földbe. E körül az erdősítés körül volt a per. Péterfi
               dr. abban az irányban informálta őt, hogy a banknak egyáltalán nincs igaza, s
               tudatosan tértek el a szabályoktól, s azért kellett a Városnak megindítani a pert,
               mert az erdőhivatal utasította rá. Hogy ők kibújjanak a felelősség alól, kénytelenek
               voltak a bankot s a bank Macskásít perelni.</p>
				<p>- No de hát az erdőhivatalnak igaza van.</p>
				<p>- Hogyne. Igaza van.</p>
				<p>Nem tudta, milyen aláírást akart kapni a bank. Félt, hogy valami perdöntő aláírásról
               van szó. Például valami olyanról, hogy a Város elismeri, hogy a szerződés kiadásánál
               ő írt alá tévesen valamit.</p>
				<p>- Kérlek, telefonálj át a Takaréknak, hogy mit akarnak.</p>
				<p>Ő azalatt, míg a telefonálás a szobában lefolyt, mert csak egy telefonja volt az
               ügyosztálynak, az iratokat tanulmányozta. Látta, hogy már négy éve folyik ez a per, s
               bizonyára olyan kellemetlen dolog, hogy még Makróczy sem akarta elsimítani.</p>
				<p>De a Takarék csak azt a választ adta, hogy csupán azt kívánják igazolni, hogy
               bizonyos ügyirat a bíróság részéről mikor jött. Az érkezés idejét csak az
               ügyosztálynál lehet megállapítani.</p>
				<p>Ezt a telefonnál állva referálta Péterfi.</p>
				<p>- Mondd meg, hogy ennek semmi akadálya sincs.</p>
				<p>Péterfi visszamondta, s letette a kagylót.</p>
				<p>- Te hova való vagy, Péterfikém?</p>
				<p>Péterfi elmosolyodott.</p>
				<p>- Én, kérlek alázattal, főügyész uram, én menekült tisztviselő vagyok. Erdélyi.
               Udvarhely megyéből.</p>
				<p>- Úgy. Az szép.</p>
				<p>Mosolygott, hogy egészen úgy bánik ezzel a vele egykorú tisztviselővel, ahogy ővele a
               polgármester.</p>
				<p>Péterfi dr. kitűnő fejű ember volt, nagyon jól ismerte az ügyeket, s egész délig
               ezeket tárgyalta vele. Sokat tanult ezen a napon.</p>
			</div>
			<div type="chapter">
				<head>7.</head>
				<p>Pár nap múlva megjött a belügyminiszter megerősítése.</p>
				<p>Nagyon meg volt nyugodva. Most már igazán nyeregben van. A polgármester azt mondta,
               hogy nemsokára fel kell mennie a belügyminiszterhez tisztelegni. Csak az értesítést
               várják, mikor fogadja.</p>
				<p>A Lina ruhája szerdára elkészült. Felpróbálta, remekül állott. Egyáltalán Linával
               valami csoda történt. Határozottan megfiatalodott, s visszakapta régi, lányos kedvét.
               Állandóan dúdolt, és oly kedves és friss volt, hogy nem lehetett ráismerni.</p>
				<p>A háború alatt esküdtek meg, s két gyerekük volt, Berci negyedik gimnazista és
               Kálmuska, tizenegy éves, első gimnazista. Ez is egy nagy rejtély volt az életükben:
               Lina nem akart több gyereket.</p>
				<p>Igaz, volt elég dolga és elég kiadása rájuk, mert nagyon szépen nevelte s szépen
               járatta a gyerekeit. Német nevelőnő volt mellettük, még kicsinyek voltak, de mióta
               gimnáziumba ment a nagyobbik, azóta már nem bírták költséggel, mert a fiúknak külön
               szoba kellett, s nem volt alkalmas szoba tovább a nevelőnő számára. Három szobájuk
               volt összesen, ő már régen proponálta, hogy menjenek nagyobb lakásba, de ez olyan
               olcsó volt, hogy kénytelenségből megmaradtak benne, s évről évre tologatták a
               lakásváltozást, mintha egyszer csak magától nőtt volna egy ház a számukra, ha
               szorgalmasan várnak.</p>
				<p>Pista olyan ember volt, aki szerette otthon kibeszélni magát, így aztán idegeneknek
               nem mesélte el titkos gondolatait. Linában jó segítőtársra talált, mert Lina okosabb
               volt nála s kritikával tudta nézni, amit ő elhamarkodott. Most napok teltek már el,
               és Lina úgy érezte, hogy az ura meg fogja állni a helyét, s nem rontja el
               ideáliskodásokkal a kitűnő pozíciót, amihez a véletlen juttatta.</p>
				<p>Nem mondta ő azt, hogy alázkodjék meg, mert ő alapjában véve büszkébb volt az uránál,
               sőt csodálta benne azt az alkalmazkodási képességet, amire ő nem is lett volna képes,
               hogy le tudja nyelni a váratlan visszautasításokat és az apró sértő helyzeteket.
               Éppen ez vigasztalta, hogy képes lesz az ura arra a nehéz feladatra, hogy átvergődjön
               a súlyos korszakon, amit mindenkinek át kell élnie, aki új hivatali viszonylatba
               kerül.</p>
				<p>Jaj, csak semmi közbe ne jöjjön. Legjobban ettől a csütörtöki vacsorától félt. Hogy
               ott ő valami sértést ne kapjon. Mért ő nem képes arra, hogy lenyelje a békát. Ha őt
               nem ültetik megfelelő helyre, ha a háziasszony nem viseli magát vele szemben kellő
               tapintattal, akkor felőle élhetnek másik ezer esztendeig, ő ugyan többet nem nyitja
               rájuk az ajtót. De sokat gondolkozott ezen vasalás közben, s a fiai szakadatlanul
               szakadó ruháinak stoppolása közben. De nem tudta feltenni, hogy baj legyen. Ha már
               meghívták, kénytelenek lesznek úri módon viselni magukat. Utóvégre, s ezt ő is
               belátta, Pistának olyan helyzete van e pillanatban, hogy a Takarék vezérigazgatója
               érdekből kénytelen vele jóban lenni. Na igen, a jóbanlétel mindig az asszonyon
               keresztül erősíthető meg. Ha szövetségesnek akarják az urat, akkor vele is úgy kell
               bánni, mint a szövetséges szövetségesével. Ki vadíthatja el hamarább a főügyészt, ha
               nem a felesége? Tudják ezek ezt, és mosolygott is finoman magában, kis beharapott
               szájjal, hogy íme véletlenül még bizonyos befolyás is kerül a kezébe. Jó. Hogy éppen
               ő, Szentkálnay Lina, valaki lesz a városban.</p>
				<p>Magdalénára, az unokanővérére is sokat gondolt. Ott lesz-e? Milyen ruhában lesz, s
               hogy fogja viselni magát vele szemben? Fiatalabb házasok nála, de azért nem érezte
               magát kötelezve, hogy leviziteljen a kultúrtanácsnoknál. Mi köze neki a kultúrához,
               mondta magában. Magdalénának nagyon rossz híre volt a korrekt és úgynevezett
               tisztességes asszonyok közt. Hogy az urát nem szereti, ellenben hatalmi törekvések
               vannak benne. Őmiatta építették a nagy fasori villát. Ő iparművészeti tervező is,
               művész, s a saját tervei szerint valami hallatlan fényűzéssel berendezett villát
               épített a legmodernebb német stílusban, télikerttel és vízvezetékkel, autóval,
               sofőrrel, aminek kisebb városban természetesen veszett híre van. Egészen kisgyerek
               korukban találkoztak utoljára. Azóta nem, az intézetet ő itt végezte Zsarátnokon, de
               Magdaléna Pesten. Csak vakációra járt haza, s hogy az apjának, akinek nagy
               vaskereskedése van a főtéren, valahogy a háború alatt nagyon sikerült, őrült
               gazdagságban éltek, s egyáltalán nem volt semmi lehetőség az érintkezésre.</p>
				<p>No mindegy, majd elválik, mondta magának, s az ujjai tovább kutattak a nadrágocskán
               még egy lyuk után.</p>
				<p>Ezt nem kell Magdalénának, mosolygott magában. Már csak azért sem, mert semmi gyereke
               sincs. Terméketlen.</p>
				<p>A gyermekes asszonyok nagy magasságban érzik magukat a meddők felett. Mint
               megbélyegzetteket nézik le ezeket. A gyermekkincset semmiféle földi kincs nem
               pótolja az anyák szemében.</p>
				<p>Csak semmi zavaró közbe ne jöjjön, akkor nincs baj.</p>
				<p>Ez volt a Lina megállapodása önmagával, s el nem tudta képzelni, hogy mi zavaró
               jöhetne közbe ilyen rövid idő alatt.</p>
				<p>És ekkor, szerdán délután megérkezett Berci bácsi, a Pista nagybátyja.</p>
				<p>Lina úgy érezte, hogy lecsapott a mennykő.</p>
			</div>
			<div type="chapter">
				<head>8.</head>
				<p>Á, Berci bácsi, az egy remek ember. Falusi fiskális létére olyan pompás megjelenése
               van, mint egy marhakupecnek.</p>
				<p>- Szervusztok gyerekek, itt a Berci bácsi.</p>
				<p>Az ajtót olyan végig nyitja, hogy az már csikorog, mert ennyire sose szokták
               kinyitni, s úgy áll meg, mint az újévi sült malac, derült és piros az arca,
               csillognak a szemei.</p>
				<p>- No, öcsém! - S ebben benne van minden. No, öcsém! Ebben ott a gratuláció, az
               elragadtatás, hogy neki ilyen öccse van, a fölény, hogy mégis ő a nagybácsi, az
               idősebb, az okosabb, akitől minden szépet és jót várhatnak a gyerekek. De ott van az
               is, hogy mi vagyunk a faj, a Kopjássok, azt a teremtettét.</p>
				<p>Ez a “no öcsém!” onnan ered a kuruc korból, vagy még régebbről, az őskorok mélyéből,
               a harcok és verekedések remek világából, mikor kivágta a kis magyar magát az ellenség
               hadai közül, s hetykén és nagyra nőtt önérzettel jött meg újra a pátriába, hogy: no,
               öcsém.</p>
				<p>De Lina már nagyon jól ismerte ezt a no öcsémet, tudta, hogy ennek a refrénje az,
               hogy: Öcsém, egy szóra!... Adj pénzt, adjál pénzt.</p>
				<p>És azt is tudta, hogy míg ő a szobában van, addig ez a sztereotip két szó nem pattan
               ki, igyekezett hát minél tovább a szobában maradni, hogy az urát megmentse, ha lehet.
               Igen, de a gazdasszonynak dolga van, ha más nem, az, hogy tálalni kell a rokonnak
               valamit, mert a rokon mindig messziről jön, mindig “kiesik a hasa az éhségtől”, a
               rokon számára nincs vendéglő, nem fedezték fel, hogy lehet házon kívül is jóllakni, a
               rokon úgy jön, hogy a világért egy falatot le nem nyelne, mert nem akarja az étvágyát
               elrontani, hogy osztán a kis gazdasszony, a kis húgom meg ne sértődjön, hogy megveti
               a jó falatot.</p>
				<p>Lina hát egy darabig hallgatta a Berci bácsi historizálását, mert nagy dolgok
               történnek a Berci bácsival, még az úton is, a vasúton. Hogy kivel nem tud találkozni
               Berci bácsi! Füzesabonyban, képzeld...</p>
				<p>Mikor kiment Lina, Berci bácsi azonnal titokzatosra fordította a hangját, s közelebb
               ült a legkedvesebb Pista öccséhez.</p>
				<p>- Azt akarom mondani, öcsém, hogy nagy dolog van. Nagy dolog, ez még nem volt, mióta
               a Kopjássok ilyen szomorú sorsra jutottak. Bányatulajdonos lettem.</p>
				<p>- Bánya - mondta Pista -, milyen bánya, Berci bátyám?</p>
				<p>- Szénbánya, öcsém, szénbánya...</p>
				<p>Pista nevetett. Berci bácsi, akinek soha egy pengője nincs, íme mint
               szénbányatulajdonos.</p>
				<p>- Az úgy vót, öcsém, hogy van egy nagyon jó kis bánya Borsod megyében. Kalács.
               Kalácsbánya. Köleséren... Hát jön hozzám, mint ügyvédhez, egy fiatalember s előadja,
               hogy az apja meghalt, az apja egy nagyon derék, tisztességes, törekvő kovácsmester
               volt, aki óriási munkával és ügyességgel ezt a Kalácsbányát megteremtette. Igen, de
               az istenadtának, persze, sose volt annyi pénze, hogy szakszerűen tudja művelni, hát
               csak éppen azt tudta kicsinálni, hogy minden rettenetes világforduláson keresztül
               megőrizte. Művelés csak éppen annyi volt, hogy a bányakapitányság be ne zárja a
               bányát. Míg élt, valahogy rendben volt a dolog, mert az öreg kovács fene seftmajszter
               volt, mindig előteremtett annyi pénzt, hogy valahogy az üzem álljon. Hitt a
               bányájában, mint az Istenben. Tudta, hogy annak jövője van, mert olyan abban a szén,
               nézd csak, hoztam is mutatóba egy darabot...</p>
				<p>Ezzel kivett a zsebéből egy újságpapirost, s abból kivett egy darab gyönyörű fekete
               gyémántot.</p>
				<p>- Nesze öcsém, ezt neked hoztam. Ez az én prezentem. Tedd az íróasztalodra és
               gyönyörködj benne: ez a mi megváltó csillagunk. Az egész Kopjáss nemzetségé. Nézd
               csak, hogy csillog? Milyen arany erek futnak benne. Nézd csak, milyen fekete, milyen
               kemény és milyen nehéz. A legjobb porosz szénnel versenyez, de az átlag is jobb, mint
               a salgótarjáni. Hát annál jobb. No, őrizd meg, és dicsekedj vele. Mutasd meg ezt
               öcsém mindenkinek, aki a szénhez ért. Vizsgáltasd meg vegyileg, égettess belőle
               lombikba, pároltasd, főzesd, tisztíttasd, mert én tudni akarom, mit ér ez a szén.</p>
				<p>Pista nézte a szenet, az csakugyan nagyon szép darab volt, csak egy baja volt: Berci
               bácsi.</p>
				<p>Akárki más mutatta volna neki ezt a szenet, elhitte volna, de a Berci bácsi kezéből
               félve vette át, s darabig csak gyanúsan és szigorúan vizsgálgatta, aztán letette az
               asztalra.</p>
				<p>- Ne tedd le, öcsém, ne tedd le - kiáltott fel Berci bácsi -, le ne tedd többet, ha
               szereted az Istent. Ez a mi megváltónk, öcsém, ebből kell a Kopjáss-címert újra
               aranyozni... Hát hadd mondjam csak egy kicsit tovább... Szóval ennek a
               kovácsmesternek maradt hat fia. Kitaníttatta őket, és egyikből sem lett mesterember,
               hanem az egyik díjnok, a másik telekkönyvvezetőségnél van, a harmadik hajdú, szóval
               mind tanult ember lett... Már annyira, hogy elkerült a kalapácstól. Most aztán itt
               van a bánya. A testvérek nem tudnak megegyezni, megosztozni, s az egyik a gyerekek
               közül éppen énhozzám került ügyvédi tanácsért.</p>
				<p>Kivette a zsebkendőjét, s megtörülgette a homlokát.</p>
				<p>- Nohát öcsém, nekem se kellett több. Ahogy én megláttam ezt a darab szenet, azt
               mondtam: ez kalács... ez a mi kalácsunk... Kifirtattam, jól megismertem az egész
               ügyet. Mérleget csináltam róla, aztán elmentem Antal sógorhoz, vele is megbeszéltem,
               ő az effélékhez kegyetlenül ért, jószágigazgató volt mindig, szóval most már benne
               vagyunk, az egész család... Hogy ne legyek hosszú, ma csak annyit mondok, hogy együtt
               van a családi részvénytársaság. A kovács gyermekeit kifizetjük bagóval, a bányát meg
               értékesítjük. Kihasználjuk, kibányásszuk, barátom Istvány, hála istennek, most már
               jó helyen van a fejemalja.</p>
				<p>- Nagyszerű, Berci bácsi, gratulálok hozzá.</p>
				<p>- Gratulálsz. Én gratulálok neked, öcsém. Tiszta szívből gratulálok, mert te vagy az,
               aki a családban az utolsó évszázadban a legnagyobb karriert csináltad. Zsarátnoki
               főügyész. Tudod te, mi az? Tudod te, hogy ki vagy te?... Kivált, ha ezt a szenet
               megismered, megszereted, és belépsz az érdekbe?... Most a városok a legnagyobb
               zavarban vannak, hogy hogyan lehet tüzelővel ellátni magukat. Egyik sincs rendben.
               Veszik a drága szeneket, s rásózzák a kartellek a világ legrosszabb szenét, a
               városokra... Öcsém, Zsarátnok városa maga elég nekem megrendelőnek, míg több
               nincs...</p>
				<p>Pista húzódva nézett maga elé.</p>
				<p>- Nem tartozik rám - mondta csöndesen.</p>
				<p>- Nem tartozik rád. Hát kire tartozik, ha nem terád? Egy szavadba kerül. Szólsz a
               városi gazdasághivatalnak. Nem mondsz nekik semmi mást, csak azt, hogy vizsgálják meg
               ezt a szenet. Tegyenek egy próbarendelést a bányánál. Ingyen hajlandó vagyok egy
               vagon szenet adni, hogy a város kipróbálhassa, alkalmas-e például a színház fűtésére.
               Ha nem alkalmas, egy huncut krajcárt ne fizessenek nekem. Próbálják ki az összes
               városi üzemeknél. Ha tudják használni, jó, ha nem tudják, nem szóltam semmit.</p>
				<p>Ez nagy bökkenő volt Pistának, aki soha még üzleti dologgal nem foglalkozott.</p>
				<p>- Nem lehet Berci bátyám, nem lehet - mondta határozatlanul -, nem tartozik rám, és
               én nem akarom a magam presztízsét üzletszerzésre felhasználni.</p>
				<p>- Ne őrülj meg, öcsém! - kiáltott fel elképedve Berci bácsi. - Kidobod az aranyhegyet
               az ablakon... Te is valaki vagy, gyermekeid vannak, azokról is gondoskodni kell.
               Húsz percentet ajánlhatok fel neked az egész megrendelés után. Százezerpengős
               megrendelésnél ez, barátom, húszezer pengőt jelent. Tisztán. Parázson, báresz geld[10]. Hogy van neked csak úgy eldobni merszed ennyi pénzt,
               te kis kópé. Rád uszítom a feleségedet és az egész családot. Mindnyájan meg volnánk
               mentve, mert úgy gondoljuk, hogy erre a célra a családi részvénytársaságot meg kell
               és meg is lehet alapítani.</p>
				<p>- Az elébb azt mondtad, hogy már meg is van.</p>
				<p>- Papíron. De az az effektuálás[11], ha megrendelés is
               van és meg lehet csinálni. A mai nehéz, viszonyok között nem lehet pénzt előteremteni
               levegőből, ha még olyan remek is az üzlet. De ha van egy ilyen megrendelés, akkor már
               kész az üzlet. Akkor már annyi pénz áll rendelkezésre, hogy el sem tudjuk helyezni.
               Neked egy fillért sem kell befizetni, mi a bányát átvesszük és kezeljük Antal
               sógorral, neked semmi dolgod. Zsebre vágod a hasznot és gyerünk.</p>
				<p>Pista mély kedvetlenséggel hallgatta az öreget. Egész életében abszurd tervekkel volt
               tele, s csak a kifejezéseken törte a fejét, hogy lehet elbújni a nagy szél elől.</p>
				<p>De az volt a szellem, hogy a családbelieket nem szabad kritizálni, mert ki kímélje az
               embert, ha nem a családtagok. Így nevelték őt otthon, az édesanyjának volt ez a
               szelleme. Ez némította el most is, hogy végighallgassa az öreg minden mondókáját.
               Egész délutánját lefoglalta.</p>
				<p>Ha Lina benn volt, Berci bácsi mindjárt másra fordította a beszédet. A családról, a
               rokonokról volt elég mondanivalója, mert mindenkit ismert, mindenkivel érintkezett, s
               tele volt érdekesnél érdekesebb pletykákkal.</p>
				<p>- Tudja-e Berci bácsi, ki gratulált először Pistának? - mondta Lina finom mosollyal -
               Lajos bácsi.</p>
				<p>- Miféle Lajos?</p>
				<p>- Bátay Lajos.</p>
				<p>- Ki az?</p>
				<p>- Nohát a Berci bácsi testvére.</p>
				<p>- Az istenért, csak nem állottatok vele szóba? Adni neki egy pengőt, és menjen
               dolgára. Hisz az egy pestises ember.</p>
				<p>Hallgattak. Lina és Pista mosolyogtak magukban.</p>
				<p>- S mit kért? - kérdezte Berci bácsi a jó falatok rágcsálása közben.</p>
				<p>- Ruhát.</p>
				<p>- Csak nem adtatok neki?</p>
				<p>- Mért?</p>
				<p>- Hő, akkor nem fogtok szabadulni tőle. Fel fog öltözni, és jön a nyakatokra. Milyen
               ruhát adtatok neki?</p>
				<p>- Az urain régi ferencjóskáját.</p>
				<p>- Na, nektek sincs jódolgotok. Holnap a püspöknél lesz. Éppen az kellett neki. Hisz
               annak az a mániája, hogy papnak kellett volna őtet nevelni. Sohase mertünk neki
               fekete ruhát adni, mert akkor mingyárt elkezd mászkálni, és végigkompromittál az
               egész világ előtt. Barátom, vigyázni kell a rokonokra.</p>
				<p>- Ez volt az első kérése - szólt csöndesen Pista -, sose fordult eddig hozzám még
               levéllel se.</p>
				<p>- Mért fordult volna? Nem várt...</p>
				<p>Pista különösen nézett Berci bácsira. Az jutott eszébe, hogy ami azt illeti, Berci
               bácsi sem fordult eddig hozzá.</p>
				<p>Az öregúrnak különben esze ágában sem volt, hogy elmenjen, ottmaradt vacsorára is.
               Összeült a gyerekekkel, és úgy eljátszott velük, mintha ő is egy öreg gyermek volna.
               Úgy meg tudta magát szerettetni, hogy a fiúk a nyakába ugrottak, és úgy rajzottak
               rajta, mint a verebek a fán. Az öregúr előszedte a legszebb történeteit, rengeteg
               dolog esett meg vele életében, s még Lina is kénytelen volt mosolyogni, és elismerte,
               hogy szeretetre méltó vén kópé.</p>
				<p>Másnap a reggeli vonattal utazott el az öregúr, s jó néven vették tőle, hogy a
               városban senkit sem keresett fel, csak náluk maradt, s velük töltötte az időt. A
               bányáról többet nem beszélt, csak mikor el akart indulni, akkor fordult oda
               Pistához:</p>
				<p>- Öcsém, van húsz pengőd?</p>
				<p>- Húsz pengő?</p>
				<p>- Kifogytam a pénzből, de ha nincs éppen nálad, az se baj majd csak lesz valahogy
               no... Hanem azt mondom, hogy ezt a szénbánya dolgot, ezt jól gondold meg, én a jövő
               héten megint erre járok, akkor bejövök, nem kell éppen sietni a dologgal, de el se
               szabad késni... Nem mondom, még fiatal vagy az állásodban, hanem azért annyit
               megtehetnél, hogy ezt a széndarabot megvizsgáltatod a városnál. Nekem is nagy
               érdekem, hogy megtudjam róla a hivatalos véleményt... Ha aztán a vélemény nem rossz
               akkor lehet valamit kezdeni... Nem mondom, késő az idő, mert itt a november, rendes
               gazda már gondoskodott a téli beszerzésről hanem jövőre is élünk, akkor is kell a
               pénz... Elő kell készíteni a talajt.</p>
				<p>Pista nagyon szeretett volna egy kis pénzt adni az öregúrnak, de csakugyan úgy volt,
               hogy nem volt nála egy fillér sem, és az öreg érdekében nem mert Linától kérni, így
               hát üres kézzel bocsátotta el, s valami mentegetődzéssel, hogy a felesége így, úgy...
               Majd máskor... még egyelőre maga sem tudja, hogy van...</p>
				<p>- No majd megcsináltatom én az ajánlatot hivatalosan a bányaigazgatósággal, s azt
               neked küldetem be öcsém.</p>
				<p>Bányaigazgatóság... - gondolta Pista, s meg volt győződve felőle, hogy Berci bácsi
               szenéről többet nem is fog hallani.</p>
				<p>- Mit akart ez a vén szélkelep? - kérdezte Lina, mikor Berci bácsi kihúzta a lábát az
               ajtón.</p>
				<p>- Semmit! - mondta Pista.</p>
				<p>- Mi az a semmi?</p>
				<p>- Hát - nevetett kényelmetlenül Pista - a szokott nagy ötletekből hozott valamit. Van
               egy szénbánya, ahol őneki valami nagyobb szerepe van. Valószínűleg ágens[12]...</p>
				<p>- No és mit akar?</p>
				<p>- Megrendelést szeretne a városnál.</p>
				<p>- Az istenért, Pista, csak nem avatkozol bele?</p>
				<p>- Eszembe sincs.</p>
				<p>- Vigyázz lelkem, vigyázz... Ez egy kedves, öreg szamár... Valahogy komolyan ne vedd,
               amit mond...</p>
				<p>Hogy Pista hallgatott, Lina meggondolta, hogy mégis az ura nagybátyjáról van szó, s
               nem akarta, hogy a szíve fájjon.</p>
				<p>- Én nem mondok semmit, én nem tudok semmit, de azt tudom, hogy Berci bácsi szavára
               nem lehet adni...</p>
				<p>- Persze hogy nem lehet... Itt hagyta ezt a darab szenet, hogy vizsgáltassam meg.</p>
				<p>- Ugyan hol vette? Valamelyik vasútállomáson dugta a zsebébe.</p>
				<p>Lina maga is nevetett azon, amit mondott, de Pista nagyon rossz néven vette tőle.</p>
			</div>
			<div type="chapter">
				<head>9.</head>
				<p>A napok különben kezdtek rendes kerékvágásba jönni. Már megszokta, hogy akármerre
               ment, akárkivel találkozott, megkülönböztetett tisztelettel beszéltek vele. A
               hivatalban átvette az ügyeket, s meg volt lepve, hogy három napja, négy, öt napja s
               még mindig semmi panamának nem jött nyomára. El volt pedig készülve rá, hogy Makróczy
               után igen nagy bajok maradhattak.</p>
				<p>Szerdán délben, mikor hazafelé ment a hivatalból, Vadasival találkozott, a
               képviselővel, aki körülbelül iskolatársa volt, csak két évvel járt előtte, s
               megtartották az ismeretséget. Most ez is azzal a szokatlan szívélyességgel üdvözölte,
               amit már úgy élvezett, mint a jó levegőt.</p>
				<p>- Mi újság in politicis? - kérdezte tőle.</p>
				<p>A képviselő nevetett. Furcsa formájú fejét hátraszegte, s széles szájával kövéren
               nevetett.</p>
				<p>- Így nem maradhat - mondta -, a sima mosolygás még nem kormányzás. A gazda mindenen
               csak mosolyog. Felőle történhetnek a legnagyobb dolgok a világban, ő csak mosolyog.
               Neki jól megy. Akkor biztosan másoknak is. Az Isten is erre teremtette, hogy ilyen
               nehéz időkben egy szép kövér embert ültet a fejünkre, aki lenevet a trónusról.
               Fogalma sincs, mi a baj. Soha életében baja nem volt, még nem éhezett meg életében,
               honnan tudja, hogy mi az az éhség.</p>
				<p>Vadasi is nevetett. Egészen olyan, mint egy java erejében levő bulldog, ez is jól
               felkerült, ez is nevethet.</p>
				<p>- Ha arról beszélünk neki, hogy mi van az országban, mosolyog. Leüti a szivarját és
               mosolyog. Népnyomor, munkanélküliség, munkát nem kapott aratók, harmincezer
               munkátlan kubikos, ez mind nem létezik neki. Mosolyog, hogy az mindig úgy volt, kell
               szegény embernek is lenni.</p>
				<p>Pista a miniszterelnököt nem ismerte, csak arcképről, s most ez a fesztelen leírás
               nagyon megdöbbentette. Találónak érezte. Csak azon csodálkozott, hogy egy
               kormánypárti képviselő beszél így.</p>
				<p>- Népszerű - mondta rá.</p>
				<p>- Tudod, miből tevődik össze a népszerűség?... Ötven százalék az államhatalom. Ez,
               mint népszerűség, minden kormányfőnek kijár. Huszonöt százalék egyéni varázs; ha egy
               magas polcon levő emberről még nem sültek ki a botrányok, az egyénileg kedves és
               népszerű. A hátralevő huszonöt százalék... arra meg nincs szükség. A jó ember, akire
               senki sem haragszik, az... azzal baj van... Tudod, hogy mondja ezt mifelénk a kun
               paraszt? “Az olyan jó ember kérem! az olyan jó, mint egy falat kenyér! olyan jó, hogy
               azt mán nem híjják semminek.”</p>
				<p>Nagyot nevettek mind a ketten, s úgy néztek össze, mintha ők ketten nagyon
               megértették volna egymást.</p>
				<p>Ezzel el is váltak, s míg haza nem ért, folyton ezen tűnődött, hogy mennyire igaza
               van ennek a képviselőnek. Gonosz mosollyal vonta le a következtetést saját magára,
               hiszen ez őrá is illik, ahogy látszik, mindenkire, aki valamiképpen a Hatalomnak egy
               székét elfoglalta.</p>
				<p>Nem baj. Ha így van, annál jobb. Kezdte megérteni, hogy mit jelent hát a hatalom, s
               mi az oka annak, hogy annyira harcolnak és versenyeznek az emberek érte.</p>
				<p>Csakhogy hát élni kell tudni a hatalommal. S ez még benne nincs meg. Benne valami
               ábrándos diákkori képzetek maradtak meg, hogy a hatalomnak csak kötelességei vannak,
               de igényei nem szabad hogy legyenek.</p>
				<p>Otthon nagy izgalom volt. Lina a ruhát megkapta a varrónőtől, s éppen próbálta, s
               emiatt ez alkalommal az ebéd késett is. Az egész család a ruhát nézte, csodálta, és a
               gyerekek az anyjukat tombolták körül, hogy milyen szép, milyen nagyszerű és
               csodálatos. Ilyen anya nincs több. Senkinek sincs ilyen szép anyja.</p>
				<p>Maga Pista is el volt ragadtatva, igazán nem is tudta, hogy a felesége ilyen szép
               asszony. Úgy állott rajta a kisestélyi ruha, mintha egy magasabb rendű lény jelent
               volna meg a háromszobás kis lakásban. Eddig olyan volt, mint egy Hamupipőke, most
               olyan, hogy szinte szétnyíltak körülötte a falak. Az egyszerű, sima bútorok, ez volt
               a divat, mikor ők esküdtek, megkopottan nézték s ujjongták szép asszonyukat, a kopott
               tapéták, a szegény szobafestő ragasztotta olcsó, virágos falak elhalványodtak tőle s
               Pista érezte, hogy itt valami roppant igazságtalanság történt ennyi esztendők során,
               hogy ez a szép Szentkálnay nő, elnyomottan és elburkoltan, önmagát elleplezve élt
               ebben a szűk és levegőtlen lakásban.</p>
				<p>- Lina - mondta neki egészen elámultan -, te nagyon szép asszony vagy.</p>
				<p>Lina nevetett, s milyen jól állott neki a kis nevetés. Finom, vékony ajkai milyen
               bájjal tudtak mosolyogni. Egészséges apró fogai, amelyek alig villantak fel a csukott
               ajkak közül, most édesen csillantak ki. Sötét szemei hol kitágultak, s akkor nagy
               vágyakat lobbantottak ki, hol összezáródtak, s akkor még sejtelmesebbek voltak.</p>
				<p>- Teringettét, nem is tudtam, hogy ilyen szép vagy. Hódítani fogsz.</p>
				<p>S ezen Lina elámultan nevetett, mert ez az egy, eddig nem jutott eszébe.</p>
				<p>Meg is haragudott, s eszébe jutott, hogy az ebéd még nincs az asztalon.</p>
				<p>Ettől ideges lett, a varrólányt elkezdte szekírozni, hogy a váll keskeny, hogy a
               hónalj vág, hogy nem érzi jól magát a ruhában.</p>
				<p>- De nagyságos asszony, úgy áll, mintha ráöntötték volna a nagyságos asszonyra.</p>
				<p>- Nem, én nem bírom így viselni. Én nem vagyok próbababa, amire csak ráfeszítik a
               ruhát. Én élni akadok benne. Nem tudok mozogni, hát mi ez, kérem, nem tudom a karomat
               felemelni.</p>
				<p>- A nagyságos asszonynak gyönyörű alakja van - mondta a lány -, sokan irigyelnék.
               Semmit nem kell eltakarni, mindent meg lehet mutatni.</p>
				<p>- Én nem akarok mutatni semmit, én a ruhát viselni akarom, s a ruha legyen olyan,
               hogy mozogni lehessen benne.</p>
				<p>Az urára nézett, s ingerülten mondta:</p>
				<p>- Én nem akarok mozdulatlan báb lenni, engem elvisz az ördög, ha azt kell éreznem,
               hogy nem szabad megmozdulni, mert kirakatban vagyok. A ruha legyen olyan, hogy szabad
               embernek érezzem magamat benne.</p>
				<p>Pista nevetett, de nem örült neki, hogy a felesége a háziruhák kényelmét és
               egyszerűségét kívánja az estélyi ruhától is, amelynek pedig valóban más rendeltetése
               van. Ő nem látott a ruhán semmi kifogásolnivalót.</p>
				<p>- Persze, mert maga a színét nézi, és az anyagát. Azt én választottam, de amit ők
               adtak hozzá, az csapnivaló.</p>
				<p>Szegény lánynak elölről kellett kezdeni az egészet, s újragombostűzni az összes
               kifogásolt helyet. Valósággal egy új varrást kellett csinálni, itt kiereszteni, ott
               bevenni belőle, de inkább mindenütt kényelmesebbre és bővebbre alakítani. De így a
               háta csakugyan szűknek látszott s azt pótolni most az utolsó percben lehetetlenség
               volt már. Lina ugyanis azt mondta, hogy ebédre mennek valahova s arra kell a ruha,
               azért kellett annak olyannak lenni, hogy ne legyen egészen estélyi, s nem akarta
               bevallani, míg csak lehetett, hogy még van rá egy fél nap, hogy kijavítsák.</p>
				<p>Aztán jött a telefon. Ideges, könnybe futó vita.</p>
				<p>- Egészen rossz, hasznavehetetlen, most mit csinálnék, ha csakugyan ebédre mennék.
               Maguk szörnyű emberek, de valamit legalább csináljanak még belőle...</p>
				<p>A varrónő, a város legelőkelőbb szalonjainak egyike, amint megértette, hogy a ruha
               estére kell, azonnal belépőt is szükségesnek mondott, s hogy megbékítse a szekánt
               kuncsaftot, felajánlotta, hogy ő ad kölcsön erre az estére.</p>
				<p>Jaj, vége nem volt a harcnak, viaskodásnak és a sírásnak, mert Lina szokás szerint
               elsírta magát. S idegességében legjobban szeretett volna meghalni.</p>
				<p>Végre elvitték a ruhát a lakásból, ő felvette a szokott kis pongyoláját, s
               megnyugodott.</p>
				<p>A ruha kényelmetlensége benne felkavarta ennek az egész rá váró estnek minden
               kellemetlenségét, hogy mire kell neki vállalkozni s milyen vége lesz ennek...</p>
				<p>- Ah, minek kell nekem - mondta mérgesen és kisírt szemekkel -, ki kell bújnom a
               bőrömből, hogy az uram karrierjét szolgáljam. Hagyjon engem, kérem, ez mégis rémes,
               nem elég, hogy egész világ isteníti egyszerre, én nem fogok megváltozni a maga
               kedvéért. Minek kényszerít engemet ilyen tortúrákra, nem vagyok jó magának úgy, ahogy
               vagyok, ahogy mindig voltam...</p>
				<p>Nagyon letört hangulatban ebédeltek meg, a fiúk hallgattak, hallgatva ették meg a
               levest, ami elfőtt, a húst, ami elsült, csak a tésztánál lett egy kicsit könnyebb a
               hangulat.</p>
				<p>Pista, hogy meneküljön a délután izgalmaitól, bement a városházára, s beletemetkezett
               a munkába. Sokat kellett dolgoznia, hogy minél hamarább megismerje az összes
               ügyeket, amelyek oly távol voltak tőle, hiszen soha nem foglalkozott a város jogügyi
               viszonyaival. Szerencse, hogy Péterfi dr. rendkívül hasznavehető ember volt, mindent
               tudott, mindenről véleménye volt, s játszva tudta a legbonyolultabb ügyeket is
               megmagyarázni.</p>
				<p>Este még egy végtelen izgalom. A kisebbik fiúnak torokgyulladása lett, s az anyja
               majd megőrült. Hogy a gyermeke betegen fekszik, harminckilenc fokos lázban, s ő megy
               mulatni, mint egy mostoha.</p>
				<p>S ráadásul a ruha egyáltalán nem lett jobb, sőt ha lehet, még több baj volt vele. Már
               szinte letépte magáról, csak a legnagyobb idegerővel tudta Pista rákényszeríteni,
               azazhogy kapacitálni, hogy öltöztesse fel benne magát s holnap visszadobják az
               egészet, csinálnak újat... Magában elhatározta, hogy a varrónőt kártalanítja, akárhol
               veszi is a pénzt... arra is gondolt, hogy nem lehetne-e a szalonnak valami városi
               ügyét elintézni... mert hiszen pénze, egyelőre legalább, nem volt...</p>
				<p>Hogy teljes legyen a kór, az utolsó percben megérkezett Lajos bácsi.</p>
				<p>Lajos bácsi egy nagyon kedves, mosolygós ember volt, hiszen a Kopjássok mind ilyenek,
               pedig Lajos bácsi nem is volt Kopjáss, hanem anyai nagybácsi, Bátay, de Lina most
               Kopjássá avatta dühében... S tessék, most a Lajos bácsi itt marad éjszakára, mert
               hova küldjék. Hol csinálnak neki helyet? Nincs más, a fiúk szobájában kell neki
               vaságyat beállítani, ott fog aludni, s az este a nagyobbik fiú nem fog tanulni, hanem
               ennek a vén szájtátogatónak a fecsegését hallgatja, a kisebbik pedig meghal
               reggelig...</p>
				<p>Végre kocsit hozattak. Gyalog nem mehettek, bár nem messze kell menni. Lina máskor
               tízszer elment volna gyalog, de ezüsttel díszített antilop cipőben mégsem mehet, kint
               csatakos az út. Ez is mibe fog kerülni, már alig volt benne életkedv, legjobban
               szeretett volna lefeküdni. S neki kellett pénzt adni az urának.</p>
				<p>- Ne vigyen engemet ilyen helyekre, Pista, kérem, ne, csináljon belőlem mást, mint
               ami vagyok. Micsoda dolog az, hogy én egy patkánylyukból menjek ki a világba
               fényeskedni. Könnyű azoknak, akik otthon hat szobában élnek, s nem is tudják, mi a
               család... Nem vagyok én félvilági nő...</p>
				<p>Pistának nevetni kellett. Lina most már félvilági nőnek képzeli magát.</p>
				<p>Végre bent ültek a kocsiban.</p>
				<p>Lina olyan volt, mint egy darab fa. Pista egészen különösen érezte magát, hogy
               autótaxiban van a feleségével. Ez még nem történt meg, s csakugyan, ez a kocsi, a
               megnyűtt selyembélésével, a hátsó kis ablakban ott fityegő babával, mintha a
               csodahajót jelentené, amely kiviszi a szegénységből a gazdagság boldog virányai
               felé... Megpróbálta megölelni Linát a kölcsönvett belépőben, de szigorú
               visszautasítást kapott, s nem is merte tovább kockáztatni.</p>
				<p>Nem is volt idő, mert már ott állottak a Kardics-ház előtt. Kardics bácsi a főtéren
               lakott, saját bérházának az egész első emeletét lefoglalva. Lentről látták a
               kivilágított nagy ablakokat.</p>
				<p>Mikor kiszállottak, Lina odanézett, hogy ad-e borravalót az ura. Bosszantotta, hogy
               nem látja, mit ad. Az volt az érzése, hogy sokat adott. Imponál neki ez a kopott
               taxi. Ah, ez az ember.</p>
			</div>
			<div type="chapter">
				<head>10.</head>
				<p>Felmentek a széles, kivilágított nagy lépcsőn, a kihúzott vörös szőnyegen s
               becsengettek.</p>
				<p>Inas nyitott ajtót, lesegítette a felső ruhákat. Pista megnézte magát a tükörben,
               szmokingja kifogástalannak tűnt fel, s Lina olyan volt, mint egy földre szállott
               angyal. Meglepetve nézett vissza rá.</p>
				<p>- Nem akar tükröt?</p>
				<p>Lina elmosolyodott:</p>
				<p>Szokatlan fényesség volt az előszobában, amely még egy nyitott hallba nyílt, ahol egy
               óriási tükör fogadta őket.</p>
				<p>Lina itt nézett a tükörbe, aztán fesztelenül odaállott s végigmustrálta magát. A
               hajához nyúlt, mert a nőknek mindig van igazítani való a hajukon. Rövid haja volt,
               egészen fiúsra vágva, ez kényelmesség miatt tetszett meg neki, de most megelégedve
               nézett szembe magával. Nem olyan sablonos a feje, mint más asszonyoké.</p>
				<p>Pista viszont annak örült meg, hogy Kardics bácsi személyesen jött elébük.</p>
				<p>Kordiáliter[13] fogta karon őket, s bevezette a nagy
               szalonba.</p>
				<p>- Nézd csak, feleség, kik vannak itt? - mondta elég hangosan.</p>
				<p>Már egy csomó vendég volt. Meg voltak elégedve, hogy a legjobbkor jöttek, se nem
               korán, se nem későn. Éppen jött utánuk a törvényszék elnöke, Darkó Ambrus a
               feleségével és két sovány lányával. Lehet, hogy szép lányok voltak, de most csak
               annyit figyeltek meg, hogy milyen soványak.</p>
				<p>Az alispán régi ismerőse volt, s úgy is fogadta őket, és azonnal érdeklődött a
               Szentkálnay-dolog iránt, mert az ő fia egy Szentkálnay-lányt vett el, így ezzel is
               azonnal atyafiságba kerültek.</p>
				<p>Kardicsnét csak most kezdték megfigyelni. Annyira feszélyezettek voltak, hogy a
               bemutatkozásnál szót sem váltottak, hiába lármázott Kardics bácsi, s most egy kicsit
               Linát zavarta, hogy ez a sápadt, hideg, nem szép asszony olyan kevés szót veszteget
               rá. Csupa előkelőség - mondta magában Pista, s ő is egy kicsit zsénben volt a
               háziasszonnyal szemben. Hiányzott neki az első vizit, csak most jutott eszébe, hogy
               bizony előbb fesztvizitet kellett volna csinálni a Kardics-háznál, mielőtt vacsorára
               való meghívást elfogadtak.</p>
				<p>Hiába, nem ismerik ennek a világnak a szokásait.</p>
				<p>Még bele is izzadt, mert túlbecsülte ennek a fontosságát, s azon törte a fejét, hogy
               valamiképpen ki kellene menteni magát.</p>
				<p>De aztán túltette magát a dolgon. Utóvégre nem ő van meghíva, hanem a főügyész.</p>
				<p>Beleült egy nagy fotelba, s rágyújtott egy cigarettára. Nem akart szivarra gyújtani
               evés előtt. Lassan elhelyezkedett és lecsillapodott. A feleségét nézte, aki oly
               egyszerűen és valami csodálatos kedvességgel ült az asszonyok közt, érezni lehetett,
               hogy otthon van, és a legszebb volt az egész társaságban. Jó érzés az, hogy egyszerre
               csak fent van az ember a legjobb társaságban. Mintha csak úgy feldobná a víz a
               fuldoklót, s aki a hínárban elveszettnek érezte magát, s egy csodaszigeten rózsák
               közt tér magához... És azonnal szép az élet, és nincs semmi baj.</p>
				<p>Igen szép társaság volt együtt. Ott volt egy nagy ügyvéd, Kemény Boldizsár, az
               erdélyi Kemény családból, de nem a grófi ágból, bár ez az erdélyi viszonyok közt nem
               jelent semmit. Azért ez is teljesen grófi jelenség volt, imponáló, erőteljes, magas
               ember, erdélyi gróf forma, mert az erdélyi grófok abban különböznek a hazaiaktól,
               hogy azok nem degenerált figurák. S a kislányuk olyan rendkívüli szépség volt, hogy
               megáll a szem, ha ránéz.</p>
				<p>Ott volt a királyi tankerületi főigazgató, magas, büszke ember. Ezzel persze régi
               barátságban volt, mint volt kultúrtanácsnok, most csodálkoztak el rajta, hogy még nem
               is viziteltek egymásnál. Egyáltalán itt mindenki büszke ember, s ha alacsony termetű
               is, de magasan hordja a fejét. Mintha csak a magas gallérok miatt volna, mert
               különben így maguk közt valamennyien vidámak, jókedvűek és oly gyermekesen tudnak
               nevetni, mintha semmi sem volna a hátuk megett, sem kor, se a vagyon, se hatalom, se
               elszegényedett ország.</p>
				<p>Ott volt a prelátus is. Óriási lila selyemszalagja kissé megfélemlítette őket, mert
               mint kálvinisták, féltek a katolikus papoktól. Beléjük nevelt érzés volt ez, úgy
               tudták, hogy a katolikus pap kiváltságosabb személy, mint a református. A nagybirtok,
               a nagy hatalom sugárzik belőlük, sőt a magasabb kultúra is. Pista egész este alig
               mert megszólalni a jelenlétében, mert félt, hogy valami parasztságot fog elkövetni,
               ellenben a prelátus olyan volt, mint egy reneszánsz-püspök, finom és előkelő, óriási
               gyűrűje volt, nagy gyémántköves gyűrű, s az arcán állandóan valami megbocsátó, vagy
               inkább elnéző, szelíd mosoly. Akármit mondtak előtte, ezzel a mosollyal fogadta.</p>
				<p>A többiek is mind vagy üzleti, vagy hivatali hatalmasság volt. Azok az ismert nevek,
               akiket a nép sajtója támadni szokott. S azok a hivatalfőnökök, bírósági rettegettek,
               akik ott ülnek, ahol eltörik a pálcát valaki felett. A legkisebb helynek is megvan a
               maga előkelősége. Zsarátnok elég nagy város ahhoz, hogy nagy galériája légyen a
               hatalom kezelőiből. Különös egy város, roppant ellentétek s mégis mintha semmi
               ellentét nem volna. Olyan, mint a magyar puszta, szédítő tágasság, és mégis ijesztő
               szűk.</p>
				<p>Pista igyekezett tájékozódni, inkább csak figyelt s arra vigyázott, hogy elég
               méltósággal üljön, de úgy, hogy ez ne legyen erőltetett. Nem könnyű dolog természetes
               előkelőségek közt, mert hiszen jól érezte, hogy rajta ott van a tegnapi bélyeg: a
               most jöttek bélyege. Hol volt eddig, s hogy került ide.</p>
				<p>De jól megnézte azokat, akiket eddig inkább csak rossz hírükből ismert. A törvényszék
               elnökét, aki kíméletlenül ítélné el őt, ha elébe kerülne... A bankembereket, akik
               soha egy fillért sem adtak volna a kezébe... A nagyvállalkozókat, akikhez semmi köze
               nem volt soha... akik úgy néztek még tegnap keresztül rajta, mint a levegőn.</p>
				<p>Egyszerre csak egy szót hallott, s erre halálos sápadtság borította el az arcát, hogy
               rögtön utána lángvörösre gyúljon ki még a füle hegye is.</p>
				<p>Úgy megijedt, hogy azt hitte, megfordul vele a szoba s menekülnie kell.</p>
				<p>- Magdalénára várunk?</p>
				<p>Ennyit kérdezett egyik úr a másiktól.</p>
				<p>Magdaléna is itt lesz?</p>
				<p>Erre nem gondolt. Pedig gondolhatott volna, hogy Boronkay Feriék is itt szoktak
               lenni. De az utolsó napok annyira zsúfolva voltak izgalommal, hogy kiesett a fejéből
               ez a gondolat.</p>
				<p>Mi lesz akkor, ha most itt a felesége jelenlétében találkozni fog Magdalénával?</p>
				<p>A főügyészavató vacsorán hogy ott volt Boronkay, s az elég volt neki, hogy minden
               csepp vére kigyúljon, és a vacsora végén már tisztára őrült volt. Most egyszerre ebbe
               a szédületbe esett. Elvesztette az egész önuralmát, s most odalesett, hogy Lina nem
               figyelte-e meg, hogy vele mi történt. Ha Lina meglátta az ő színeváltozását, akkor
               vége, mert semmivel nem tudná megmagyarázni, s ha Magdaléna megjön, akkor igazán
               kétségbeejtő a helyzet, mert kénytelen belátni, hogy jelenlétében nem tud uralkodni
               magán...</p>
				<p>Ezentúl aztán csak ezt a belső izgalmat érezte. Minden percben várta a belépésüket, s
               elhatározta magában, hogy vigyázni fog, hogy ha nem muszáj, még kezet se fogjon
               vele. Rettenetes volna, ha testét érintené... ha csak egy kézfogás módján is...</p>
				<p>Végre jelentették, hogy terítve van, s átvonultak az ebédlőbe. Várta, hogy mi lesz.
               De Magdaléna nem volt sehol. Se Boronkay, s mégis leültek a vacsorához.</p>
				<p>Mindenki leült a megnévjegyezett helyére, s egy üres hely sem maradt az asztalnál.
               Talán nem jönnek el.</p>
				<p>Megkönnyebbült, s nagyon megörült, hogy nagy megtiszteltetés érte. A háziasszony
               balján kapott helyet; jobbján a prelátus ült. A háziasszony valóban méltóságos nő
               volt. Soha nem szólt, csak nézett, de a pillantásában kitűnően benne volt mindenkivel
               szemben a mértéktartás. Ellenben Kardics bácsi olyan volt, mint a higany, pedig nem
               volt köteles vele, hiszen mérhetetlen gazdag hírű volt, s azonfelül a Takarék útján
               valósággal fejedelme a városnak.</p>
				<p>Linát az urával szemben, a hosszú asztal közepére ültették. Még sohasem volt ilyen
               távol az urától, most is nem volt még pontos szemközti sem. Nekik az volt a szokásuk,
               hogy akárhová mentek is el, baráti körben, mindig egymás mellett ültek, de most
               persze erről szó sem lehetett. Még arról sem, hogy nagyon összenézzenek, mert Pistát
               lefoglalta az, hogy vért izzadott, hogy a háziasszonynak egy bágyadt mosolyát
               kiérdemelje. Lina pedig halálosan szégyellte a kezeit. Csak egy cselédje volt, az is
               parasztlány, s neki magának kellett főznie, s ezalatt a néhány nap alatt hiába
               igyekezett kezelni a kezeit, azok pirosak voltak, mikor a kesztyűt végre le kellett
               vetnie.</p>
				<p>Két inas szolgált fel. Fehér kesztyűs, remek inasok, egyik a jobb, másik a bal oldali
               tálat hordta fel, s elszántan figyelmesek voltak, hogy senkinek se hiányozzon semmi.
               Lina folyton azon rettegett, hogy minek is jött ide, ha egyszer vissza kell adni a
               vizitet, hogy fog ő ezeknek vacsorát adni...</p>
				<p>De ettől eltekintve, egész jól érezték magukat. Mindenki úgy bánt velük, mint a hímes
               tojással, s vacsora végén Pista még tósztot is kapott. Különösképpen a tankerületi
               főigazgató állott fel s mondott egy igen kifogástalan beszédet, amelyben a város
               életének gazdagodását konstatálta az új főügyész személyének frontraérkezésében. Az
               alispán meglepően helyeselt - úgy van, úgy van - mondta, s Lina csaknem elsírta
               magát.</p>
				<p>Asztalbontás után külön kis csoportok képződtek, és Pista továbbra is el volt
               választva a feleségétől, csak éppen az első oszlás mozgalmában találkoztak, s akkor
               melegen néztek össze.</p>
				<p>- Hogy érzed magad, szívecském?</p>
				<p>Lina mosolygott, a mosolyában benne volt, hogy elég tűrhető.</p>
				<p>- Te vagy a legszebb. Gyönyörű vagy.</p>
				<p>- Pszt - mondta Lina, s lezárta a szemeit. Úgy intett, hogy meg ne sértse az ura a
               többi jelenlevő nőt.</p>
				<p>Pista nevetett, és örült, hogy tényleg nincs semmi baj...</p>
				<p>Kardics bácsi nagy kacajjal fogta el őket abban a pillanatban, mikor megcsókolták
               egymást:</p>
				<p>- No, ezek a fiatal házasok! - kiáltotta. - Hát, kis húgom, az uradat ma nélkülözni
               kell, mert ma őt zabáljuk.</p>
				<p>Lina nevetett:</p>
				<p>- Marad még nekem éppen elég belőle - mondta tréfásan.</p>
				<p>- Ugyan mi? - kérdezte csiklandósan Kardics bácsi.</p>
				<p>- A rosszkedve az enyém marad - mondta Lina, s ezen Kardics bácsi úgy nevetett, hogy
               harsogott.</p>
				<p>- Az is van neki?</p>
				<p>De Lina nem mondott több rosszat az uráról, mert féltette. S nem is tetszett neki a
               Kardics bácsi bizalmaskodása, hogy őt letegezte.</p>
				<p>- Remek asszonykád van - mondta Kardics bácsi, s megcsípte a Lina arcát, mire az
               egész elsápadt, úgy megzavarodott.</p>
				<p>Kardics bácsi nem vette észre s még konfidensebbül megfogta az asszonykát, s derékon
               ölelte és megcsókolta.</p>
				<p>Lina nem mert tiltakozni, de úgy húzódott, megmerevedett és egészen
               belepirosodott.</p>
				<p>- Á, á - kiáltotta Kardics bácsi -, a legszebb rózsát a legszebb asszonynak.</p>
				<p>Evvel az asztalhoz lépett és kihúzott egy hosszú szárú rózsát, és a Lina kezébe
               adta.</p>
				<p>- Most olyan, mint egy festmény.</p>
				<p>És ez a szó nagyon megtetszett neki, még elmondta kétszer vagy háromszor, hogy mint
               egy valódi festmény, egy régi mester nagyszerű festménye. Lionárdó de Vincsi - mondta, s Pista elhitte neki, olyan szép volt Lina bájos
               zavarában.</p>
				<p>Linát átkarolta a városi aljegyző felesége, egy kis szőkeség, akinek az ura a városi
               nagy családokból való volt, azért voltak meghíva, s elvitte. Lina úgy érezte, hogy ez
               is kicsit olyan félrenyomott jelenség ezen a vacsorán, s jól érezte magát vele.</p>
				<p>Pistát a gyöngyösi bor nagyon felvillanyozta, s hogy a nagy veszedelem nem
               következett be, a Magdaléna jelenléte, olyan vidámságot érzett, mint diákkorában.
               Mintha nem is tizenhat éves házas volna, hanem nőtlen ifjú. Most élte ki azt a
               szellemességet, amit fiatalkorában abbahagyott. Sorra csapkodott az asszonyok
               között, mindenkinek azt mondta, hogy szép és fiatal, s ezzel valamennyi asszony
               arcára mosolyt tudott csalni. Meg kell vallani, hogy sikere volt. Már nem maradt
               olyan hallgatag, mint eleinte, s olyan jól beletalálta magát a társaságba, hogy úgy
               elfogadták, mintha mindig itt élt volna. Még színházról is beszélt, s csodálkozott,
               hogy ezek az asszonyok jobban ismerik a pesti színésznők kalandjait, mint a Bibliát.
               Egy híres szép primadonna ebben az időben valami botrány közepében volt. Ő mikor az
               újságban olvasott róla, nem képzelte, hogy az olyan nagy esemény, most kellett
               rájönnie, hogyha sikert akar ezek közt az asszonyok közt, akkor neki is meg kell
               tanulnia a színivilág rejtelmeit.</p>
				<p>Nem volt semmi különösebb incidens, kivéve, hogy Kardics bácsi talált egy kellő
               pillanatot, mikor egy sarokasztalhoz vitte s azt mondta komolyan:</p>
				<p>- Te Pista, mondok én neked valamit.</p>
				<p>- Parancsolj, Kardics bátyám.</p>
				<p>- Van itt egy kitűnő villa a villasoron, azt neked meg kell venni.</p>
				<p>Pista önkéntelenül nevetett, mert a megszámolt pénzre gondolt, ami a zsebében volt.
               Lina ugyanis bankjegyeket is adott és ezüstpénzt s nikkelt is, hogy ne jöjjön
               zavarba, ha valami történik. De annyit nem adott, hogy most mindjárt egy villát
               vehessen belőle a villasoron.</p>
				<p>- Nem mondom még meg, hogy melyikre gondolok, csak annyit mondok, hogy a villa remek
               és eladó. Hány gyereked van, Pistám?</p>
				<p>- Kettő, két fiam van. Egyik negyedik gimnazista, a másik első.</p>
				<p>- Remek... Az nagyon jó lesz neked... Mélyen áron alul meg lehet venni.</p>
				<p>- Nem lehet eléggé áron alul - mondta nevetve. De aztán elkomolyodott, mert nem
               szabad a hatalmasokkal tréfálni, ha Kardics bácsi ajánl valamit, az csak jó üzlet
               lehet.</p>
				<p>- Most kell villát venni, kedves rokon - mondta bölcsen Kardics bácsi. - Nemcsak
               azért, mert állásodhoz illik, hogy a saját kis fészkekben lakj. Egy köztisztviselő
               nem lehet partáj.</p>
				<p>Ezen elmosolyodtak, mert Zsarátnok híres volt arról, hogy a polgárok nem tekintették
               embernek a “lakót”. A gazdaember a lakóját nem szokta meghívni disznótorra. Lenézte,
               hogy még csak háza sincs.</p>
				<p>- Hanem azért, édes egy Pistám, hogy megelőzzük a pletykát!... Ha egy év múlva
               veszel, azt fogják mondani, hogy: nini, már ez is megszíjta magát. Ha azonban ma
               veszel, akkor nyugodtan hivatkozhatol arra, hogy az ősi örökség maradékát mentetted
               át egy vityillóba, s kinek mi köze hozzá. Sőt. Olyan emberben bízik csak a mi népünk,
               akinek van valamije. Mikor Károly királyt koronázták, én magam hallottam két
               paraszttól, akik ott álltak a királyi kocsik mellett, hogy aszongya: “hej ennek még a
               küllője is aranybul van... Ezek a Habsburgok, ezek az igazi királyok...”</p>
				<p>Ezzel magára is hagyta, s nem kért feleletet, s nem adott alkalmat ellenvetésre vagy
               mentegetőzésre. Magára hagyta az újdonsült főügyészt, hadd birkózzon meg magában a
               nagy gondolattal.</p>
				<p>Pista nem is tudott többet felvidulni. Nagy szeget ütött a fejébe a csábító.</p>
				<p>- Nem fogadtam el a banknál felajánlott kölcsönt - mondta magában -, de ezek tudják,
               hogy kell.</p>
				<p>Megalázónak érezte, hogy ez az ajánlat egyúttal azt is jelenti, hogy a mostani kis
               lakásban, amiről bizonyos, hogy informálva vannak, derogál ezeknek vizitet
               visszaadni. Hát ő nem jó a városnak, így, ahogy van. Át akarják alakítani a maguk
               képére és hasonlóságára.</p>
				<p>Magában szivarozgatott. Most már a legvastagabb szivart választotta ki, s tűnődve
               gondolt arra, míg a társaság fecsegését hallgatta, hogy Makróczy hatvankét éves
               korára sem tudta elérni, hogy főügyész legyen, s ő húsz évvel fiatalabban az. De
               Makróczynak nagy háza volt a Főtéren, fejedelmi háza. Itt mindenkinek muszáj
               nagyházat vinni. Sorra nézte a jelenlévőket, végigszámolgatta, mindenkinek akkora
               lakása van, hogy pukkadnak miatta, akik látják. De a hivatalnokok is igyekeznek
               hatszobás lakásokat szerezni. Mintha a bíróságon nagyobb ítéletet mondhat egy elnök,
               ha nagy lakásban lakik, s el van adósodva fülig, mintha jövedelmének megfelelően él,
               szerényen és szolidan... A rettegett törvényszéki elnök is ott lakik a
               Makróczy-palotában. Kétemeletes ház, amelynek csak előkelő lakói vannak. Vajon
               Makróczynak is így került a birtokába? Mingyárt meg is sértődött, hogy neki nem a
               Főtéren ajánlanak fel egy emeletes házat, hanem ki akarják tolni a villasorba,
               külterületre, mert a villasor kültelken épült, s messze van a várostól. Hogy fog
               onnan bejárni? Ott nagy villa nincs több, csak a Boronkayé. A többi olyan német
               szisztéma szerint épült kis ház, tele apró lyukakkal... Vajon melyiket szánták
               neki?... Hát abban csalódnak, mert akármiféle zugba nem dughatják.</p>
				<p>Éjfél előtt öt perccel a prelátus felállott, s minden búcsú nélkül eltűnt. Ő
               észrevette az eltávozását és nagyon csodálkozott rajta, hogy senki sem kíséri ki,
               csak a háziasszony, aki nemsokára visszajött. A háziasszony katolikus volt, mert az
               anyja kitért, mikor feleségül ment, vagy talán ki sem tért, csak reverzálist adott.
               Különös, hogy egész este egy szót sem szólott a rokonságról. Ebben a nőben nagyon
               benne van a Kopjáss Ferdinánd vére. Az volt ilyen magas, sovány s előkelő ember.
               Mindig négyesfogaton járt... Vajon neki is négyesfogatot kell tartania? Vagy
               autót?... S ugyan miből?</p>
				<p>Lina intett neki, és ő felállott s elmentek, de ők még nem tudták megtenni, hogy el
               ne búcsúzzanak, diszkréten a ház asszonyától s Kardics bácsitól, s akkor látták
               meglepetve, hogy a többi vendég egyáltalán nem ragaszkodik a prelátus példájához,
               hanem nagy teketóriás búcsúzások kezdődtek. Volt, aki úgy elköszönt, mintha mindjárt
               Amerikába utazott volna.</p>
				<p>A ház előtt taxiállomás volt, s mivel az eső csepergett, a hűvös, kellemetlen
               november eleji eső, ők is kocsiba ültek, s úgy vitették haza magukat.</p>
				<p>Otthon mind a ketten ugyanarra gondoltak. Hallgatva mentek be a lakásba, Lina sietett
               megnézni a beteg kisfiát, s örömmel látta, hogy nyugodtan alszik a gyermek.</p>
				<p>Milyen jól megvoltak ebben a lakásban már oly sok év óta. Legalább hét vagy nyolc éve
               laknak itt. Persze, akkor jöttek ide, mikor tanácsjegyző lett. Akkor a gyerekek is
               kezdtek lábra kelni, s nem fértek a régi kis lakásban. Az a piactéren volt ugyan, de
               hátul az udvarban. Laktak ők még rosszabbul is, mert mikor ő hazajött orosz
               fogságból, nem lehetett lakást kapni, s mint katonáék, kiutalt szobácskában
               bujdostak, s még annak is örülni kellett. Akkor jöttek ide a Szent Katalin utcába, s
               most íme, újra helyet kell nézni...</p>
				<p>Furcsa, mondta magában Pista, most még kijjebb mennek a városból?...</p>
				<p>- Jó ezeknek a gazdagoknak - sóhajtott fel végre Pista, s úgy szmokingban leült a
               kopott fotőjbe, amit a gyerekek már egész szétrúgtak. A rugók kiállottak, ezen nőttek
               fel. Ebben szerettek ugrálni. Csak azért szólott, hogy a felesége helyett mondja ki a
               közös érzést.</p>
				<p>- Ja, hát úgy könnyű - szólt Lina. - Nem is tudom kiszámítani, hány szobájuk van. Van
               ott még egy szoba hátul az iroda mögött?</p>
				<p>Pista szerette volna elmondani a villavásárlás dolgát, de még várt vele. Várta, hogy
               a felesége hogy gondolja... Mert így nem maradhatnak, az az egy bizonyos.</p>
				<p>Lina nem szólt, csak nézett maga elé.</p>
				<p>- Hogy gondolja azt maga - kérdezte aztán. - Ezek vissza fogják adni a vizitet?</p>
				<p>Pista hallgatott. Hát igen, kötelesek vele... De előre pirult, hogy Kardicsné hogy
               fog bejönni hozzájuk. Úgy fogja viselni magát, mintha egy irodaszolgáját látogatja
               meg. Kegy lesz.</p>
				<p>- Hogy érezted magad? - kérdezte, hogy elterelje a beszédet.</p>
				<p>Lina kicsit hallgatott.</p>
				<p>- Nem volt semmi - szólt -, nagyon simán folyt le.</p>
				<p>Önmagának válaszolt, az indulás előtti félelmeire, hogy mellőzni fogják, meg fogják
               sérteni. Ez az, hogy “nem volt semmi”. Pista értette s bent mosolygott magában, de ez
               a mosoly nem jött fel az arcára, mert annyi örvény volt a lelkében, hogy elzavarta a
               kis megérzést.</p>
				<p>- Jó vacsora volt - mondta.</p>
				<p>- Azt mondják, férfiszakács van náluk.</p>
				<p>Erre újra hallgattak. A felkavart izgalmak annyira örvénylettek bennük, hogy nem
               bírtak beszélni, mert köztük hiányzott a régi harmónia. Máskor, ha a legkisebb
               vacsoráról hazajöttek, nem győzték egymást túllármázni, mindent csak úgy ontottak
               magukból, hogy megkönnyebbüljenek a feszültségtől, amit a saját életvilágukhoz
               tartozó barát vagy ellenség produkciója folytán éreztek, mert egy vacsora mindig
               erőpróba is, amit az összes vendégek, mint ilyet bírálnak el. A háziasszonyok a
               házvezetési verseny, a férfiak a pénzszerzési harcok szempontjából. De itt nem
               beszélhettek erről, mert annyira felülmúlta, amit Lina adhatott, vagy amit Pista
               produkálhatott, hogy egyszerűen látványosságnak érezték, mintha nagy tűzijátékot,
               vagy szentistvánnapi ökörsütést láttak volna, ami a saját ambícióikat nem
               érintette.</p>
				<p>- Rokonok - mondta Pista, ahogy gyorsan levetkezett s belefeküdt az ágyába. Odalesett
               a feleségére, aki még hallgatagon rendezgetett, gondosan vetkőzött, s azonnal elrakta
               a drága ruháit. Felrakta akasztókra, s az ablak felső kilincsére függesztette, hogy
               reggelig kilógja magát. Ahogy így a magasba nyúlt, kedves alakja karcsú és hajlékony
               volt, s Pista megkívánta.</p>
				<p>- No, ne nézzen ide - mondta Lina kényelmetlenül, s Pista tüntetően behunyta a
               szemét, s egy pillanat múlva már újra lesett s csodálta, hogy az asszony a kombinét
               úgy hajtja össze, mint a boltban a kereskedő, aki félti a holmiját. Aztán látta,
               ahogy a tükör elé ült, és sokáig fésülködött, toalettet csinált s közben hallgatott.
               Ő el-elaludt egy pillanatra, de nem akart aludni, s nem volt kedve beszélni. Kedves,
               meleg s vágyakozó érzések zsibongtak benne.</p>
				<p>Mit kellene csinálni, hogy elzárja maga körül az idegen hatásokat, hogy csak ketten
               éljék le az életet. Most nagyon félt, hogy meg fog zavarodni ez a kellemes meleg
               családias, mégis érzéki boldogság, amiben eddig volt. Az égész társaságért nem adta
               volna oda most a feleségét, milyen szép volt egész este, milyen ismert és megszokott
               és mégis szokatlan, új s ingerlő. Már a vacsora után is többször felbuzdult benne a
               vágy, hogy megölelje s megköszönje neki szerelemmel, hogy van s hogy ilyen őszinte,
               igaz és egyszerű. Így különösen háttal, fél profilban, egész fiatal lánynak
               látszott. Csodálatos, a tizenhat évi házasság meg sem látszott rajta. Meg tudta
               őrizni alakját, vonásait a sok munkában, a sok gyereknevelés mellett, oly üde, kivált
               így villanyfénynél.</p>
				<p>Végre arra ébredt, hogy az asszony is ágyban van. Átnyúlt hozzá félkarral, s az
               asszony engedte, hogy megsimogassa.</p>
				<p>- Tudod-e, mit mondott Kardics bácsi. - mondta csendesen a sötétben, megcsillapodva s
               az álmosságtól megszabadulva - és apró csókokkal csókolva még a felesége vállát -,
               azt mondja, hogy van egy eladó villa a villasoron, igen olcsó, mélyen áron alul, most
               nagyon könnyen meg lehetne kapni.</p>
				<p>Lina mereven feküdt. Ettől a szótól megmerevült, megijedt, vajon mi ez? Mindjárt
               félt, és beleütött a gyanú s a rettegés, nem akarják-e vesztüket az emberek.</p>
				<p>- Kinek a villája lehet az? - mondta halkan, azzal mindjárt össze is gubbaszkodott, s
               mint kisgyermekkorában, összetette arca előtt a kezeit, s térdeit felhúzta, mint egy
               csecsemő.</p>
				<p>- Nem tudom - mondta Pista kinyújtózkodva, s már reálisabban. Én megvallom, félek...
               Attól félek, hogy nagyon hamar a markába ne kerítsen ez a vén gazember... nagyon
               vigyázni kell...</p>
				<p>- Jaj, csak baj ne legyen - nyöszörögve sóhajtott Lina.</p>
				<p>- Nehéz dolog - tűnődött ő hangosan. - Mindenik nehéz. Elfogadni is nehéz, el nem
               fogadni is nehéz... A Takarék megveszi a villát, azzal nincs baj. A többit is meg
               lehet csinálni. A berendezést és felszerelést. De még nem tudom, mi van itt a
               városnál. Nagyon meglep, hogy Makróczy után még semmi panamát nem látok, pedig el
               voltam készülve rá, hogy egy hangyabolyba léptem bele; vagy nagyon ügyesen csinálják
               az ilyet, vagy nincs. Ez lehetetlen, csak talán nagy dolgokra koncentrálta az erejét,
               s azok még ilyen hamar nem sültek ki... Most a Takarék szíveskedik - mert Kardics
               bácsi nem szerzett meg ingyen rokonnak: neki szüksége van rám. Ő tudja, miért. Most
               nem tudom, milyen álláspontot kell elfoglalnom a büdös dolgok esetén. Ha
               purifikátornak lépek fel, ellenszenvessé teszem magam esetleg az egész társaság
               előtt... Ezek, ma is láttam, annyira egy húron pendülnek, és úgy össze vannak
               házasodva... Az alispán sógor itt, sógor ott s valamennyien sógorok valami titkos
               maffiában, ami még az én szemem előtt rejtve van... Ha pedig szemet hunyok, megalázom
               magamat, pedig később biztosan ki fog sülni valami.</p>
				<p>Lina nem felelt. Oly ijedten feküdt, hogy már szinte elaludt. Elbújt a holnap félelme
               elől a paplan meleg buggyaiba, s a teste zsibongott. Nagyon jól érezte magát,
               kielégítve testileg, lelkileg, s nem akart rosszra gondolni. Ringatta magát az álom
               taván.</p>
				<p>- Nagyon jót mondott a főmérnök - mondta Pista s felnevetett. - Azt mondja: egy
               vidéki városban a főmérnöki állást átalakították műszaki tanácsosi állássá, s
               Budapestről hívtak meg valakit, a belügyből egy műszaki urat... Azt kérdi az illető
               úr a meghívásra: - Van-e vízvezeték? - Van... - Hát útburkolat? - Az is van... Hát a
               gázgyár át van-e már véve s átalakítva villanyteleppé? - Az is rendben van... Akkor
               - azt mondja - mit keresek én ebben a városban?</p>
				<p>Még egyszer elnevette magát.</p>
				<p>- Nagyon jó - mondta tovább. - A belügyi urak, ahogy ezek egy várost elképzelnek...
               Hát nálunk még kereshet valamit... Semmink sincs, most kell megcsinálni a
               vízvezetéket, az útburkolást. No, az egy, a villanykérdés le van aratva. Szegény
               Belatiny, abba törött bele a foga... elég szerencsétlenül... a városra nézve... - s
               nevetett.</p>
				<p>Lina felébredt egy kicsit, s azt mondta:</p>
				<p>- Te Pista, nem a Belatiny-villa eladó?</p>
				<p>- Az lehet.</p>
				<p>- Az özvegy nem tarthatja fenn. Se jövedelme, se szüksége nincs rá.</p>
				<p>- Ez az... A férfi küzd és verekszik és semmitől se riad vissza... Mikor aztán
               meghal, összelapul az egész, mintha a hólyagból kimegy a levegő... Mit gondolsz, ha
               Kardics bácsi, isten ments, felfordul, a felesége ezeket a nagy csütörtöki vacsorákat
               folytatná? Minek? Ez csak az üzlethez kell. Képzelem, az a sovány asszony, hogy unja
               ezt az egészet. Pedig nincs is vele semmi strapája, mert mindent az alkalmazottak
               végeznek el... Hanem hogy mennyi energiát kell annak az embernek belefektetni... Hogy
               résen volt az. Sose felejtem el, az utcán, ahogy elkapott, azonnal megkötötte a
               rokonságot... Mint a vadász, mindig töltött puskával jár, és a legkisebb vadat sem
               ereszti el szem elől...</p>
				<p>Még sokáig beszélt, de Lina úgy aludt, mint a tej.</p>
				<p>Észrevette felesége nagy csendességét, elhallgatott s figyelte halk, egyenletes
               lélegzését, s arra ő is befelé fordult, hátat fordított az asszonynak, s szép
               párhuzamosan elaludtak.</p>
			</div>
			<div type="chapter">
				<head>11.</head>
				<p>Másnap reggel nagyon morózusan és fáradtan ébredtek. Pista nem álmodta meg, mit kell
               tenni, de úgy érezte, a vonatja be van állítva valami új vágányra, s az most már
               megy, idegen vonatvezető ül a mozdony mellett, s ő mint utas megy,
               kényszerútlevéllel, deportálva valami ismeretlen világ felé.</p>
				<p>A hivatalban nem volt semmi baj. Sőt valami váratlan öröm érte. Az első szerződés.
               Ötven pengőt kapott érte. Nem akart hinni a szemének. A pénzt eldugta a
               pénztárcájának titkos és soha nem használt belső rekeszébe, s ment a polgármesterhez
               referádára.</p>
				<p>A polgármester úgy beszélt vele, mintha a fia lett volna. A kis elegáns öregúr olyan
               volt, mint egy boszorkánymester, a legnehezebb dolgokban is talpraesetten és
               egyszerűen oldotta meg a csomót, hogy zökkenő nélkül haladt minden. A tegnap esti
               vacsorának nagyon jó híre volt nála. Maga nem lehetett jelen, mentegetőzött, mert
               minisztériumiak érkeztek, s azok voltak nála vacsorán, de részletesen el kellett
               mondani mindent. Ki volt jelen, ki mit mondott, lassan kiszedett belőle mindent,
               amire nem is gondolt. A végén még a villakérdés is szóba került. Tanácsot kért, hogy:
               hogy, kell neki Kardics bácsit felfogni.</p>
				<p>- Kardics egy remek ember - mondta az öregúr -, semmiből teremtette meg a Takarékot,
               s az ma az Alföld legkülönb bankja. Ha ő valamit jónak talál, azt vakon el kell
               fogadni.</p>
				<p>Szerette volna megkérdezni, hogy Makróczyval hogy állunk. Azt is szerette volna, ha a
               polgármester megvallaná, hogy őneki is szokott-e hasonló szívességeket tenni Kardics
               bácsi. Hogy az ő birtokvásárlásai is a Kardics fejében születtek-e meg, s hogy
               egyáltalán mennyire van benn a Takarék markában, mert úgy érezte, itt mindenki ebben
               a hálóban van... De persze, erre a legtávolabbi célzást se lehetett tenni. Az ilyet
               vagy elmondja valaki, vagy nem. Még nem volt olyan közel, hogy megengedhessen magának
               célzást ilyen titkokra.</p>
				<p>Azt azért megkérdezte, hogy nem a Belatiny-villáról van-e szó.</p>
				<p>- Nem, nem - mondta a polgármester -, az nem valószínű. A villasorban egész csomó ház
               van kockán, de a Belatinynak egészen más a dolga... Fontos, hogy Kardics sógorod a
               legnagyobb jóakarattal van hozzád. Ez biztos: én már többször beszéltem rólad vele, s
               mindig csak azt mondta, hogy mennyire megszeretett, s milyen haszon a városnak, hogy
               a véletlen éppen téged állított erre a helyre. Ebben megnyughatsz.</p>
				<p>- Nagyon köszönöm, Béla bátyám, nagyon szépen köszönöm, én mindent úgy fogok
               csinálni, ahogy te, Béla bátyám, tanácsolni fogod.</p>
				<p>Már nem kellett figyelmeztetni arra, hogy nem méltóságos úr, hanem egyszerűen Béla
               bátyám... Valami olyan melegség és bizalom volt már köztük, hogy igazán úgy bízta rá
               magát, mintha a nagybátyja volna.</p>
				<p>Úgy érezte magát, mintha valósággal beérkezett volna, mintha már benne volna abban a
               különös társadalmi szövetségben, amely a várost jelenti, a közéletet, a hatalmat, a
               valóságot. Érezte, hogy a kezükben van a nagy város szőröstül-bőröstül, minden
               dolgával és minden érdekével, s mintha ő mindig ide tartozott volna.</p>
				<p>Már úgy ment végig a városháza széles folyosóján, mint egy hatalom. Nem a hivatal
               adta meg ezt az érzést, mert hisz abban még semmi nem történt, ahol meg kellett volna
               állania a helyét, vagy ami visszahatott volna rá, hanem ez a társadalmi erő emelte
               fel magasra a fejét. Ez egyenesítette ki a derekát, a hatalmasok barátsága
               dagasztotta önérzetét. Háta mögött érezte a vagyonosokat, az uralkodni tudók
               társaságát.</p>
				<p>Pláne most, hogy ötven pengő titkos vagyona van a hivatalából... Ezt a pénzt nem
               árulja el Linának, jó lesz ez a hivatali reprezentációra. Majd kigondolja.</p>
				<p>Kell hogy legyen mindig egy kis pénze. Cigaretta, szivar, szolga, egy üveg sör...</p>
				<p>Régebben mindig szökve, lopva sietett keresztül a városház udvarán, lehajtott fővel,
               közönyösen a világgal szemben, mint egy szürke hivatalnok: most önérzettel és lassú
               léptekkel ment már, mint aki minél tovább akarja érezni a jót, ami reá sugárzik.</p>
				<p>Még otthon is úgy lépett be a kapun, derülten, kényelmesen, egyenes derékkal. Szinte
               nem is fért be már a boltíves kapu alatt, mintha nagyot nőtt volna az alakja. A fejét
               csaknem beleütötte a régimódi házacska kapuboltjába. Volt ajtó a kapu alá is a
               lakásból, de ez az ajtó mindig le volt zárva, mert ott volt a hálószobájuk, s nem
               lehetett rajta átjárni. Mindig be kellett menni az udvarra, s a macskaköveken döcögni
               a konyha felőli bejárathoz. Ott egy pici előszobán, amely csak annyi volt, mint egy
               láda, s négy ajtó éppen elég bútor volt neki, azon mentek be az ebédlőbe, ahonnan
               jobbra a gyerekek szobája, balra a hálószoba nyílt. Ez a három szoba volt az egész
               lakás. Most, ahogy belépett a kapun, megállott, s azon gondolkodott, hogy ez nem jól
               van így. Újra ki kellene nyitni a kapu alatti ajtót s akkor a hálószobát áttenni.
               Kicserélni az ebédlővel. Legyen legalább egy szobájuk, ahova vendégeket be lehet
               vezetni.</p>
				<p>Eddig legfeljebb az állatorvosékkal s néhány tanár barátjával, egy-két atyafival,
               kisebb földbirtokosokkal érintkeztek, akik maguk is hasonló lakásban laktak. Addig
               ez volt a jó. De most, hogy tegye ki magát ezentúl annak, hogy ha valaki eljön hozzá,
               akkor mindjárt kitárná az egész lakást előtte. Mert ha a középső szobában vannak,
               óhatatlan, hogy át ne járjanak a családtagok a szobán a másik két szoba miatt, mert
               egyiknek sincs más kijárata, csak a középszobán át.</p>
				<p>No, de mit szól ehhez Lina?</p>
				<p>Egyelőre ott ment be, ahol be lehet menni; a konyha ajtaja nyitva volt a kicsi
               előszobára, s az tele volt hagymaszaggal.</p>
				<p>Elfintorította az orrát, s felakasztotta az egy szál fogasra a kabátját, kalapját,
               botját, s bement az ebédlőbe.</p>
				<p>Jaj, de kellemetlen egy ebédlő ez, érezte a testében, mintha villamos ütés érte
               volna. Hogy ő ezt eddig nem is vette figyelembe. Az asztal meg volt terítve. Szép,
               fehér abrosz, a tányérok azonban vastag porcelánból voltak, mint a vendéglői
               tányérok. Ezekkel az olcsó holmikkal kímélte Lina a szerviszt, amelyből már éppen
               elég ki volt törve.</p>
				<p>Elég tágas volt a szoba, elfért még benne az ebédlőszekrény mellett egy pianínó is,
               amin Lina szokott gyakorolni régebben, de gyenge zongorás volt, inkább csak
               gyakorlatokat játszott. Ahhoz nem volt bátorsága, hogy maga elszántságából például
               csak népdalokat is játsszon. A fiai sokat nyúzták a zongorát, de nem volt kedvük
               hozzá, csak a hivatalos leckét verték ki rajta, különösen mikor az apjuk nem volt
               otthon. Még a kisebbnek inkább volt hallása és kedve, de a nagyobbikat kötéllel
               kellett lekötni a hangszerhez.</p>
				<p>“Hm - mondta magában. - Ha az ebédlőt átteszem a kapu felőli szobába, megint jön a
               régi kényelmetlenség. Ott nem fér el a zongora. Ha pedig idehozom a hálószobai két
               szekrényt, akkor meg itt sem fér. Most emlékezett vissza, hogy akkor cserélték ki a
               két szobát, mikor a zongorát vették. Lina szokott zsenialitásával kimérte, hogy a
               szobacserével a zongora helyét megnyerik. Nagyon fontos volt, mert így nagyobb lett a
               lakás, és a zongorát akkor is lehetett használni, ha még valaki aludt a hálóban, vagy
               beteg volt.”</p>
				<p>“Itt nincs segítség - mondta magában, s felvette a leveleket az íróasztalról. Még ez
               az asztal is elfért így. Bár ez a kisebbik szobában is elférne... evvel nincs
               baj...”</p>
				<p>Ahogy az egyik levelet felvette, szívszorulást kapott. Megismerte a húga írását.</p>
				<p>Adélkával, a húgával tíz év óta nem érintkeztek, a házassága miatt. Kis ideig
               tartotta a kezében a levelet, nézte annak a szélén a foszlányokat. Lina úgy látszik,
               az ujjával tépte fel. Ez is kellemetlen szokás, hogy mindent feltép... Úgy hagyta,
               hogy végigcsorogjon ereiben az emlékezés. Milyen megható, hogy Adélka is tudomást
               vett az ő előléptetéséről s gratulál...</p>
				<p>Lassan kihúzta a borítékból a levelet, és olvasni kezdte, úgy állva.</p>
				<p>Szörnyű levél volt.</p>
				<p>Áradt belőle a panasz és az őszinteség. Hogy a házassága nem sikerült, most már
               kénytelen elmondani, és segítségért fordulni bátyjához, mert az ura... Tizenkét évi
               házasság után, meg kell vallania, hogy lelkéből a rossz tulajdonságok most kezdenek
               feltörni, s már nem bírja... Nem bírja az életet, kedves Pista testvére előtt ki kell
               vallania, hogy a kritikus ponton áll. A férje egész tehetetlen ember, aki az életével
               semmit se tud csinálni, már két év óta munkanélküli, s abból élnek, amit ő keres.
               Sokszor nincs betevő falat. Öt gyermeke... most is azt se tudja, mit adjon nekik
               ebédre...</p>
				<p>Leeresztette a levelet, nem bírta tovább olvasni, a szíve annyira elszorult s olyan
               rémület vett erőt rajta, hogy pihennie kellett, várnia, míg egy kicsit magához
               tér...</p>
				<p>Le is tette a levelet, s átment a szoba másik oldalára, ahol egy dívány állott,
               előtte kis dohányzóasztalka, hatszögletű kis törökös asztal, azon cigaretta.</p>
				<p>Rágyújtott. Akkor végigment a szobán. A fiai a jobb oldali, hátulsó szobában
               vitatkoztak, bezárt ajtó mellett. Ennek az ajtónak mindig zárva kellett lenni, Lina
               parancsából, mert az a szoba olyan volt, mint egy diákkamra, abban nem lehetett
               rendet tartani, s mégis hozzájuk minden percben jöhetett valaki, aki előtt takarni
               kellett, hogy... Szóval most örült, hogy az ajtó be van zárva s a gyerekek lármájába
               nem kell beleavatkoznia...</p>
				<p>Újra felvette a levelet. Leült az íróasztala előtt, háttal a szobának, a két ablak
               közt állott az íróasztal. Tovább olvasott. S olvasta, hogy Adélka elmondja, hogy nem
               elég a sok baj, az ura szoknya után szalad... Nem elég, hogy a három gyerekéhez annak
               az első házasságából való két gyerekét is magához vette, s úgy bánik velük, mint a
               tulajdon övéivel, most mégis más nő kell neki. Hogy ő nem tud ebben a pokolban élni,
               neki kell egy kis napfény, egy kis napsugár, amit a feleségénél nem talál meg, hát
               megtalálja egy utcai rongynál, egy festett szörnyetegnél. És odavan, sokszor egy
               hétig se jön haza, s már attól fél, hogy el is akarja hagyni...</p>
				<p>Újra ledobta a levelet. Felugrott és nagy léptekkel járkált a szobában. Adélka volt
               gyermekkorában a család kedvence, az édes, a bűbájos, akiért mind készek lettek
               volna meghalni a testvérek. Az a szerencsétlen házasság. Beleszeretett egy tönkrement
               család úrifiába. Egy naplopó, dorbézoló senkibe. Mennyire látták ezt előre. Mit el
               nem követtek, hogy Adélkát megmentsék tőle. Mennyi szívfájdalom, mennyi
               boldogtalanság. S az a gazember elvált Adélka miatt a feleségétől, a szegény kis
               Adélkának ez az élete. Hogy harcolt ezért az emberért a családdal. Még akkor élt az
               édesanyjuk. Hogy megbántotta, hogy kikövetelte, hogy az ő választottját úgy nézzék,
               mint ő. Rettenetes.</p>
				<p>Tovább olvasott.</p>
				<p>Csak két eset van. Vagy kiteszi magát az öt gyerekkel az éhenhalásnak, vagy tovább
               szenvedi ezt a mártíriumot. Szégyen elmondani, de egy krajcárja sincs s nem tud
               segíteni, az apa soha egy fillért már nem ad haza, s ő nem bírja a munkát, s mit
               lehet avval keresni, amit ő tud... Krumplin élnek, és száraz kenyéren, de még az is
               hiányzik. Ő várt, várt, emberi erőt felülmúló módon várt, de ezt nem lehet a
               végtelenségig, a gyerekeket az idén már be sem tudta íratni iskolába, már november, s
               még mindig itthon lógnak szegények. Itt nőnek fel a szeme előtt, mint az
               utcagyermekek, s neki ezt el kell néznie... mi lesz belőlük, tudatlanul, rossz
               erkölcsi példa hatása alatt, kitéve az utca szennyes befolyásának... Ha egyszer
               Pestre jön, látogassa meg, hogy a saját szemével lássa a dolgot, s adjon
               tanácsot...</p>
				<p>Lecsapta a levelet, s ökölbe szorította a kezét.</p>
				<p>- Most adjak tanácsot. De mikor ezt mind előre láttam...</p>
				<p>Szörnyű lelkifurdalása volt. Nem bírt megnyugodni, s alig várta, hogy Lina
               bejöjjön.</p>
				<p>Lina vidáman jött be. Csókra adta kedves kis arcát, s azt kérdezte, mi újság a
               hivatalban?</p>
				<p>- Te azt kérded? mikor itt az Adélka levele?</p>
				<p>Lina az asztal felé pillantott.</p>
				<p>- Ó, Adélka. Mindenesetre nagyon szomorú.</p>
				<p>Pista el volt képedve, hogy a felesége nem veszi olyan tragikusan a dolgot, mint
               ő.</p>
				<p>- Istenem - mondta Lina -, ő a felelős érte. Mindenki előre látta Rába Guszti, mint
               ideál... Ne izgasd magad szívecském, amit Adélka ír, nem kell készpénznek venni, mert
               fantáziál, és ha elkeseredik, akkor mindent összeirkál. Már azóta meg is bánta.</p>
				<p>- No, de hát éheznek.</p>
				<p>- Hja, barátom, egyszer hopp, másszor kopp... Akkor más volt, mikor fumigálta az én
               kosztomat... Mikor én a forradalmak után úgy éltem egy nyomorult szobában, amit
               rekviráltak nekünk és eljött hozzánk, s látta, hogy a fogamhoz verem a garast, akkor
               lenézett. Pedig én akkor is korrektül jártam el vele szemben, és tisztességesen
               elláttam... Hogy nem tudtam nekik megadni a kért összeget, s ha akármennyi pénzem
               lett volna, akkor sem adtam volna, mert sárba dobni a pénzt, annak nincs értelme, és
               az apámtól akkor rekvirálták el a románok az utolsó lovát, az utolsó szem búzáját,
               még egy fél kiló szalonna volt a kamrában, azt is elvitték... és velem szemben olyan
               igényekkel lépett fel...</p>
				<p>Pista szédülve hallgatta. Ő már réges-régen elfelejtette az egész dolgot, s el volt
               ámulva, hogy a felesége az utolsó szóváltásig mindenre pontosan emlékszik, mintha
               most történt volna, ma, tegnap, s azóta semmi más nem történt volna. Ő már csak arra
               emlékezett, hogy akkor, jobb meggyőződése ellenére, a felesége pártjára kelt valami
               ügyben, amit akkor sem értett, a sógorával szemben, s úgy összevesztek, hogy tíz év
               óta nem is hallottak egymásról. De benne el is mosódott az egész, s ő csak valami
               olthatatlan vággyal volt tele a húgával szemben, a húgáért, akit csak mint kisleányt
               ismert odahaza, akiben rendkívüli szépséget álmodott meg, a fajtája szépségét
               tisztelte, s most ez a féltett gyermek éhezik... Azóta mindig csak várt, várt, azt
               várta, hogy egyszer csak ki fog derülni, hogy Adélkának van igaza... S most itt van
               az ellenkező, de ő ezzel nem tud vitatkozni, mert ő csak azt érzi, hogy az ő húga
               éhezik... a gyermekeivel együtt...</p>
				<p>- Mire neki öt gyerek - mondta Lina határozottan s meggyőződéssel -, azt tudnak, de
               akkor tudják eltartani is... Gyereket? Hogy aztán más gondoskodjon róluk? És még nem
               elég az övé, odaszedi az ura zabigyerekeit is.</p>
				<p>Evvel kiment. Látszott, hogy a levesért megy.</p>
				<p>- Jaj, istenem, mit csináljak? - kiáltott fel, s homlokára kulcsolta a kezét.</p>
				<p>Erről a mozdulatról az édesanyja jutott eszébe. Annak volt, szegénynek, ez a
               mozdulata. Ő tehát az anyja lelkiségét örökölte?</p>
				<p>Leült az asztalhoz a helyére s kibontotta a fehér szervétát s leterítette a
               térdeire.</p>
				<p>Adélkának tanítónői diplomája van. Hányszor gondolt rá, hogy felszólítja, hogy adja
               be a pályázatát a városhoz s kinevezteti, de ez mindig megtört a két nőn. A
               feleségén, aki hallani sem akart róla, és kész volt inkább elválni tőle, mint egy
               városban lakni a sógornőjével. A másik Adélka, aki soha nem jelentkezett. Most mit
               tegyen?... Most próbálja meg behozni? Harmincnégy éves korában s öt gyerekkel?...
               Hova? S mit lehet belőle csinálni?... És most is, mit fog szólni Lina ehhez a
               gondolathoz...</p>
				<p>Mindennél szörnyűbb a családi baj.</p>
				<p>Lina hozta a levest, s bekiáltott a másik szobába:</p>
				<p>- Ebédelni!...</p>
				<p>A gyerekeknek abban a pillanatban már hallani lehetett a rohanásukat, ahogy székeket
               borogattak, de az ajtót félve és csendben nyitották ki, s úgy bújtak be rajta,
               nevető, ragyogó arccal, de megijesztett kis állatok módjára, ahogy féket vetettek a
               temperamentumuknak. S még így is rájuk szólott az anyjuk:</p>
				<p>- Na, mi az, mi az? Úgy rohantok, mint a csürhe...</p>
				<p>A fiúk szépen az asztalhoz jöttek.</p>
				<p>- Megmostátok a kezeteket?</p>
				<p>- Meg - mondta egyszerre mind a két gyerek. Mutatták is a kis praclijukat, amelyen a
               friss víz és a tintafolt egyformán meglátszott.</p>
				<p>- Na, üljetek helyre! - kommandírozott Lina, mert bár látta a nagyjából való mosdást,
               most nem volt kedve szót vetni rá.</p>
				<p>A fiúk leültek.</p>
				<p>- Apuka - kiáltott Kálmuska, a kisebbik -, igaz, hogy Kardics bácsiéknál arany
               evőeszközökkel ettetek?</p>
				<p>- Ki mondta ezt a butaságot? - kérdezte Lina.</p>
				<p>- Az iskolában mondták, hogy a nagy vendégeknek mindig arannyal terítenek. Nektek nem
               arannyal terítettek?</p>
				<p>- Hallgass és egyél szépen. Kösd fel a szervétát.</p>
				<p>A gyerekek megérezték, hogy nehéz hangulat van, s elhallgattak. Csak néha kuncogtak
               össze.</p>
				<p>- Szétültetlek benneteket, ha mindig veszekedtek - mondta az anyjuk. - Nem férnek meg
               ezek egy szobában. Majd az egyiknek a fás színben terítek, a másiknak meg a kapu
               alatt.</p>
				<p>A két gyerek egy pillanatra elhallgatott, kis idő múlva azonban nagy kacagás tört ki
               belőlük. Olyan fantasztikusnak tűnt fel előttük az anyjuk ötlete, hogy nem bírtak
               ellentállani a kacagási rohamnak. Kálmuskának a torkára is szaladt a leves, és
               sokáig prüszkölt, köhögött, le kellett szállnia a székről, s átszaladt a másik
               szobába, ott köhögte és kacagta ki magát, úgy jött vissza.</p>
				<p>Pista szigorúan nézett rájuk, aztán enni kezdett. A leves nagyon jó volt, s ő nagyon
               szerette a leveseket. De mikor már majdnem mind megette, szórakozottan, azt, ami a
               tányérján volt, egyszerre kifordult a kanál a kezéből s nem tudott tovább enni. Ő itt
               nagyszerű ételeken él, mert Lina csodálatosan főz, egész életében a legjobb ételeket
               kapja... s a nővére öt gyermekével éhezik... ki tudja, ma is van-e egyáltalán betevő
               falat a háznál...</p>
				<p>- Nem eszel többet?</p>
				<p>- Nem, köszönöm.</p>
				<p>Lina fogta a tálat, kivitte. Míg kint volt, a gyerekek fellélegzettek.</p>
				<p>- Apuka. Ugye, nem is igaz, Kardics bácsinál nincs arany evőeszköz - mondta Berci, a
               nagyobbik fiú.</p>
				<p>- Hallgass! Ne beszélj bolondokat.</p>
				<p>- Aranykanállal csak a király eszik - mondta Kálmuska.</p>
				<p>- Buta! - mondta rá Berci. - A királyné gyerekei most éheznek, Lekejtóban.</p>
				<p>Pista villámló szemmel nézett rá a két fiúra.</p>
				<p>- Lesz csönd?</p>
				<p>Lina hozta a tálat. Túróscsusza volt. Tejfeles, töpörtős túróscsusza. A két gyerek
               felvillanyozva nézett a tálra. Kedvenc ételük.</p>
				<p>- Apuka - mondta Berci -, Holubéknál egy amerikai vendég volt, egy amerikai
               vállalkozó, roppant gazdag. Mikor vacsorára tepertőscsuszát adtak, azt hitte, a
               tepertő mazsola, és azt hitte, hogy édes tészta, krémmel, és mikor bekapta s
               megérezte a sertészsírt, olyan beteg lett, hogy hányt.</p>
				<p>Pista önkéntelenül elnevette magát.</p>
				<p>- Ki mondta ezt a butaságot?</p>
				<p>És tovább nevetett. Olyan furcsa volt.</p>
				<p>- Kőnig Péter mondta az osztályban - kiabálta a gyerek lelkendezve, hogy az apját
               megnevettette.</p>
				<p>Még Lina is nevetett. Ezek mellett a gyerekek mellett csakugyan nem lehet rosszkedv.
               Szeretettel cirógatta végig a fia arcocskáját, s boldog volt, hogy feloldódott a
               hangulat. Érdeke volt, hogy az urára ne telepedjék rá Adélka miatt a bánat.</p>
				<p>- Tudnak is az amerikaiak enni - mondta gazdasszonyi fölénnyel.</p>
				<p>- Tényleg, azok mindig csak konzervet esznek. Náluk minden el van készítve
               konzervnek.</p>
				<p>- A gulyás! - mondta Pista nevetve.</p>
				<p>- Nemcsak a gulyás, apuka, hanem minden étel. Csak megrendelik a szakácsnőnél az
               ebédet, az megy bevásárolni, és megveszi a konzervnek a levest, a húst, a mártást, a
               főzeléket.</p>
				<p>- Ahogy te azt elképzeled, te csacsi - mondta az anyja, s most ő kezdett nevetni,
               hogy belepirult.</p>
				<p>Így az ebéd meg volt mentve, s elég jó hangulatban hallgatták a gyerekek csacsogó
               vitatkozását.</p>
				<p>- Hozd ide az aufzaccot - mondta Lina Bercinek.</p>
				<p>A fiú felállott, az ebédlőszekrényhez sietett, amelyen ott volt kikészítve a
               gyümölcstál. Alma volt benne, amit a tanyáról kaptak, a nagyapától. Odatette az
               asztalra roppant vigyázással, hogy egy se essen le róla, s nagyon büszke volt, hogy
               sikerült.</p>
				<p>Mindenki kapott egy-egy almát, s ezzel készen voltak az ebéddel.</p>
				<p>- Majd akkor tudjátok meg, ha baj lesz - mondta Lina moralizálva -, most pedig jó
               dolgotok van, mert apuka mindent előteremt, de se tanulni, se dolgozni, haszontalan
               naplopó lesz belőletek.</p>
				<p>Ebéd után Lina kiment a mosogatást eldirigálni s törülgetni. A cselédlány fiatal
               parasztlány, ez is a tanyáról került, azt még állandóan tanítani kell, nem lehet egy
               mosogatást se rábízni.</p>
				<p>Pista elővett az íróasztalfiókjából egy rózsaszínű utalványt, megcímezte Adélkának, s
               ráírt ötven pengőt. Akkor óvatosan előhúzta a hátsó nadrágzsebből a tárcát, kivette a
               bankjegyet, az első pénzt, amit mint főügyész keresett s odaadta Bercinek.</p>
				<p>- Fiam, eredj ezzel a postára, add fel. Nem bízhatom másra. Az ilyet magunknak kell
               elintézni.</p>
				<p>- Két óra előtt nem veszik fel - mondta Bercike.</p>
				<p>- Jól van, hát majd két órakor elmégy.</p>
				<p>Ezzel otthagyta az utalványt tüntetően az íróasztal sarkán, hogy Lina ha bejön,
               lássa, ő pedig lefeküdt a díványra, hogy egy kicsit szundítson, ha tud.</p>
				<p>Mikor Lina bejött, mindjárt meglátta, odament, elolvasta. Pista örült, hogy a
               szelvényre nem írt egyebet, csak azt, hogy: “forrón szerető testvéred”.</p>
				<p>Lina elolvasta s ledobta. Nem szólt egy szót sem, kiment a szobából.</p>
				<p>Ő azonban meg volt nyugodva. Úgy érezte, mintha ezzel az ötven pengővel megváltotta
               volna magát. Mintha kifizetett volna egy nagyon kínos adósságot. Olyat, amelyet nem
               követeltek, de annál jobban nyomta a lelkét. Valahogy ez villant eszébe, hogy
               diákkorában elhatározta, hogy a Segítőegyesületnek, amelyet ő alapított, illetve
               szervezett újjá, míg él, pártfogója lesz, s egész terveket dolgozott ki, hogy évente
               mennyivel fogja segélyezni, míg csak az egyesület oly erős nem lesz, hogy minden fiú,
               akár szegény, akár gazdag, onnan kapja az összes iskolakönyvet. Ez egy nagyon szép és
               lelkesítő terv volt, amely egyetemi tanulmányai alatt is végigkísérte, és sok meleg
               órát adott képzelgéseiben a szívének. No, de mi lett? Kitört a háború, behívták
               katonának. (Még akkor leginkább küldhetett volna - ha az édesanyját nem kellett
               volna segítenie...) Azután fogságba esett. Mikor meg hazakerült, örült, hogy szerény
               fizetéséből feleségét s családját eltarthatja... Soha életében senki előtt ezt a
               tikos tervét ki nem mondta, és sokszor csak azért nem pirult önmaga előtt, mert senki
               sem volt tudója ennek a szép fogadalmának. Már most is volt eszébe, mióta főügyész,
               hogy ha kultúrtanácsnok korában nem is volt képes a keze alatt levő iskoláját
               segíteni, most majd tesz valamit...</p>
				<p>Ugyanígy volt a családi kötelezettségekkel szemben. Kimondhatatlanul jólesett, hogy
               ma tett. Adélkának jól fog esni. Meg lesz hatva, meg lesz nyugodva, hogy a levelének
               ilyen visszhangja volt. Látni fogja, hogy a vér nem vált vízzé. Nem is lehet, hogy
               most, mikor ily szörnyű következmények állottak be, ők egyszerűen kibújjanak a
               felelősség alól az éhezőkkel szemben, azon a címen, hogy annak idején megmondták,
               hogy sokkal jobb volna, ha egy gazdag, nyugodt jellemű emberhez menne...</p>
				<p>Már az ötvenesnek fuccs, ezzel már nem fogja Makróczyt követni. Mert Makróczy nagyon
               elkényeztette a híveit, hetenként vacsorát vagy valami címen zabálást tartott nekik.
               Nagy vadász volt, s vadászcimboráit a párthíveiből szedte össze. Ezeket a
               Tisza-parton a halászcsárdában szokta összehozni, s ott bor és cigány mellett
               lumpoltak. Ezért voltak aztán életre-halálra kortesei. Hát ő egy ilyen tartalékalapot
               akart összehozni, vagy egy-egy sörözést... Most az első lépésnek fuccs. Linának nem
               is szólott volna erről az ötven pengőről. Mint kultúrtanácsnoknak soha semmi kiadása
               nem volt ezen a címen, s Lina nem is egyezne bele. Pedig valamit tenni kell. Lassan
               már kényelmetlen helyzetbe jut az emberekkel szemben, mindenkinek lekötelezettje
               marad...</p>
				<p>No, mindegy. Sokkal jobb helyen lesz az, ha Adélka és gyermekei eszik meg,
               szegények.</p>
				<p>Figyelte az órát, nem is mert elaludni, minden percben ébren volt. Mikor a kettőt
               ütötte, átkiáltott Bercikének, hogy mehet a postára.</p>
				<p>A gyermek elment, s az előszobából meghallotta, hogy Lina rászólt a konyhából, hogy
               hová megy.</p>
				<p>- Postára - kiáltotta büszkén Bercike.</p>
				<p>Várt, hogy Lina szól-e valamit. De elmaradt a hang. Így megnyugodott és el is aludt
               egy kicsit.</p>
				<p>Arra ébredt fel, hogy Lina bejött.</p>
				<p>Valahogy nagy lármával jött. Nem szólt, s mégis mintha fergeteg lett volna körülötte.
               Egy kis cédulát hozott s azt az íróasztalra dobta.</p>
				<p>Mikor látta, hogy ő ébren van, meg is szólalt.</p>
				<p>- Hát elküldte!...</p>
				<p>Nem felelt. Sokáig. Lina valamit tett-vett a szobában. Rendezgette a székeket,
               leszedte az asztalt.</p>
				<p>- Az istenadta - mondta aztán, hogy a feleségét szelídítse. - Egy csepp a tengerbe...
               Maga kereste magának.</p>
				<p>- Éppen azért - mondta Lina, s megállott a portörlő a kezében... - Éppen azért. Maga
               kereste magának... Hát most már maga akarja a cseppeket a tengerbe hordani?</p>
				<p>- Én nem akarom, én egyszer s mindenkorra végeztem vele.</p>
				<p>- Hogyhogy, egyszer s mindenkorra? Talán inkább, hogy most kezdte el? Vagy ez nekik
               most már elég lesz haláluk órájáig?</p>
				<p>- Én nem tehetek többet. Én nem vagyok Krőzus, én nem tehetem tönkre magamat
               miatta.</p>
				<p>Lina sírt, megtörülte a szemét.</p>
				<p>- Nézze, Pista, maga nagyon veszélyes útra lépett. Ha maga most már fel akarja szedni
               az összes rokonát, a nagybácsikat, a testvéreket, az atyafiakat, akkor aztán nem
               tudom, mi lesz ennek a vége. Most már magából fog élősködni az egész poloskafaj?</p>
				<p>Pista felugrott, mintha kígyó csípte volna meg. Felállott, és a felesége elé
               lépett.</p>
				<p>- Hogy mondta? - kiáltott rá teljes erejéből. - Magának a Kopjássok poloskafaj? Hát
               mi az isten van itt? Énvelem így lehet beszélni? Ötven pengő miatt maga így elveszti
               a fejét? Maga adta nekem azt az ötven pengőt? A Szentkálnay-vagyonból van az az ötven
               pengő? A Szentkálnayak segítettek ki engem avval a nyomorból? Abból élek én tizenhat
               éve, hogy az apád egy nyulat küld, meg egy kosár rothadt almát?</p>
				<p>- Rothadt? - mondta szelíden Lina. - Tiszta szívvel mondod azt, hogy rothadt? Nem a
               legszebbeket válogatja ki az apám?... Az apámat szidod, aki meghalna érted? Aki
               igenis megkoplalja, csakhogy neked küldhesse a legszebbet, a legjobbat?</p>
				<p>Pista érezte, hogy nagyon elszaladt a szája, mert nem szerette ugyan az apósát, aki
               lenézte őt, mert nem tud pénzt keresni, s eltűri, hogy az ő lánya itt cseléd legyen
               és szakácsné... De azt el kell ismerni, hogy az öregúr roppant nagy gondot fordít
               arra, hogy mindig gavallér legyen. De most már nem lehetett visszaszívni, s ez az ő
               támadása egészen elhalványította a Lina poloskáját.</p>
				<p>- Magának az én rokonaimból még soha egy fillér kára nem volt. Mert ha rothadt is, de
               elküldik, és maga megzabálja. Láttam, hogy egy ütött almát vett ki az asztalnál a
               kosárból, de csak most tudom, hogy meggyanúsította már akkor az apámat, hogy ő otthon
               kiválasztotta a rothadtat, hogy maga falja fel. De azért felfalta.</p>
				<p>Pista olyan vértódulást kapott, hogy nem bírt válaszolni. Ellenben Lina
               folytatta:</p>
				<p>- Ott van a bendőjében. Nem hányta ki. Háj lesz belőle. Még vastagabb lesz, emelheti
               a fejét, mert jóllakattam a Szentkálnay-almával. Dölyfösködhetik és pukkadhat, hogy
               milyen nagy úr... Azt hiszi, nem látom, hogy már nem fér a bőrébe... Már úgy jön
               végig az udvaron, mintha egyszerre vendégnek jönne ide a koldusokhoz... Már dobálózik
               az ötven pengőkkel... Nem én adtam?... Hát akkor hol a fenébe vette? Egy büdös
               krajcárja se volt, mikor legutoljára számoltunk... Hát vagy tőlem lopta és eldugta,
               hogy ne tudjak róla, vagy már elkezdett szíjni, mint a friss szúnyog, és a városéból
               lopta.</p>
				<p>Pista erre úgy megtántorodott, mintha a mészáros taglóval vágja a bikát.</p>
				<p>- Lopta a nyavalya - mondta a felesége stílusában, pedig ő nem szokott ilyen erős és
               durva szavakat használni, hiszen Lina is csak, ha ennyire kijön a sodrából. - Ez
               nekem becsületes keresményem. Egy szerződésért kaptam, amit a hivatalban írtam.
               Magától lopni. Mit? Amit én odaadok, azt lopjam vissza. Fene egye meg ezt az
               egész...</p>
				<p>Megkötötte a nyakkendőjét, amit kibontott, mikor lefeküdt, s készült, hogy
               elmegy.</p>
				<p>Lina valamit akart mondani, de lenyelte, s egy percig farkasszemet nézett az urával,
               aki most új rémülettel azt figyelte meg, hogy az asszony egy pillanat alatt
               rettenetesen megöregedett. Az arca be volt esve, s a pofacsontokon lötyögős volt a
               bőr. A szeme fekete karikás volt, és lángolt a gyűlölettől.</p>
				<p>Lina nem szólt, hanem sarkon fordult és kiment.</p>
				<p>Erre ő is rendbe szedte magát, s gyorsan, szinte szökve, hogy meg ne állíthassák,
               elrohant hazulról.</p>
				<p>Talán először ment el csók nélkül.</p>
			</div>
			<div type="chapter">
				<head>12.</head>
				<p>A szeme könnyekben égett és vadul rohant előre.</p>
				<p>Kifelé sietett a városból. Nem bírt volna most emberekkel találkozni.</p>
				<p>Hirtelen oly reménytelennek látta az életét. Mit ér az egész élet, ha az ember
               magában áll s nem tud azoknak az eszményeknek élni, amelyek eltöltik s amelyekért
               érdemes élni. Ő a testvéreit valóban kimondhatatlanul szereti. Nem is gondol arra,
               hogy ő maga véletlenül annyival tehetségesebb az öccseinél, hogy azok elmaradtak
               mellette. De ha még úgy volna is, nem azért van egy fészekalja gyermekben egy
               kiválóbb, hogy az a többi elesetteken és gyöngéken segítsen?</p>
				<p>Itt van ez a választás. Ezt csak nem ő csinálta? Nem az ő tehetségét jutalmazta ezzel
               a sors, ez az egész egy véletlen. Az Isten csinálta. Hát azért csinálta, hogy
               Szentkálnay Lina sikerüljön?... A Szentkálnay Lina kedvéért rendezte ezt az egészet
               az Isten? Ebből még ötven pengő se juthasson Kopjáss Adélnak?</p>
				<p>Eh. Majd csak lesz valahogy. Az ötven pengő helyett lesz másik ötven. És száz. És
               ezer. És tízezer. Mert itt fantasztikus lehetőségek vannak... Szentkálnay Lina nem is
               álmodja, mi lehet itt még...</p>
				<p>Egy óráig zakatolt a feje. Folyton a feleségével veszekedett. Most magában a
               legdurvább szavaktól sem riadt vissza. Jó asszony, szorgalmas asszony, takarékos
               asszony, cseléd, szakácsné, mosóné, súrolóné. Még mi kell? Mindenes.</p>
				<p>De neki nem egy mindenes cseléd kell élettársul, hanem egy hozzáillő szellem. Ezzel
               az asszonnyal nem fogja elérni, amit akar. Mert ez csak lehúzza a sárba...</p>
				<p>Poloska. Hogy ő poloskafaj? Hát ez mi? Szolgafaj?... Poloska... Nem ez szívja ki az ő
               vérét? Az agyából kiszív minden idealizmust, minden fantáziát, minden szépet. E
               mellett neki csakugyan béresnek kellene lennie. Ahogy otthon a birtokon - a birtok -
               nyolcvan hold... - csak úgy lehetett megélni, hogy lealacsonyította magát mindenki,
               ganajtúró féreggé... Erre nem vállalkozik.</p>
				<p>Ez lesz neki a partnere a magasba futó úton?... Hisz ez, mint egy kölönc nehezedik rá
               a karrierjére, és nem fogja soha megérteni, hogy vége van a hamupipőke-kornak. Most
               már egy más nővé kell átalakulnia: egy karrierépítő nővé...</p>
				<p>De nincs is neki senkije. Mert ez az asszony elvágta az utat mindig, ha valakivel
               barátkozni kezdett. Ennek nem kell más, csak egypár magaformájú buta cselédasszony,
               az állatorvosné, akivel telefonon trafikálhatnak a nyúl pácolásáról.</p>
				<p>Ha valaki a kezébe akarja venni a hatalmat, ahhoz szövetségesek kellenek. Ki az ő
               szövetségese? Kivel üljön össze, hogy megbeszélje a terveit? Még arra se tartotta
               érdemesnek a barátait, hogy rájuk gondoljon, hanem Menyhértre gondolt, az
               öccsére.</p>
				<p>Ezt kell idevenni valahogy maga mellé. Van neki jobb barátja, mint Menyhért és
               Albert? De különösen Menyhért. Mint egy második én, annyira megértik egymást. Ha néha
               összekerülnek, vége nincs a vitának, amely mindkettőjüket felfrissíti, és
               csodálatos, hogy egy véleményük van az alapgondolatokban s mégis annyi részletvita
               áll elő köztük, hogy valósággal bajnoki torna, mintha a planson állanának, karddal a
               kézben, és gyönyörködnének egymás mestervágásában, mert mindketten a vívás nemes és
               gyöngéd harcának a hívei.</p>
				<p>Linával nem lehet vitatkozni. Lina nő létére úgy vitatkozik, mint egy díjbirkózó, aki
               mindjárt agyonüti a partnerét. Poloskafaj. Hogy jut ilyen az eszébe. Ez az első szó,
               amivel jelezni szíveskedik a különvéleményét. De hogy tudja még a szívó, rágó
               teremtmények közül is kiválasztani a legbüdösebbet és legundokabbat. Tessék aztán
               tovább folytatni a vitát.</p>
				<p>Mért gondol most megint ilyen szökellésszerűen Linára?... Mert Lina és Menyhért nem
               barátok... Mért nem barátok?... Mert Menyhért egyszer egy szerencsétlen üzletbe
               belevonta Linát, s hogy az üzlet nem sikerült, hát most már Linának megvan minden
               oka, hogy Menyhértet egész életében utálja. Pedig Menyhért akkor is kitűnően
               gondolta el a dolgot... A háború alatt sok műtárgyat hoztak haza a katonák a
               harctérről. Hiába voltak a legszigorúbb tilalmak a hadvezetőség részéről, a bakák
               kivágták a templomokban az oltárképeket, becsavarták a hátizsákba és hazahozták.
               Vagy kegyszereket, arany-ezüst kelyheket és kastélyok drága kincseit. Ott volt. A
               gránát belevágott. A gránátnak szabad volt szétrúgni az egész palotát, s bakának ne
               lett volna szabad felvenni az üszkös gerendák közül egy csillogó darabot és beledugni
               a zsebébe, hogy majd jó lesz a gyerekeknek otthon játszani vele?</p>
				<p>Hát Menyhértnek az az ideája támadt, mint múzeumi embernek, hogy alapítani kell egy
               hadizsákmány-mentő vállalatot. Ennek a segítségével meg lehet menteni a műkincseket a
               múzeumok számára, esetleg a háború utáni visszaszolgáltatás céljaira, másrészről a
               szegény katonákat meg lehet menteni, hogy kapzsi kufárok elzsákmányolják tőlük pár
               fillérért, mint hozzá nem értőktől a néha milliókat érő dolgokat. Linában van egy kis
               örményvér, a Szentkálnayak valaha Karakerek voltak, isten tudja, hogy lett belőlük
               Szentkálnay, s így van üzleti érzéke is. Hamar rájött, hogy ebből pénz lehet, és
               saját kis pénzecskéjét, amit apjától kapott, befektette a Menyhért üzletébe... No, és
               ki tehet róla, hogy a hadvezetőség megtagadta a beleegyezést az üzlethez azon a
               címen, hogy rossz vért szülhet kifelé, ha törvényesen engedélyezett kereskedés
               folyna a hadizsákmánnyal. Így ottveszett az előmunkálatokra fordított pénz, ellenben
               egy élelmes zsidó nem törődött a hadifelügyelőséggel, hanem a maga szakállára
               folytatta s alaposan ki is aknázta az ideát.</p>
				<p>Hát Lina azt a háromszázhetven koronáját siratja, amit három részlétben “kicsalt”
               tőle Menyhért. Először kétszázat, azután százat s a végén még hetvenet. Ma persze
               “aranykoronának” emlékszik rá, holott a párnahuzatai közt öt darab lebélyegzetlen
               százkoronást talált a múltkor egy ládában. Még azt is elfelejtette, hogy hova dugta
               el. Csak a lebélyegzés után lelte meg. Igaz, hogy eleget ette a fene miatta, hogy
               ilyen vesztesége van, de azért saját magának megbocsátotta ezt a szórakozottságot,
               ellenben Menyhértet látni se akarja a háromszázhetven miatt.</p>
				<p>Be kell hozni Zsarátnokra.</p>
				<p>Ez, mint valami zseniális ötlet villant fel most Pista előtt. A Múzeumot most építi a
               város. Ide kell Menyhértet igazgatónak meghívni.</p>
				<p>Gondolt ő erre már régebben is, hiszen mint kultúrtanácsnokhoz hozzá tartozott a
               Múzeum építése, de nem lehetett még szólani sem a dologról, mert Makróczy feleségének
               volt egy nyomorék testvéröccse, valami gimnáziumi tanár helyben, s azt akarták
               kinevezni igazgatónak, pedig nem is volt muzeális ember. Ki mert volna akkor
               Makróczyval egy ilyen dolog miatt ujjat húzni?</p>
				<p>Hát most éppen Makróczyról villant fel előtte, hogy ha most ő a főügyész, akkor most
               meg az ő öccsének jöttek meg az esélyei. Pláne, elsőrangú szakember, a Nemzeti Múzeum
               régészeti osztályában van. Cikkei jelentek meg, könyvei is. Ásatásoknál tömérdeket
               dolgozik. Jó neve van, a Magyar Tudományos Akadémiánál csak azért nem jelenik meg a
               honfoglaláskori sírokról írott műve, mert az Akadémiának hadikölcsönkötvényekben
               fekszik az alaptőkéje...</p>
				<p>Ez egészen megvigasztalta. Azonnal írni kell Menyhértnek, hogy lépjen fel. Szerezzen
               ajánlóleveleket nagynevű tanároktól, tudósoktól, a legjobb helyekről s akkor
               lehetetlen, hogy keresztül ne lehessen hajszolni a megválasztását. És akkor ő meg van
               mentve, mert kap egy nagyszerű barátot és segítőt, mert Menyhért nem egy együgyű
               szobatudós, tele van fantáziával - Kopjáss -, és ha ők ketten összefognak, egész új
               világot teremthetnek Zsarátnokon.</p>
				<p>Maga sem tudta, mekkora utat tett meg közben a város külső perifériáin. A nagy, lapos
               utcákon rohant, mint a szélvész. Az apró parasztházak végtelen sora ment el mellette.
               A feneketlen sarak és kátyúk utain haladt. Végre kiért a Villasorba. Itt megállott s
               körülnézett.</p>
				<p>Mintha a csikók tudták volna, hogy ide régen készül. Kívánta látni ezt az új telepet,
               s most kíváncsian nézett körül, melyik is az ő háza?</p>
				<p>Rengeteg új villa volt itt, kis villák, vadonatúj tisztviselőházak.</p>
				<p>Akármelyiket elfogadta volna. Jól megépített, kedves kertes házak voltak, ahol
               egy-egy család kényelmesen el tudott helyezkedni. Szép csillogó nagy ablakok,
               mindenütt veranda. Piros tetők, cserepek és eternit fedelek, szépek ezek az új
               eternit lapok, mintha megrozsdásodott rézlemezzel volnának fedve a házak.</p>
				<p>Lassan ment végig. Valaki köszönt, előzékenyen fogadta, de nem tudta, ki volt. Megint
               magára eszmélt. A főügyész igen: az új főügyész, s ez ő. Kiért a nagy erdei fasorba.
               Ez volt a telep határa. Itt már csak igen nagy villák voltak. Megismerte a
               Belatiny-villát.</p>
				<p>Lassan ment előtte, jól megnézte s mosolygott magán, hogy ekkora házzal mit is tudna
               csinálni? Ez kellene Linának, aki maga akarja az egész házát takarítani?</p>
				<p>Mért jutott eszébe Linának, gondolta, éppen a Belatiny-villa. Hiszen ő is tudja, hogy
               ez szinte várszerű ház. Valami Linában is van talán?... Ilyen házat is el tud
               képzelni magáénak?</p>
				<p>Hirtelen a lábai gyökeret vertek.</p>
				<p>Egy nő ment előtte. Magas, egyenes, karcsú nő, rendkívül elegáns, világos színű
               kosztümben. Esernyő nélkül. Kis kalap a fején, mint egy vikingföveg. Ez is ragyogóan
               világos. Az egész nő rafináltan egyszerű és mégis rafináltan előkelő...</p>
				<p>Jaj, Szentkálnay Magdaléna.</p>
				<p>Percekig lélegzethez sem bírt jutni. Érezte, hogy vissza kellene fordulnia s elfutni,
               elrohanni, elvágtatni. Ki a világból... És azután megijedt, hogy elhalad s elveszti
               szem elől, s nagy léptekkel megindult utána.</p>
				<p>Magdaléna egyenletes léptekkel ment. Valami különös volt benne, ahogy egyedül haladt
               előre. Mintha valami szomorúság lebegne felette.</p>
				<p>Nem tudta volna megmondani, hogy mért érzi szomorúnak. Nem hajtotta le a fejét, de
               nem is lépett vidáman. Léptei ruganyosak voltak, de valami merevség volt a
               tartásában. A karjai csüggedten hullottak le. Talán ezért...</p>
				<p>Úgy hatott rá, szinte bűvöletben nézte.</p>
				<p>Oda kellene sietni, valahogy elébe kerülni... Köszönni neki... Ha ránéz, vajon
               felismerné-e őt?... Isten ments, nem bírná ki, a szíve annyira zakatolt, hogy szinte
               hallani lehetett a lélegzésén a zuhogását...</p>
				<p>Már megint a Sors... Mit akar vele? Mért hozta most és éppen most elébe ezt a nőt?...
               Megállott a gondolkodása, s többé semmi sem jutott eszébe, egy járó géppé alakult át,
               de rettegett, hogy elveszíti... Mért vesztené el?... Itt megy s nem tűnhet el, mint
               egy villi... Nő, aki két kis cipőjén lépeget, kitartó és egyenletes lépésekkel. Mért
               megy egyedül?... Magában akar lenni?... Sétál, vagy gyalog jött be a városból?...
               Vagy valahol látogatóban volt és hazafelé megy?</p>
				<p>Csakugyan, hiszen itt laknak, Boronkay Feri hol van? Igaz, hogy nem szeretik egymást?
               Erről már többször hallott megjegyzéseket. Hogy lehet az? Egy ilyen nőt, lehet, hogy
               nem szereti az ura?... S ő az urát?... Akkor mért vannak együtt?...</p>
				<p>De erre sem bírt gondolni. Ha egy kicsit közelebb ért, mintha forróság csapná meg, ha
               elmarad, rémület. Mért van rá ekkora hatással?... fog-e valaha találkozni vele?... s
               ha igen?...</p>
				<p>Most Magdaléna megállott egy kapu előtt s becsengetett.</p>
				<p>Nem vette észre, s nem tudta, hogy most mit csináljon. Ha továbbhalad, utoléri s
               akkor mi lesz? Ha megáll, magára hívja a figyelmet. Csak ment gépiesen.</p>
				<p>Most ott van mellette három lépés távolságban. Magdalénának nyitják a kaput, de a
               mozgó ember felhívja a figyelmét. Ő mereven köszön. Kalapot emel, Magdaléna ránéz.
               Felismerte? Köszönését fogadja, biccent és mosolyog.</p>
				<p>Azzal bemegy a villa kapuján.</p>
				<p>Utánapillant s sietve el. Annyit lát, hogy bent lombos fák vannak. A kapu
               vaspálcákból van, s az egész kapuzat megnyitja a benézőknek a kavicsos, sárga,
               csillogó, nedves kertrészletet. Magdaléna bemegy, és az üveges kocsifeljáró alatt
               fellép a lépcsőre...</p>
				<p>Ez nagy villa.</p>
				<p>Ez volt az első gondolata, s ahogy elhaladt, megállt kis távolságra s megnézte a
               házat.</p>
				<p>Különös szép ház. Művészeti folyóiratokban az Arany Fácán kávéházban szokott
               ilyeneket látni...</p>
				<p>Lassan ment az erdőig, s akkor visszafordult. Átment a túlsó oldalra, s ahogy jött,
               jól megnézte a villát. De megijedt, hogy Magdaléna kinéz valamelyik ablakon, s erre
               gyorsabban haladt el a ház előtt, mint szerette volna.</p>
				<p>Más világ ez. Más, mint amiben ő él. Lehet itt találkozni?...</p>
				<p>Nem, ezt meg kell ostromolni, rohammal bevenni. Ide be kell törni.</p>
			</div>
			<div type="chapter">
				<head>13.</head>
				<p>Ahogy ment, lehajtott fővel az utcán, valaki köszönt.</p>
				<p>- Kérem, főügyész úr - lépett hozzá egy sovány úriember - nem veszi rossz néven, ha
               megzavarom gondolataiban. De úgy megörültem, hogy megláttam főügyész urat, hogy nem
               tudtam ellenállni a kívánságnak, hogy egy kicsit felújítsam a régi ismeretséget...
               Nem emlékszik rám? Iskolatársak voltunk. Hogyne, kérem, hét évig. Én egy osztállyal
               lejjebb jártam, ezért én jobban ismertem főügyész urat, mint főügyész úr engem.</p>
				<p>- Igen, ismerlek, kérlek szépen, csak a neved...</p>
				<p>- Hollaky vagyok, a kis Hollaky Jani. Egypárszor az iskolakertben nagyon jól
               eljátszottunk. Abban az időben még tudtak a diákok játszani. Még nem volt a futball
               annyira elhatalmasodva, csak kifutót játszogattunk... Milyen idilli szép is volt az
               iskola a békében. A jó békében, kérem, főügyész úr, az aranyos drága jó
               békevilágban.</p>
				<p>Roppant kellemetlen hangja volt a kis Hollaky Janinak. Pista sokért nem adta volna,
               ha nem találkoztak volna, ha nem ismerte volna fel, ha nem emlékezne mindenre, ha meg
               tudna szabadulni tőle. De képtelen volt udvariatlan lenni, így egész a Piactérig
               hallgatnia kellett a kis Hollaky Janit, s ez elmondta az egész életrajzát. Az
               iskolától a mai napig. A bukásait, mert csodálatosképpen mindenki üldözte az életben.
               Talán a hangja miatt... Pista legalább annyira ideges lett ettől a károgó, éles
               hangtól, ettől a kellemetlen, monoton darálástól, hogy nem szánta volna megrúgni,
               hogy hallgasson már. A kaszinónál kezet is nyújtott neki, éppen abban a pillanatban,
               mikor a kis Hollaky Jani éppen készen volt, hogy a kérését kimondja... egy kis
               protekció végett...</p>
				<p>Szegény, úgy maradt ott az utcán, mint egy cövek, s utánanézett a főügyésznek, aki
               gyors léptekkel, szinte menekülve sietett be a kaszinó kapuján, ahová úgy látszik a
               kis Hollaky Janinak nem volt bejárása. Elképzelte, miket gondol ez most őróla, s egy
               kis kárörömöt érzett, mert rajta keresztül megutálta a volt iskolatársakat.</p>
				<p>Felment az emeletre. A ruhatárban a szolga sietve vette át a kabátját. Megnézte a
               szolgát, vadonatúj vadászruha volt rajta, s a gallérján ezüst cserfaág.</p>
				<p>- Nagyságos úr - mondta a szolga -, ha egyszer egy kis érkezése volna a nagyságos
               úrnak...</p>
				<p>- No mi az, Janikám? - mondta neki s otthagyta.</p>
				<p>Csak mikor bement a társalgóba, akkor jutott eszébe, hogy nem ez a Jani, hanem a
               Hollaky. Nevetett egyet, mert egész biztos, hogy ez is valami protekciót akar.</p>
				<p>Még nem volt a kaszinóban, mióta ez a választás volt. Körülnézett, ki van itt? A
               szokott alakokat látta. Minden úri kaszinónak megvannak a törzsvendégei, akik a
               napnak ugyanabban az órájában ugyanazt mívelik a helyiségben. Van, aki újságot olvas,
               van, aki kártyázik ugyanazokkal a versenytársakkal, van, aki ott hever a piros
               dívány sarkában elterülve, kimenekülve az édes otthonból, ahol ugyanígy feküdhetne,
               félig odadobott ruha módjára, de kell az idegeinek ez a kaszinói nehéz levegő. Az
               embermagasságban deszkával burkolt falú nagy helyiség neki nem volt otthona. Ő csak
               nagy ritkán jött ide.</p>
				<p>- Szervusz, Pistikém - kiáltott rá széles és kacagó arcával egy kövér ember. - Hát te
               hol jársz itt, ahol a madár se jár?</p>
				<p>Egy őrnagy volt, akivel a harctéren találkozott utoljára. Ez is iskolatársa volt, de
               ez feljebb járt egy osztállyal, tehát, igaza lévén Hollaky Janinak, ezt ő ismerte
               jobban.</p>
				<p>- Milyen volt a termés? - mondta neki, mert visszaemlékezett, hogy ez földbirtokos.
               Mándy Bálint.</p>
				<p>- Haha - mondta harsány kacagással Bálint -, barátom, én már nem dolgozom zabba.
               Hacsak magam nem eszem. Már nem vagyok paraszt, már úr vagyok. A földnek vége.</p>
				<p>- Ne Beszélj. Akkor mivel töltöd az idődet?</p>
				<p>- Folytatom, barátom, folytatom. Nem lévén más dolgom, a legfiatalabb generáció
               szerelmi ügyeit intézem el. Mert hozzám fordulnak szegények a maguk rettenetes nagy
               bajaival, abban a reményben, hogy én még olyat nem pipáltam. Holott: iam vidi ventos
                  alienos[14].</p>
				<p>Nagyszerűen tudott kacagni. Egészséges fogai egy kicsit össze voltak torlódva szép
               metszésű szájában, de ha nevetett, diákkori szépsége visszaragyogott az arcán. Nagy
               kópé volt, sok lánynak elcsavarta a fejét, erről volt híres annak idején.</p>
				<p>Mindjárt karon fogta, s egy sarokba vitte.</p>
				<p>- Hát rendben van a csók-botrány! - mondta vígan.</p>
				<p>- Miféle botrány?</p>
				<p>- Mi az ördög, nem is tudsz róla... Tudod, ezek a mai gyermekek másfélék, mint mi
               voltunk annak idején. Mikor mi kurizáltunk, azt mi még úgy csináltuk, hogy boldogok
               voltunk, ha az ideál ránk mosolygott egy üdvözítő pillantással. Ezek már radikális
               fickók. Unják a hosszas udvarlást, hát egy zsúron egyszerűen azt tették, mikor erősen
               megszomjaztak a csókra, hogy egy kislányt hárman megfogtak. Kettő a két karját fogta,
               a harmadik meg a száját fogta be a tündérnek, hogy ne sikíthasson, és így alaposan
               megcsókolgatta a többi a gyenge hajadont.</p>
				<p>Harsányan nevetett, s olyan boldog volt, róla mintázhatta volna meg valaki az
               egészség és jókedv szobrát.</p>
				<p>- De hisz ez rémes - mondta ő.</p>
				<p>- Elég rémes - nevetett rá Bálint -, mert nagy affér lett belőle. A kislány ugyanis
               elpanaszkodta a szüleinek. Az apa meg katonaviselt ember, százszázalékos rokkant, s
               nem lévén egyéb dolga, keményen felfújta az esetet. Szóval becsületügyi bizottmányt
               szerveztek, s annak az elnökéül engem kértek fel. Én osztán jól rárezzentettem a
               fiúkra. Alaposan kihallgattam őket, s azt mondtam nekik: No, fiúk, itt most egy
               olyan helyzet állott elő, hogy mivel az apa nem vehet magának elégtételt, a haza
               szolgálatában elveszítvén fizikumát... nekünk, a becsületbíróság tagjainak lett
               kötelességünk, hogy veletek megverekedjünk... Mivel azonban ti még gimnazisták
               vagytok, tehát e pillanatban egyebet nem tehetünk, minthogy jegyzőkönyvbe vesszük a
               dolgot, és abban a pillanatban, mikor ti párbajképessé váltok, ki fogunk állni
               veletek, mégpedig a jegyzőkönyv parancsa szerint huszonöt lépés távolságból. Minden
               golyóváltás után öt lépés előre... Úgyhogy a végén majd, zsebkendővégről lövünk
               egymásra... Hát tudjátok - miértünk már nem kár. Ez a hátralevő kis élet nekünk már
               semmit sem jelent. Ellenben vagyunk néhányan olyan kurucok, hogy megtesszük, és
               életünk szép befejezésének tartjuk, ha a női erényért esünk el a baj mezején.</p>
				<p>Újra nevetett egy jót s:</p>
				<p>- Persze megszeppentek a fiúk, különösen pedig attól, hogy belátták, hogy a
               szüleiknek hallatlan kellemetlenséget szereztek, ha az iskola tudomást vesz a
               dologról. Csupa szegény fiú. Egyik egy özvegy tábornokné fia, a másik szintén
               hadiárva, a harmadik valami nyugdíjas gyermeke. Kockán forog a tandíjmentesség, mert
               most az iskola nem olyan liberális, mint a mi időnkben volt. Ma olyan szigorú
               fegyelem van az iskolában, mint a kaszárnyában... Hát így barátom... elmúlatjuk az
               időt...</p>
				<p>Pista úgy nézett a barátjára, mint egy álomlovagra. Ez ennek él, sőt szinte ebből él.
               Különös világ, különös emberek. Mint valami élő anakronizmus mosolyog itt előtte.</p>
				<p>Derék, erős, egészséges, eszes ember, s az egész életét elszórakozza. Mint a hal a
               kedves meleg vízben, csapkodnak és fickándoznak abban a társadalmi levegőben, amely
               körülveszi őket. Mindenütt ők az elsők, ők a hangadók, ők a döntők. Mindenütt van egy
               pont, ahol csak a kiválasztottak állhatnak meg, ülhetnek le, szólalhatnak meg: ezek
               ők. S tiszta fejjel, meleg szívvel, jóakarattal és vidám boldogsággal sütkéreznek a
               magaslati fényben, jó levegőben, melegben. Körülöttük az emberek légiója húzza az
               igát. Dolgoznak elkeseredetten, és bánatos ráncok támadnak az arcukon, nyakuk görbén
               hajlik a föld felé s robotolnak, robotolnak. Ők kövéren és vidáman csacsognak,
               csevegnek, kacároznak.</p>
				<p>A múlt nyáron az iszapfürdőben volt, a fogságban szerzett csúza miatt. A meleg víz
               tavában figyelte meg, hogy mi a Társaság. Volt ott egy hely a nagy tóban, azon a
               helyen, ahol a forrás felfakad, s ahol a nép szája szerint feneketlen a tó, tehát
               legalább huszonöt-harminc méter mély - szivattyútelep vaskarjai hullanak le a vízbe.
               A társaság tagjai itt vertek tanyát. És itt a tömeghez tartozók nem is jelenhettek
               meg. Nem volt ez kimondva semmiféle szabályzatban, de így alakult ki természetesen,
               az élet szokásai alapján. A társaságbeliek mind jó úszók, jó lovasok, jó
               sportemberek. A rokkant lábú tömeg azonban a munka malmában mindezeket a test- és
               lélekerősítő dolgokat elhanyagolja. Nincs rá ideje, módja. Ezek messziről nézik, hogy
               eveznek hatalmas karcsapással a társaság fiai s lányai a forrás felett. Hogy lógnak a
               lelógó drótkampókon, hogy ülnek a pletykapadnak elnevezett deszkán, amelyre az
               építmény szerkezetének szüksége van.</p>
				<p>Ha valaki nem közülük való odatéved, percek múlva elszégyenkezik, mert megérzi, hogy
               nem odavaló. Itt baráti társaság van együtt, s annak a belső, magános és bizalmas
               dolgait kilesni nincs joga senkinek, aki nem odavaló.</p>
				<p>De honnan ismerik annyira egymást? Hiszen a fürdőn csak a betegek vannak együtt
               közülük is. Nem családi kirándulóhely, nem egy-egy összebeszélés eredménye, hogy
               barátok együtt ránduljanak ki. S mégis, mintha egy családnak régi tagjai, az egész
               életben együtt nevelkedett, közös emlékekkel összefűzött embereknek tűnnek fel, akik
               itt vannak együtt.</p>
				<p>S úgy is van. Ez a réteg egy és egységes és homogén. Ha megjelenik valaki, akit a
               társadalmi szálak ehhez a társasághoz fűznek, azonnal felismerik egymást s már egy
               óra múlva együtt vannak és együtt mulatnak. Aki nem közülük való, az tíz év alatt nem
               tehet olyan előremenetelt ebben a körben, mint a legelső pillanatban az, aki az
               ország valamely táján ugyanennek a rétegnek a gyermeke.</p>
				<p>Hatalmas szervezet ez. Ennek a kezében van az egész ország minden hatalma és
               álladalmi ereje. Mindannyian a magas hivatali gárdához, a hadsereg legmagasabb
               tisztikarához vagy a földbirtok hatalmasaihoz tartoznak. Nincs a titkos
               szövetségeknek olyan ismertetőjele, amely biztosabban összekötné a tagokat, mint ez
               az élet által kitermelt réteg.</p>
				<p>S mindannyian vidámak, egészséges kedélyűek és boldog lelkűek. Még a betegek is, még
               a meghasonlott szívek is, ha otthon vannak ebben a saját világukban, elfeledkeznek az
               életük minden bajáról, s itt meleg otthoni, bizalmas megértésben és jókedvben állanak
               össze.</p>
				<p>Pedig rettenetesen romlanak azok az anyagi alapok, amelyek létrehozták a társadalmi
               szövetségnek ezt a hálózatát. A hivatalnokok fizetéseit leépítették. Ez évben
               háromszor is csökkentették a fizetéseket. A földbirtokok elvesztették vitalitásukat.
               Az ezerholdasok fillér nélkül vannak, adósságok tömegével elborítva. Akinek ötezer
               holdja van, annak egymillió, kétmillió pengős adóssága van, s csak a
               szükségrendeletek, a gazdavédő rendszabályok tartják fenn őket. Már csupán névleges
               birtokosok valamennyien. Csak azért nem vesztik el vagyonuk kereteit, mert nem lehet
               elárverezni a birtokot. Vannak köztük, akiknek ősi uradalma hatvanszobás
               kastélyokban folyt le s még mindig ott léteznek a kastély körül, s egyik-másiknak már
               árverezik a ruháit a pesti palotában az árverési hiénák. A gróf Körtvélyessyek, a
               báró Cseresznyéssyek, a lovag Meggyesiek birtokát már a Schwartzok és Weiszek bírják
               s kezelik.</p>
				<p>S ha így vannak a legmagasabbak, a lejjebb fekvő rétegek síkjain még nagyobb a baj és
               a szegénység. Semmi pénz nincs most a zsebekben. Egy szolgabírónak a fizetése
               százhatvan pengőre csökkent, s gyakran több gyermekkel tisztán ebből a csekély
               összegből kell megélniök. Lakást nem tudnak megfelelőt, a rangnak illőt kapni, s
               mégis az ő kezükben van ma is a hivatal adta hatalom és tekintély. Ez olyan tragikus
               konfliktusokat idéz elő, aminek sűrűn s egyre sűrűbben a revolvergolyó adja meg a
               gordiuszi kibonyolítóját. S akkor a családok ott maradnak s belehullanak a semmibe.
               Mint a szétrobbant égitestek meteordarabjai szóródnak le a földbe, ahol
               hasznavehetetlen lesz minden törmelék még kivárhatatlan hosszú ideig.</p>
				<p>Míg a kedves őrnagy csacsogását hallgatta, erre gondolt, és a kataklizma útját
               méregette.</p>
				<p>Már a kaszinók az utolsó mentsvárak. Itt egy fillér kiadás nélkül lehet még úr
               maradni. Még együtt vannak a jó társaság kedves tagjai. Mert vannak még intézmények,
               amelyek segítségükre jönnek. A fürdőkön mindenütt ők lepik el a beutalások
               segítségével a hivatalos üdülőhelyeket, s eszik a szigorúan megszabott ebédeket; de
               azért ők azok, akik reggelig fennmaradnak a kaszinóvendéglők teraszán a szép nyári
               éjszakában. Egy pohár kristályvíz mellett, ha nincs pezsgő, de úgy el tudnak mulatni,
               dalolni, s úgy tudnak örülni az életnek, mint hajdan, mikor még a négylovas hintók
               állottak a platánok alatt, s várták a kártyázó, ferbliző urakat.</p>
				<p>Míg az őrnagy mesélt, mesélt, ő szórakozottan hallgatott, s valósággal fájt a szíve,
               hogy ez a szeretetre méltó és minden szépséggel, jósággal elhalmozott lelkű ember is
               vagyona utolsó elomlásának tragikus körülményeiről beszél tragikomikus dolgokat.</p>
				<p>- Úgy bizony, barátom, a magyar törvény az adóssal szemben drákói szabályokkal
               dolgozik. A régi törvényhozók felfogása az volt, hogy aki csődbe kerül, az vagy
               kártyás, vagy részeges. Mind a kettő megérdemel minden büntetést, hogy elrettentő
               példa legyen mások számára. Most azonban jött egy új világ. A pénz ára megnőtt, a
               termény ára lement. Ha tehát valaki jó gazda volt, annak vége. Mert az adósságot vett
               fel, hogy a forradalmak s a román invázió után elpusztított, devasztált birtokát
               helyreállítsa. S ha valaki felvett ezer pengőt a harmincpengős búza idején, annak ma
               a nyolcpengős búzából négyszeres kamatot kell fizetnie, azaz kellene, mert nem
               teheti, hiszen alig van annyi termése, hogy a legelemibb szükségleteknek eleget
               tudjon tenni. Ezerpengős ökröknek az ára ma száznyolcvan pengő. Tessék megélni... Ha
               aztán megnyílik a csőd, akkor pláne a bank jár rosszul. Mindenkinek, aki megérettnek
               látja a helyzetet, joga van maga ellen csődöt kérni. Ettől a hitelező annyira
               reszket, hogy inkább ez is erején felül ad további kölcsönöket, csak csődbe ne menjen
               az illető. Mert ha csőd van, akkor azonnal kineveznek egy más városbeli törvényszéki
               elnököt tömeggondnoknak, annak a helyettese szintén egy másik bíró. Ha fiskális
               kapja, még rosszabb... Háromszor vezettek tárgyalást a tanyámra, ez a három tárgyalás
               költségben az egész tanya értékét elérte...</p>
				<p>Most hirtelen megállott, s ránézett Pistára:</p>
				<p>- Igaz, cimborám, hát gratulálok, mint leendő villatulajdonosnak.</p>
				<p>- Nekem? - mondta Pista meghökkenve.</p>
				<p>- Hogyne. Nagyon szép villa. Nincs is az egész városban még egy ilyen tökéletes
               villa. Az úgy van megépítve, hogy kiállításra lehetne vinni a világ legszebb
               villáinak concours-jában.</p>
				<p>- Nem tudom, miről beszélsz.</p>
				<p>- Hát a Boronkay-villáról. Andris bácsi mondta, az alispán, hogy Kardics neked akarja
               adni a Boronkay-villát.</p>
				<p>Hallgatott, s erre két oka volt. Egyik, hogy neki volt a legnagyobb meglepetés, a
               másik az, hogy elöntötte szokása szerint a vér, hogy Magdaléna... hogy közvetve bár,
               de Magdalénát említi... s hogy éppen a Magdaléna villája az, amit neki szántak...</p>
				<p>- Boronkay Feri bemegy államtitkárnak a földművelésügyibe.</p>
				<p>S a katona lehajtotta a fejét, és borongósan mondta:</p>
				<p>- Hát szegény Ferinek ez is a legjobb... Így talán még megússza valahogy...
               Iszonytatóan el van adósodva... Arra vigyázz, hogy ne rakjanak túl sok adósságot rá
               erre az objektumra, mert akkor ugyan semmit sem érsz vele... Ez a Sertéstenyésztő
               rettenetesen eláztatta őket... Nem lehet megérteni, hogy így belemásztak éppen abban
               a pillanatban, mikor a konjunktúra megfordult... Hát persze, a Makróczy bűne. Ezért
               kellett elejteni Makróczyt.</p>
				<p>Ez mind újság volt előtte. Ahány szó, annyi reflektor, ami az előtte ismeretlen
               dolgokra világított rá.</p>
				<p>Úgy... hát Makróczynak más bűne is volt, nemcsak az, hogy a közgyűlés kistermében azt
               az ominózus böketet mondta a zsé-vé-ről. Az csak jól jött,
               hogy így alkalmat adott egy elpártolásra. Ettől egy kicsit meg is borzongott, mert a
               saját sorsát látta benne előrevetítve. Vigyázni kell, hogy valami bűnt ne kövessen
               el, mert akkor minden szóba bele lehet kapaszkodni, ha el akarják ejteni...</p>
				<p>- De ha ügyes vagy, és jó szerződést csinálsz, akkor vagyont ér. Majd csak megfordul
               ez is. Semmi se tart örökké, még a lehetetlenség sem. Ha megúszod, akkor, a
               gyermekeidet jól helyezed el abban a villában, barátom.</p>
				<p>Idegenek jöttek, s elhallgattak.</p>
				<p>Pista annyira ideges volt, hogy nem tudott maradni, valami ürügyet talált, s ott
               hagyta őket a kaszinóban tovább csacsogni és őrölni a szavakat.</p>
				<p>Még beszaladt egy kicsit a hivatalba. Ott találta Péterfi doktort, s hamar
               megkérdezte tőle, mi van a Sertéstenyésztő körül.</p>
				<p>Szörnyű dolgokat tudott meg. Szabályszerű panama. A Boronkay-villát a Sertéstenyésztő
               hulladékaiból építették. Ezek a hulladékok ölik meg Boronkayt, aki a
               Sertéstenyésztő igazgatója volt.</p>
				<p>Nem értette meg az egész zavaros dolgot egy hallásra. De úgy megfázott tőle, hogy
               szükségét érezte, hogy hazaszaladjon Linához... Vágyott haza a kis lakásba, ahol oly
               biztosan és nyugodtan éltek eddig ők, s nem is mert arra gondolni, hogy be kell
               állani ebbe a recsegve-ropogva összedűlő nagy világba... Jobb lesz csak meghúzódni a
               kis fészekben.</p>
				<p>Huh, de nem vágyott volna most a Boronkay-villába menni haza. Mennyivel jobb volt a
               kicsi bérelt hajlék...</p>
				<p>A fényes és hideg tisztasággal szemben a kellemes, meleg szennyes zug. De hogy fogja
               Linát megbékíteni?</p>
			</div>
			<div type="chapter">
				<head>14.</head>
				<p>Ahogy hazaért, már sötét volt. Égtek az utcai lámpák, s ködfénykarikák vették körül a
               lángokat.</p>
				<p>Egész délután ott zsibongott benne a gyötrő érzés, hogy Linát megbántotta, s úgy ment
               el hazulról. Most bevetette magát az otthonba, ahogy fejest ugrik az ember. Érezte,
               hogy Lina a konyhában van. Ahogy letette a kabátját, benyitott a konyhába. Csakugyan
               ott volt s vasalt.</p>
				<p>Odament hozzá, és hátulról megcsókolta a nyakát. Lina összeborzongott, de nem
               szólt.</p>
				<p>Kicsit állott mögötte, akkor azt mondta csendesen, enyhe tréfával:</p>
				<p>- Még mindig nem szereti a poloskát?</p>
				<p>Linából váratlanul erős zokogás tört ki.</p>
				<p>- Menjen, menjen kérem, hagyjon engem.</p>
				<p>S leült a hokkerlire, s arcát tenyerébe temetve zokogott.</p>
				<p>Kétségbeesve állott felette.</p>
				<p>- Lina, de Linácska - mondogatta neki -, szívem, kis szívecském. Ne fogjon fel
               mindent tragikusan.</p>
				<p>- Ne bántson engemet - mondta Lina -, nem vétettem én magának. Azzal sértem, hogy
               védem az érdekeit. Felőlem szétszórhatja az egész keresetét.</p>
				<p>Hallgatott, várt, aztán azt mondta:</p>
				<p>- Nézze, Lina... ezt igazán nem veheti rossz néven, amit ma tettem... Van tíz
               esztendeje, hogy a húgom nem fordult hozzám, nem szorult rám, s annak a rettenetes
               levélnek a hatása alatt...</p>
				<p>- Nem szorultak rá... Mert én itt vagyok... - suttogta Lina, most már szenvedély
               nélkül zokogva ki a jól elgondolt szavakat -, de ha útjában vagyok, én elmehetek.
               Akkor aztán semmi közöm hozzá, hogy mit csinál...</p>
				<p>Nem tudott válaszolni, csak állt. Aztán odament hozzá, ráhajolt, s elkezdte
               csókolgatni a haját. Érezte a hajban a konyha szagát, a mosogatólé szagát, a hagyma
               szagát, de szégyellte, hogy ezt mind észreveszi, míg egyre hevesebben csókolta ezt a
               sok kietlen illattal teleszívódott hajat. Istenem, szegény asszony, ez is tudna
               tönkremenni a nagy villában, ha a sors úgy hozta volna magával... De itt is tud
               dolgozni a férjéért, a gyermekeiért... Tehát szent.</p>
				<p>Ezt a szentséget köszönte meg kitartó csókjaival.</p>
				<p>És lassan duruzsolt neki:</p>
				<p>- Maga az egyedüli tökéletes. Maga megvédte az életünket ezekben a szörnyű válságos
               időkben, mikor az egész világ tönkremegy, és mi élni tudunk ebben a nehéz világban...
               Ezt én mind jól tudom, és hálás vagyok magának.</p>
				<p>Átölelte, s Lina most már hagyta magát, s az ura vállára borulva sírt még egyet, s
               lassan elcsillapodtak a könnyei. Hiszen ő is jól tudja, hogy az ura sok erővel győzte
               le mindig a magasabb vágyakat, hogy boldog és megelégedett legyen ebben a szűk
               körben, s érezte, hogy valami történt az urával, hogy így megbékélt, s már ő sem
               akarja a harcot...</p>
				<p>- Menjen be - mondta aztán, összeszedve magát -, menjen be. Ott várja a rokona.</p>
				<p>S erre a szóra kitört belőle valami furcsa kacagás.</p>
				<p>Pista azonban megijedt.</p>
				<p>- Rokon?... Ki mennydörgős mennykő az már megint?</p>
				<p>- Menjen csak be, és érezze jól magát vele...</p>
				<p>És Lina úgy nevetett, hogy a könnyei a sírás után a nevetéstől kaptak új csöppeket.
               Pista gondterhesen ment be a szobába, s ott találta a díványon, ahol ő szokott ülni,
               Kati nénit, anyjának az unokahúgát.</p>
				<p>- Ó, Kati néni - kiáltott fel elcsodálkozva -, hát maga hogy kerül ide?</p>
				<p>- Eljöttem, fiam - állott fel fürgén Kati néni, s a nyakába esett a kedves
               öccsének.</p>
				<p>- Jaj, de régen láttam, hogy van lelkem, Kati néném? - lapogatta meg a hátát a
               sovány, példátlanul sovány teremtésnek, aki olyan volt, mintha csak a drótok
               maradtak volna meg a testéből.</p>
				<p>- Ha Zsuzsika látna, a te jó édesanyád - törülgette szemét Kati néni -, milyen jó
               rokon volt, istenem. Istenem. De én is az vagyok. Nem tudok meglenni, hogy rokonokon
               ne segítsek... Azért jöttem el hozzátok, lelkem, hogy valamiben segítségtekre legyek.
               Tudom, most elkél a segítség, hogy nagy házat kell majd vinni...</p>
				<p>- Ajaj, ne törődjön avval Kati néni, beszéljen csak, hol járt, hol él, mit csinál,
               hogy van? Egészséges?</p>
				<p>- Megvagyok, lelkecském. Látod, megvagyok.</p>
				<p>És sírva, nevetve fúvogatta az orrát, hogy az öccsében nem csalódott, ilyen szíves
               fogadtatásra talált nála.</p>
				<p>Lina nem engedhette el magának azt az örömet, hogy az urát lássa, ahogy Kati nénivel
               szerelmeskedik, bejött egy pillanatra, átment a szobán, be a hálóba. Bevitt egy csomó
               kivasalt ruhát a szekrénybe, aztán vissza kiment.</p>
				<p>- Nézze, Lina, ez a Kati néni.</p>
				<p>Lina nevetett, nem szólt.</p>
				<p>- Mit segítsek, lelkem?! - kiáltott felé Kati néni. - Mit csináljak, vágyok a munka
               után.</p>
				<p>- Maradjon csak, Kati néni, mulattassa az uramat - mondta Lina, s kiment vissza a
               konyhába.</p>
				<p>- Jaj de gyönyörű egy édes teremtés... ennek még a lába nyomát is megcsókolhatod -
               suttogta Kati néni Pista felé. - Jaj, hogy dolgozik, nem úgy, mint a régi világ
               úriasszonyai, azok bizony könnyen éltek. Az a baj, mert ha egy kicsit jobban
               takarékoskodtak volna, most jobban állanának mind.</p>
				<p>Pista nevetett, mert hiszen a régi világ nagyasszonyait szokták úgy emlegetni, hogy
               azoknak a kezéből ki nem fogyott a munka. De hát íme, itt van valaki, aki tanúságot
               tehet felőle, ismerte még őket.</p>
				<p>- De Kati néni! Azok nem dolgoztak?</p>
				<p>- Ó, fiam, a régi világban csak a nagy flanc volt. Ne is beszéljünk róla.
               Szépnagyanyád még maga hajtotta be a négy lovat a városba, és ekkora szivar volt
               mindig a szájában.</p>
				<p>Pista hallatlanul elkezdett kacagni, már félt, hogy Kati néni meg is sértődik.</p>
				<p>- Az nagyon rossz világ volt, gyermekem, akkor csak a ferbli járta, meg a nagy
               evések, ivások. Hát dolgoztak, persze, mert muszáj volt ellátni a házat, de nem ők
               dolgoztak, volt elég segítség, még anyádnál is fiatalasszony korában annyi volt a
               léhűtő, az egész falu mind a nyakán élősködött, de szegény apád örökölte a régi
               szokást, nála meg kellett lenni akkurátusan. No, de hagyjuk, örülök, hogy így
               megnőttél, megférfiasodtál. Egész ember vagy. Jaj, szegény anyácskád, ha látna, be
               örülne neki. Főügyész vagy öcsém... Nagy dolog... Megaranyozod a régi címert...</p>
				<p>- Címert, Kati néni... Nincs már címer. Kolduscímer az ma, a régi címer... Hát hogy
               van, no? Olyan, mint volt. Nem változott semmit.</p>
				<p>- Hát, fiam, eltőtt az idő. Nem panaszkodhatok, mert szépen tőtt, mindenütt
               szerettek, ahol csak voltam, senki se akart elereszteni, most is ezek a szegény
               Andris bátyádék, úgy sírt ott mindenki, mikor eljöttem, hogy ne menjen még Kati néni,
               sehol se lesz olyan dolga, mint nálunk. De hát én már nem bírtam látni azt a sok
               szomorúságot.</p>
				<p>- Milyen szomorúságot?</p>
				<p>- Hát nem lehet ott élni már. A Rimavölgyön. Csehek az urak. Szegény Andris, nem ér
               már annak semmit az élete. Kár megérni az ilyen időket. A nincstelen napokat.</p>
				<p>- Hogyhogy, Andris bácsinak semmije sincs?</p>
				<p>- Nincs annak, fiam, még a betevő falat is szűkösen van. Jaj, ha tudnál valamit neki
               csinálni. Valami állást. Olyan gazda és olyan magyar ember. Csudára beszél arról
               mindenki. Mikor Prágába járt tavaly, bemegy egy bótba vásárolni valami csekélységet a
               családnak, hogy ha már ott van abba a Prágába, hát hoz valami emlékfélét. Nem értik a
               szavát, mert világéletében meg nem tanult más nyelven egy krükköt se. Aszongya:
               ejnye, má kilenc esztendeje hozzánk tartoztok, még most se tanultatok meg
               magyarul?...</p>
				<p>Pista nagyot kacagott. A néni ezt olyan halálos komolyan mondta, mintha ő is egy
               véleményen volna Andris bácsival.</p>
				<p>- Hát lelkem, ott van most a hat fiával, nincs annak már egy deka földje se.</p>
				<p>- Hm, hm, rettenetes. És a fiai tanulnak?</p>
				<p>- Mit fiam? Lélegzeni. Egyebet nem. Mit tanulhatnak ott most a szegény magyar
               gyerekek. Szlovákul kell nekik povedálni, azt meg nem veszi be egy ilyen valóságos
               magyar ember gyomra. Tanulni, csehül tanulni. Leckét tanulni egy olyan magyar ember
               házába... Azt mondta nekik az apja, hogy hadd abba, mert kiütöm a kezedből azt a
               könyvet. Nem könyv az, ha tótul van beleírva. Így osztán a fiai mind olyan ispánfélék
               lettek, ki itt, ki ott kínlódik. A kisebbek jól megtanultak már csehül, azok tán meg
               is élnek, hanem a nagyobbikokat mind el kell hozni haza. Jaj, ha tudnál valamit
               kezdeni velük, az Isten is megáldana.</p>
				<p>Pista elkomolyodott. Tákonyi András, a földbirtokos nagybácsi, ahova nyaralni járt
               valaha a háború előtt. Ez volt a szemében a mintagazda. Remek lovai voltak.</p>
				<p>- Mind hadviselt. Vilmos mérnök, ma selyemvigéc, Péter már a szolgabíróságnál volt,
               most az apja nyakán él, Gábor egy bankban van valami piciri fizetésen, Béla, Endre
               úgy tengődnek, azt ki se lehet mondani, és a kis Mátyás, annál jobb táncos nincs, az
               az álma, hogy parkett-táncos lesz.</p>
				<p>- Hajaj.</p>
				<p>A lámpáról lógtak a selyemre fűzött üveggyöngyök, s azok barázdákat vetettek a Kati
               néni arcára. Ennek viaszsápadt arca kísértetiesen villódzott a villanyfényben.</p>
				<p>Hát mindenki vészmadár, akárhonnan jön?</p>
				<p>Így ültek egymással szemben, s hirtelen mintha megszűntek volna az első percek
               bizalmas érzései. Világok vetítődtek közéjük.</p>
				<p>Kati néni mesélt összevissza. Az adóbehajtásokról mondott el dolgokat, amelyek néha
               olyanok voltak, mint a rémmesék fantáziálása, máskor komikusak, mint az adomázó
               históriák. Aztán megint a régi világra csapongott a fantáziája. Mindenre emlékezett
               abból az időből, mikor Pista még kis szöszke gyermek volt, és csintalanságokat
               követett el. A múlt században. Jó lett volna hallgatni, ha minden szó s minden eset
               mögött ott nem lett volna valami megható s megrendítő, hogy: ezt nem kellett volna,
               azt nem kellett volna.</p>
				<p>Lina meg csak dolgozott a konyhában tovább, s nem akart bejönni. A fiúk a másik
               szobában tanultak, míg a leckéjüket el nem végezték, nem volt szabad nekik kijönni.
               Az anyjuk szigorúan tartotta őket.</p>
				<p>- Az a te szegény anyád is, hogy elment, hogy elment... annak is csak martírium volt
               az élete, szegénynek...</p>
				<p>Pista meghűlt vérrel gondolt rá, hogy ő, az édesanyjának, csak akkor volt segítője,
               mikor az már özvegyen maradt és a vagyonpusztulás után bekerült a városba, s itt
               nehéz diáktartással, rengeteg munkával nevelte fel a fiait. Semmit sem tudott a régi
               titkokról.</p>
				<p>- Martírium. Mindenkinek martírium az élete, aki él.</p>
				<p>- Hát a Zsuzsikáé az volt. Az a szegény apád mennyi bánatot okozott neki a nagy
               természetivel. Szegény István.</p>
				<p>Nem merte firtatni, mert félt, hogy még elkotyogna valamit ez a furcsa vénasszony,
               aki oly fölényesen ült vele szemben, mint egy erkölcsbíró, a maga aggleányságával...
               Isten őrizzen, hogy valamit mondjon.</p>
				<p>- Kevés volt neki egy asszony - sóhajtotta ki a legkínosabbat Kati néni.</p>
				<p>Egy pletykáló nőnél rettenetesebb teremtés nincs a világegyetemben. Pista kedvetlenül
               nézte az öregasszonyt. Mégis jobb lett volna, ha nem jön. Éppen most tapint rá a
               szívsebére. Mikor olyan könnyen föl tud fordulni a lelkiegyensúlya.</p>
				<p>- Ne beszéljen erről, Kati néni - mondta csendesen. - Csak szép és kedves dolgokról
               beszéljen.</p>
				<p>- No hiszen, nem volt semmi fiam, mert szegény apád, az egy jellem volt. Az csak
               szenvedett.</p>
				<p>- Az apám? - mondta dermedten.</p>
				<p>Kati néni közel hajolt hozzá, és suttogva mondta:</p>
				<p>- Szerelem fiam, szerelem nem szégyen, hanem szerencsétlenség. Akire rájön... remélem
               nem örökölted a természetit.</p>
				<p>Már látta, hogy nincs menekülés, meg kell tudnia valamit. Valamit, amitől rettegett,
               s amit nem lehetett elkerülni, mint az elemi csapásokat. Rekedten kérdezte.</p>
				<p>- Ki volt az?</p>
				<p>- Koltayné.</p>
				<p>Pista ridegen nézett Kati nénire. Ezért jött, hogy a legelső órában felgyújtsa az
               egész életét?</p>
				<p>- Megcsalta az anyámat?</p>
				<p>- Csak senyvedt miatta - súgta Kati néni. - Tíz év alatt egyszer sem csókolta meg a
               kisujját sem. Az olyan embernek könnyebb, mint ennek a te Berci bátyádnak, él még? Az
               egy olyan csélcsap volt, az ahányat látott, annyit szeretett, és minddel viszonyba
               volt, de István, az jellem volt. Csak messziről imádta, csak a felesége szenvedett
               miatta, szegény Zsuzsika, látnia kellett az ura hervadását, és nem lehetett segíteni
               rajta...</p>
				<p>- De hisz ez rettenetes - kiáltott fél Pista s felállott.</p>
				<p>Kati néni áhítattal és elragadtatással nézett végig rajta:</p>
				<p>- De szép ember volt. Szép szál ember. Mint te. Éppen ilyen volt a homloka, szája,
               meg annak is mingyárt ilyen könnyes lett a szeme...</p>
				<p>Pista rohanva ment ki a szobából.</p>
				<p>Az előszobában megállott. Ördög ez az asszony, vagy mi, hogy ez mingyárt ilyenekkel
               hozakodik elő.</p>
				<p>Bement a konyhába Linához.</p>
				<p>De a lány ott volt, s nem tudta kimondani, amit akart, hogy ezt a Kati nénit minél
               hamarabb el kell távolítani a háztól.</p>
				<p>- Nem vacsorázunk, szívecském?</p>
				<p>- Rögtön terítek.</p>
				<p>- A lány nem tud megteríteni?</p>
				<p>- Mingyárt megterítek; olyan éhes?</p>
				<p>Nem bírt a konyhában maradni. Kiment az udvarra egy kicsit szellőzni.</p>
			</div>
			<div type="chapter">
				<head>15.</head>
				<p>A hivatalban egész délelőtt a Sertéstenyésztő aktáit vizsgálta. Tipikus magyar
               alapítási ügy volt ez.</p>
				<p>Egy Kaiser nevű bérlő kibérelte Szentkálnaynak a kisállomás mellett levő tízholdas
               tanyáját sertéstelepnek. Ez a nagy konjunktúra idején volt, 1928-ban. Mikor így
               megvetette a lábát, s a város legjobb és legnagyobb hitelű neveivel parádézhatott,
               óriási vállalkozásba kezdett. Sertéstömegeket és kukoricarengetegeket vásárolt össze.
               Alig vették észre, olyan szédületes hitelt használt ki, hogy mikor Amerikába szökött
               az összes felzsebelhető pénzzel, az egész világ ámult a több százezer pengős
               összegektől; megkárosított mindenkit, aki csak szóba állott vele.</p>
				<p>Így ez az üzlet megbukott, ellenben ott maradt Szentkálnaynak egy nagyszerűen
               felépített sertéshizlaló telep, mert a Kaiser ebben nem fösvénykedett, a város
               legdrágább építészével, amerikai rendszerű aklokat és berendezéseket építtetett, a
               manővereihez az kellett, hogy minden nagyarányú és megbízható látszatú legyen. Tehát
               itt maradt a félig kész telep, és itt maradt az építésznél is egy nagy adósság.</p>
				<p>Az öreg Szentkálnay azonban ízig-vérig kereskedő volt, s egy pillanat alatt
               elhatározta s meg is csinálta, részvénytársaságot alapított, hogy friss pénzt kapjon.
               Belevonta a várost, a főispánt, az alispánt, a nagybirtokosokat s a kisgazdáknak
               roppant tömegét. A vidék a legjobb kukoricatermő táj, s a kisgazdák a részvényeket
               kukoricában és sertésben fizették be. Ügyesen volt ez elgondolva, s a legügyesebb az
               volt, hogy a vejét, Boronkay Ferencet tette meg üzletvezető igazgatónak.</p>
				<p>Most lett aztán igazán nagyszabású az építkezés. Nagy igazgatósági épületet
               építettek, villanyt, vízvezetéket, tárolókat, magtárakat. Az építkezés hulladékából
               Boronkaynak villát a villanegyedben.</p>
				<p>Mielőtt azonban az üzem produkálni tudott volna valamit, a sertés ára lement, a
               kukorica ára meg felment.</p>
				<p>Erre beütött a krach.</p>
				<p>Hiába hajtotta be Szentkálnay a maga tanyáiról - kétezer holdas birtoka volt - az
               összes sertésállományt, s hiába vétette fel a leltárba kétszer is, mert volt, hogy
               éjjel kihajtották, nappal meg újra be a sertésfalkákat s a különbözetet az éppen
               járványos veszteséglistán számolták el, hiába emelte hát a követelését magasra,
               végeredményben rettenetes összeomlás lett a dologból.</p>
				<p>Ebben a stádiumban volt a Sertéstenyésztő ma, mikor Makróczy, aki az egésznek
                  diabolusa[15] volt, elvesztette a csatát, és Pistára
               maradt az új elgondolása az egész dolognak.</p>
				<p>Az volt a különös, hogy már hetek óta főügyész volt, de a Sertéstenyésztő-ügyek még
               mindig aludtak, s csak véletlenül s magánszorgalomból ismerte fel az egész ügyet és
               annak minden förtelmességét.</p>
				<p>Egyik ámulatból a másikba esett, ahogy a mérleghamisítás, a ravasz elszámolások, a
               könyvelési manipulációk labirintusába belenézett.</p>
				<p>Napokon keresztül számolt, egész könyvelővé képezte ki magát, otthon nem tudott
               aludni, éjjel felkelt s új meg új számításokat végzett. Még nem tudta, mit kell
               csinálni, de olyan szenvedéllyel tanulta az ügyeket, mint ahogy a vadász a vad
               nyomait kutatja, a járásokat, csapásokat, hogy hogyan lehet megcsípni a rókát, a
               menyétet, a nagy vadakat, a vaddisznót, a medvét, mert minden állatnak megvan a maga
               útja, s minden tolvajnak rendszere van, amelyet fel lehet ismerni, s pontosan el
               lehet igazodni rajta.</p>
				<p>Egy délelőtt hívatja a polgármester, s közli vele, hogy az éjjeli vonattal fel kell
               utaznia, Budapestre, a miniszter másnap reggel kilenc órakor fogadja.</p>
				<p>Nagy fordulat volt az életében. Ő fogja képviselni a várost a miniszter előtt.</p>
				<p>A polgármester részletesen és pontonként kidolgozta vele, mit kell megmondania, mit
               kell megsejtetnie, a cél az volt, hogy a minisztert a nagy városi kölcsön
               szükségességéről meg kell győzni.</p>
				<p>- Hát pajtikám, kellemesen fogsz utazni, mert az alispán úr is utazik az éjjeli
               vonattal, s vele mégy. Legalább a vasúti kocsiról nem kell gondoskodni.</p>
				<p>Pista izgalommal készült otthon az útra. Lina szintén izgalomban volt, mert előre
               tudta, hogy Pistának legelső dolga lesz Pesten a testvéreit felkeresni.</p>
				<p>Erről nemigen beszéltek. Ha a miniszterhez már kilenckor kell menni, akkor a tizenkét
               órás gyorssal már hazajöhet.</p>
				<p>- Majd egy hotelben megszállok - mondta Pista.</p>
				<p>Lina fanyarul vette ezt is, mert fölöslegesnek tartotta a hotelt. A vasúti kocsiban
               megmosdhat, átöltözhet. Igaz, hogy reggel ötkor ér be az éjjeli személyvonat, de hát
               nem olyan nagy dolog öttől nyolcig eltölteni az időt egy reggeli kávé mellett valami
               kávéházban. Mikor azonban látta, hogy az ura erre a diákos elintézésre nem sok kedvet
               mutat, beletörődött, hogy csinálja hát kedve szerint.</p>
				<p>A vonat háromnegyed tizenkettőkor indult. Addig fenn voltak, bár Lina szerette, ha
               korán feküsznek, mert kevesebb villany fogy.</p>
				<p>- Á, méltóságos uram, van szerencsém.</p>
				<p>- Szervusz Pistikám, szervusz - mondta Andris bácsi, kedélyesen szorongatva meg Pista
               kezét. - Hát együtt szenvedünk az éjjel a hazáért - tette hozzá nevetve.</p>
				<p>Az állomásfőnök személyesen jött udvarolni s jelenteni, hogy külön fülkét
               rezerváltatott, s csakugyan mikor beszállottak, már várta őket a kalauz, aki a
               zsúfolt vonaton, ahol a folyosók is tömve voltak, egy “Bérelt szakasz” jelzésű fülkét
               nyitott fel; bebocsátotta őket egy kétpamlagos fülkébe.</p>
				<p>Az alispán azonnal helyet foglalt a vonat irányában levő ülésen. Kipakolta éjjeli
               felszerelését, s kényelmesen lefeküdt.</p>
				<p>- Jó katona elhál a jeges mezőn is - mondta kedvesen. - Foglalj helyet, Pistikám, és
               aludj nyugodtan Budapestig. Ötórai alvás elég is egy huszonnégy órára, fene egye
               meg.</p>
				<p>Mikor elhelyezkedtek, Pista, aki még nem volt szokva ehhez a bérelt szakaszos
               utazáshoz, kicsit szorongva gondolt rá, hogy a folyosón emberek állanak. De nem ő a
               felelős. Neki nincs más dolga, mint hogy örüljön neki, hogy a hatalmasságoknál ez így
               megy.</p>
				<p>- Fantasztikus - mondta az alispán elalvás előtt -, hogy az élet hogy kibabrál az
               emberrel. Egész életemben utáltam a konyhai dolgokkal való foglalkozást. Erre a
               háborúban élelmiszer-biztosnak kellett lennem. Hosszú éveket azzal töltöttem, hogy
               számon kellett tartanom, hány mázsa liszt, hús, szalonna, kávé meg az ördög tudja, mi
               minden kell, hogy az mindig meglegyen. Otthon a feleségem sírt, hogy ez sincs, az
               sincs, én meg a vármegye minden háztartásáról kénytelen voltam gondoskodni s ez még
               ma is így megy.</p>
				<p>Nevetett, befordult és elaludt.</p>
				<p>Pista azonban nem tudott aludni, hosszú ideig mozdulatlanul feküdt, hogy vendéglátó
               házigazdájának az álmát ne zavarja. Hogy tudnak ezek élni, gondolta magában. Azért
               volt hát a megyében olyan rossz a közellátás az egész idő alatt, mert az alispán sose
               szeretett konyhai dolgokkal foglalkozni.</p>
				<p>No, arról szó sem lehetett, hogy a vasúti mosdóban végezze el a toalettet; az alispán
               felébredt, mielőtt a fővárosba beértek volna, s azt mondta:</p>
				<p>- De jó lesz egy fürdőt venni a hotelban. A Pannóniába szállunk, Pistikém?</p>
				<p>- Természetesen.</p>
				<p>Az alispán vitte be taxin, de a taxit ő fizette ki. Egyáltalán úgy alakult a helyzet,
               hogy neki útimarsallá kellett lennie, s ő gondoskodott az alispán csomagjáról, a
               hordárról, a hotelban az ellátásról. A fizetésről is.</p>
				<p>- Majd útiszámlába teszed - mondta könnyedén gondoskodva az alispán.</p>
				<p>De ő már nem feküdt le, hanem korán elment Menyhért öccséhez. Mit csináljon, kocsiban
               ment ki a külső Ferencvárosba hozzájuk.</p>
				<p>Menyhértet még álmában verte fel. Nagy örömmel fogadták. Jól megreggelizett, aztán
               gyalog mentek be a városba. Mindent elmesélt. Jólesett, hogy végre van valaki, aki
               előtt szíve szerint kibeszélhette magát. Szerette volna Adélkát is megkeresni, de
               Menyhért komolyan leintette. Adélka maga éppen olyan felelős azért, ami vele
               történik, mint az ura.</p>
				<p>Felkísérte őt a várba is, és egy kis cukrászdában ültek le, míg a miniszterhez
               mehet.</p>
				<p>- Heraklész a válaszúton - mondta Pista. - A mai napon talán eldől, meg tudom-e
               állani a helyemet, vagy elesem...</p>
				<p>- Miért esnél el? - szólt Menyus komolyan. - A miniszter éppen olyan kisember, mint
               akárki. Az, hogy valakinek véletlen megvan az összeköttetése, hogy éppen a kormányban
               foglaljon helyet, nem teszi őt providenciális államférfivá, éppen olyan kis számtiszt
               maradhat, amilyennek az Isten alapjában véve teremtette. Nem értenek ezek semmihez,
               s az a szerencse, mert így, ha okos ember kerül közéjük, lehet őket befolyásolni.</p>
				<p>- Menyunkám, hogy lehet azt elérni, hogy te lejöjj Zsarátnokra a múzeum
               igazgatójának? Ha mi ketten együtt volnánk, az én helyzetem mingyárt megszilárdulna,
               felszabadulnék, ha volna kivel megbeszélni a dolgokat.</p>
				<p>Elmondta, hogy az Alföldi Múzeum dolgát hogy elpuskázták már eddig is. A piactéren
               vannak még apró földszintes házak, azokat kellett volna kisajátítani, de a Boldogh
               kisasszonyok nem voltak hajlandók kimenni a megszokott kis otthonukból, s mivel a
               Boldoghok a legnagyobb családok közé tartoznak, a vezető elemek nem tartották
               illőnek, hogy megzavarják a két vénkisasszonyt, a főispánné környezetének tagjait, az
               idilli nyugalomban. Így el kell dugni a város legszebb épületét mellékzugba.</p>
				<p>- Nem baj az - mondta Menyhért -, még szebb lehet a csöndességben a Múzeum. Valami
               szigetet képezhet a sivár és poros városban.</p>
				<p>Milyen jólesett neki, hogy ilyen megnyugtató érvet kap ebben a kínos kérdésben. Ezzel
               operálni lehet.</p>
				<p>De azért a szíve elfogódott volt, mikor háromnegyed kilenckor elváltak egymástól, ő
               ment a miniszterhez, aki ilyen korai audienciára rendelte be őt. Menyhért meg a
               hivatalába. A miniszter már bent volt, azonban egész tizenegyig kellett várni rá,
               mert előbb a napi referenciákat fogadta, aztán mikor már rá került volna a sor,
               hirtelen bement a Házba s neki utána kellett menni, hogy ott csípje el.</p>
				<p>Kedvetlen egy viharos nap volt. Egész nap a minisztert hajszolta, most ide küldték,
               majd oda, míg végre délután hat órakor sikerült a minisztériumban mégis a színe elé
               kerülni.</p>
				<p>Már annyira kimerült volt, hogy mikor a kilencórai gyorshoz kiért - az alispán is
               hasonló tortúrákon ment át, s szintén most utazott haza; nevettek egymáson, hogy ezen
               a bolond Pesten mindenkinek ugyanaz a sorsa.</p>
				<p>A vonat megint tömve volt, és mégis ott volt a “Bérelt szakasz”. Annyi volt csak,
               hogy együléses fél fülke volt.</p>
				<p>Ebben a kivételes fülkében, ahol úgy ültek egymás mellett, mintha az életben csak ők
               ketten volnának, akik bátran és szabadon lebegnek az élet felett, ő meg az alispán:
               uraknak, úriembereknek érezték magukat. Az alispán, úgy látszik, ivott is egy
               kicsit, mert sose látta ilyen elevennek és közlékenynek.</p>
				<p>- Hol beszéltél a miniszterrel? - kérdezte az alispán.</p>
				<p>- Az nagyon furcsa volt, előbb a minisztériumban vártam rá, akkor átvittek a
               parlamentbe - míg a miniszter bent volt, hallgattam is az ülést - aztán megint
               vissza kellett menni a hivatalba, mert mire körülnéztünk, a miniszter sehol se
               volt.</p>
				<p>- Bent voltál a Házban?</p>
				<p>- Igen, méltóságos uram.</p>
				<p>- Legalább voltak?</p>
				<p>Az alispán nevetett.</p>
				<p>- Nem merem megmondani, méltóságos uram, a Házban megszámláltam az embereket, mikor a
               kegyelmes úr beszélt, összesen tizenheten voltak.</p>
				<p>Összenéztek és nevettek.</p>
				<p>- Nem is tudom pontosan, hány képviselő van.</p>
				<p>- Kétszáznegyvennégy, a kétszáznegyvenötödik most van választás alatt, hogy meghalt
               Unghy.</p>
				<p>- Tehát akkor hiányoztak kétszázhuszonheten. Bent volt tizenhét, kint
               kétszázhuszonhét.</p>
				<p>Újra nevettek.</p>
				<p>- A parlament az ma nem munkahely. Mi dolgozunk, nem a parlament. A közigazgatáson
               van ma minden súly - mondta az alispán.</p>
				<p>- De mikor a miniszter beszélt, még azok is kimentek. Volt úgy, hogy heten voltak
               bent a teremben.</p>
				<p>- Most már minden képviselő inkább a kerülete után néz. Most már biztos, hogy a
               nyáron meglesznek a választások, hát az érdekeit védi.</p>
				<p>- Tavaly voltam bent, akkor sem voltak jelen huszonháromnál többen.</p>
				<p>- A képviselőnek nem a Házban van ma dolga, hanem a kijárásoknál. El nem tudod
               képzelni, hogy mennyit kell lótnia-futnia. A kerület minden ügyes-bajos embere csak a
               képviselőre számít. Mindent tőle kér, tőle vár. Minden képviselőnek tele van a zsebe
               elintézendő dolgokkal. Hanem a fene egye meg, az igaz, hogy más nem tud elintézni
               semmit, csak a képviselő. Mindenüvé bemehet, és mindenki fél tőle. Az a sok ügyvéd,
               az itt él máma. Meg a mérnökök, ennek a kettőnek valóságos aranybánya a képviselőség.
               Meg a pénzintézeti embereknek meg a vállalatok vezetőinek. A földbirtokosoknak sem
               rossz, mert olyan dolgokat tudnak megszerezni, amihez a közönséges ember nem jut
               hozzá.</p>
				<p>- No de, méltóságos uram, nem az ország érdekében van a Ház?</p>
				<p>- A kormány dolgozik. Mindent készen kap a Ház, csak meg kell szavazni.</p>
				<p>- Bizony az nagy munka lehet - mondta ő kissé álnokul és kissé megalázkodva. Nem mert
               ellenzéki szót mondani, inkább hallgatott. Félt, hogy az alispánnak rossz véleménye
               ne támadjon felőle...</p>
				<p>Az alispán ásított és unottan mondta:</p>
				<p>- Na és hányan voltak az ellenzéken?</p>
				<p>- Hárman-négyen.</p>
				<p>- Na látod, ellenzék sincs.</p>
				<p>Legyintett.</p>
				<p>Ő azonban a parlamentben újságírók közt ült, akik alaposan belegázoltak a
               jóvéleményébe. Ha, valaki felszólalt, mindjárt kommentálták. “Ez kilépett az Egységes
               Pártból, mert már tudja, hogy el van ejtve, hát így akar magának kifelé népszerűséget
               csinálni. Most megy ellenzékbe...” “Ez az ellenzéki padokról tart kormánydicsérő
               beszédet, hogy megmentse a kerületét. Hátha nem állítanak ellenjelöltet.” “Ez azért
               van úgy felháborodva, mert valami üzletet az ő körében nála nélkül intéztek el, s ő
               nem keresett rajta.” “Ez azért támadja a főherceget, mert az ő kerületében már
               bejelentette, hogy fellép.”</p>
				<p>Az alispánnak nem volt kedve ezekről a dolgokról beszélni, ő pedig hallgatott, pedig
               viszketett a nyelve, hogy kimondja, amiket mondani szeretett volna.</p>
				<p>De nem szólt, s megvetően mosolygott önmagán emiatt. De hát, hogy szóljon? Az
               állásával játszik.</p>
				<p>Kezdte megérteni, hogy lehet az, hogy az egész ország meg van véve.</p>
				<p>Mindenki függ valami szálon s valami módon a kormánytól. Ő, mint városi főügyész
               annyira szolgája a kormánynak, hogy egy szabad gondolata nem lehet. De csak erősödjön
               meg... De hogy lehet megerősödni?... Csak két módon: anyagi függetlenség és
               társadalmi függetlenség. Ha meglesz a háza, s lesz elég pénze...</p>
				<p>Az alispán a zsebkendőjét ráterítette a plüsstámlára, s a fejét ráhajtotta és
               szunyókálni kezdett.</p>
				<p>Ő is megpróbált aludni, de nem tudott. A gondolatok, mint a méhkas zúgtak benne.</p>
				<p>Még azt is kár volt szóba hozni, hogy a Házban volt, és hogy kritikája van arról,
               amit látott. Olyan könnyen kerül az ember gyanúba. Semmi köze hozzá. Ha sem a
               kormánypárt, sem az ellenzék nem törődik vele, mért búsuljon ő?...</p>
				<p>Nagy az ország, s neki csak a maga városa a világa. Mintha nem is az országba
               tartozna ez a város, ez annyira saját életét éli, és annyira szűkkörű. Olvasni kezdte
               az újságot, halkan, hogy ne zörögjön, és egy vidéki polgármester nevét találta meg,
               akit a főispán azonnali hatállyal felfüggesztett. Végigolvasta a vádpontokat.
               Valamennyi anyagi természetű dolog; a város kertgazdaságvételénél a polgármester
               szabálytalanul járt el... Az óvoda építkezésénél szintén szabálytalanul járt el... A
               polgármesteri lakás számára való telekvásárlásnál szabálytalanul járt el... A hatodik
               vádpont szerint a városi alkalmazottakat a saját háztartásában foglalkoztatta...
               Idegeneknek engedte át használatra a város tulajdonát képező autót... Egyes
               szerződéses városi vállalkozók járandóságainak kifizetésénél kevesebb illetéket
               vontak le, s így az államot károsodás érte... A város részére felhatalmazás nélkül
               vásárolt egy sokszorosító gépet... Szabálytalanságokat követett el a külföldi
               kölcsönök terhére történt építkezéseknél... És végre a legsúlyosabb vádpont, hogy a
               parcellázásoknál meg nem engedett anyagi előnyökhöz jutott...</p>
				<p>Megdöbbenve olvasta újra s újra a vádpontokat. Egy sincs köztük olyan, ami náluk is
               elő ne fordult volna, és egy sincs, aminek bűnügyi következménye lehetne... Fel
               fogják menteni, gondolta magában. Hajsza.</p>
				<p>Így fel lehetne függeszteni akármelyik polgármestert, mert ez mind bizonyíthatatlan
               vád... Pletyka...</p>
				<p>Úgy érezte e pillanatban magát, mint a vad, aki még szabadon cserkel a mezőségben, de
               már valahol készítik a fegyvert reá.</p>
				<p>Olyan ez az élet, mint valami dzsungel. Vadak élnek benne, s marcangolják egymást, és
               felfalják, akit lehet.</p>
				<p>Itt senki sem ért alapjában semmihez. Itt az a baj, hogy mindenki olyan helyen áll,
               ahová nem készült. S aki ért valamihez, az sehol sincs. Egy volt osztálytársa volt az
               az újságíró, aki a parlamentben felvilágosításokkal látta el. Az mindent tud, és ma
               is csak politikai riporter a deresedő fejével. Ez magyarázta meg többek közt, hogy
               külföldön ahhoz, hogy valaki képviselő legyen, valóságos életiskolát kell kijárni.
               Kezdődik az arravalók kiválogatódása az agitációs iskolákban, ahol megtanulnak
               beszélni s megtanulják a politikához szükséges tudományokat. Mert ma az
               államkormányzás valóságos tudomány. Ezek a fiatal emberek lesznek a szövetkezeti és
               párttitkárok, gyűléseket szerveznek, vezetnek, és hosszú idő kell, míg beletanulnak
               az emberekkel való bánásba. Ebben a munkában közben az állam egész élete megnyílik
               előtte. Megismerik az embereket, akik vezető szerepet töltenek be a parlamenti
               munkában s biztos ítéletük van arról, kire mit lehet bízni, kinek mi a véleménye, ki
               milyen szerepre jogosult az államban... Ott a képviselőség a legmagasabb diploma
               egyúttal, amit hosszú szívós munka árán lehet csak megszerezni. Ezzel szemben
               Magyarországon még nem volt választás. Itt minden képviselő társadalmi érdemei,
               kormányszolgálatai jutalmául kapja a képviselőséget. A megbízhatóság, nem a
               hozzáértés a fontos. A rokoni kapcsolat a legbiztosabb ismérve a megbízhatóságnak. S
               minél kevésbé ért valaki magához a politikai tudományokhoz, annál megbízhatóbb. Itt
               szavazógépek kellenek. Itt az állampolgároknak sohasem volt joguk. Itt valamikor
               láncon kísérték szavazni a polgárokat. Nemcsak ma üres a képviselőház tanácskozása,
               üres volt az akkor is, mikor még teátrális parlamenti ülések voltak és zsúfolt Ház
               hallgatta a nagy vezérszónokokat. Akkor sem volt ellenzék. Kormányképes ellenzék csak
               pillanatonként állott elő, ha megtörtént, hogy egy koalíció, vagy egy teljes ellenzék
               kormányra jutott, az nem jelentett semmi fordulatot, mert újra csak a hozzá nem értők
               kerültek felszínre, akik nem hoztak nemzeti és állami új levegőt, hanem folytatták
               ugyanazon az úton a dolgokat, ahol a régi kormánypárt abbahagyta...</p>
				<p>Hol lesz hát fordulat ennek a nemzetnek az életében?</p>
				<p>Az újságíró arról beszélt, hogy ma már kezd az ifjúság foglalkozni a dolgokkal s ha
               ez az ifjúság kormányképes lesz, ez már fog tudni valamit csinálni... De hol van az
               még?</p>
				<p>Ma, azt mondja, olyan világpolitikai áramlatok uralkodnak, hogy egy nemzetközi döntés
               úgy elsöpri a gazdasági erőket vagy olyan vonalba állítja, hogy egy kis országnak a
               belső kormányzata valóban annyi sincs, mint a városok belkormányzatának a
               fontossága az ország politikájában. Mindegy, hogy a képviselőház mit határoz és mit
               dönt, a nemzetközi szerződések szabják meg az élet ütemét... A parlamentarizmus
               elvesztette a cselekvőképességét, helyi tünet. Akkor pedig valóban nem lehet egyebet
               tenni, csak annak a néhány embernek engedni át a teret, aki ott áll a kormány élén és
               ide vagy oda köti a nemzet sajkáját. A nagy vontató hajók majd elviszik valamerre az
               országot.</p>
				<p>Félig lehunyt pillái alól nézte az alispán arcát. Csodálkozva látta, hogy ez egy
               tipikus gazdaarc. A sok vadászat, a sok szabad levegőn gyaloglás érdessé és apró
               vérerekkel átfutottá tette a bőrét... Olvasott ez az ember valaha valami könyvet?...
               Van véleménye az irodalomról? A tudományról? Mit tud ez a szellem újabb fejlődéséről?
               Semmit.</p>
				<p>Ez csak egy élő ember, aki a maga szűk ügyei iránt érdeklődik. Aki nem lát tovább a
               megye határán, és még ott sem tud semmit megfontolni és jól elintézni. Van valami
               bürokratikus séma, amely szerint kell végezni a dolgokat, de hogy jusson neki eszébe,
               például olyan magasabb szempont, hogy azt a harmincezer munkást, aki a megyében munka
               nélkül van, munkához jutassa... Harmincezer ember, földmunkás, a legremekebb
               munkásanyag... Fel lehetne harmincezer emberrel építeni az országot. Utakat,
               házakat, iskolákat, múzeumokat. Csak kellene valaki, aki munkába tudja állítani a
               harmincezer munkást. Egy akarat, egy erő, aki egy cél felé tör. Újra lehetne
               berendezni az egész országot csak ezzel a harmincezer munkással. Feláshatja a pilisi
               karsztokat, és tervszerűen beültetheti erdőkkel, felszánthatja a Hortobágyot, s
               termővé változtathatja a szikes területeket. Megtízszerezheti az országot anélkül,
               hogy kilépne a határokon. Mélységbe gazdagíthatja fel a hazát, és paradicsomkertet
               építhet a szomorúság és terméketlenség e síkjain. De hol van az az ember, aki elég
               erős lehet arra, hogy kézbe vegye ennek a nemzetnek a sorsát. Akiben valóban nemzeti
               érzés és nemzeti akarat éljen... A harmincezer munkás otthon hever a gyatra házakban,
               ott töltik az egész nagy telet, ülnek a subájukban a fűtetlen lakásban, és szíjják a
               rossz csempészett dohányt vagy falevelet... Se földjük, se állatuk, se háziiparuk.
               Ahol van, ott is hiába dolgoznak. Hol van ennek az alispánnak olyan ötlete, hogy
               ügynöke legyen annak a háziiparnak, amit a megyéje szegénysége mégis elvégez. Nem is
               tud róla. Nem akar tudni. Csak amikor itt a nagy nehéz tavasz, mikor már elfogyott a
               vetőmag és minden falat kenyér, s mikor már semmi se ment meg a tömeglázadástól,
               olyankor gondolnak valami ínségakcióra; hozatnak ötszáz vagon burgonyát, hogy azt
               hat-hét fillérjével kiosszák a nép közt, mert ha még ez sincs, akkor a vereskakas
               következik...</p>
				<p>Nyugtalanul forgott, s szerette volna, ha neki sem jutnának eszébe ilyen dolgok. Mért
               nem tud ő szintén olyan hízó és kövér lenni, aki nyugodtan alszik, mikor a ház túlsó
               vége ég, és azt mondja: talán nem terjed odáig a tűzvész.</p>
				<p>Talán neki is az a baja, hogy egy kis bort ivott.</p>
				<p>Vagy attól a méregtől bomlott meg a feje, amit a régi barát csepegtetett belé?...</p>
				<p>- Ha egy parlamenti tudósító nálunk fellép képviselőjelöltnek - mondta az újságíró -,
               biztos, hogy azonnal egy ismeretlen földbirtokost állítanak szembe vele.</p>
				<p>Ebben minden benne van. A keserűség, az irigység és az igazság. Egy ismeretlen
               földbirtokos ismeretlen az újságíró előtt, de nem ismeretlen a kerületben. Ott jól
               tudják, ki az az ismeretlen földbirtokos. Mondjuk, van neki kétezer holdja. Kétezer
               holdon annyi ember van lekötve. Elkezdve a megye uraitól, akik vadásznak egy balekra,
               aki közülök vállalja a választás vesszőfutását. Vállalja a rengeteg költséget,
               amivel úgy megterheli a birtokát, hogy aztán az életben alig tudja valaha
               letörleszteni... És vállalja, hogy el fogja hanyagolni a gazdálkodását...
               Elidegenedik a családjától, mert kiszakítva a megszokott életből, nagyobb luxussal és
               szabadabb erkölcsökkel él... Többet kell nyilvános helyeken vacsoráznia, és a könnyű
               szerelmi lehetőségek megfertőzik a gondolkodását... S mire a ciklus lejár, ott áll
               megkopasztva...</p>
				<p>Mit ér ezzel szemben az a lehetőség, hogy ezt-azt kijárhat. Először is nem ért hozzá.
               Nem is tudja, mit kellene saját magának kitaposnia. Hiszen sohase volt jó gazda,
               mindig csak magyar úr volt, aki arra volt büszke, hogy senkinek sem szolgája... Mire
               megtanulná a maga kárán, akkorára többet vesztett, mint amennyit nyerhetett... El van
               adva a birtoka... Ma már ötszáz pengő a teher holdanként mindenkinél. És ötszáz pengő
               kétszer annyi, mint amennyiért el lehet adni a földet.</p>
				<p>De a hitelező, a Takarék, a bank se tehet semmit. Próbáljon árverezni. Ki veszi
               meg?... Ha harminc birtokos összeáll, hogy nem fizet kamatot - a vidéki városok
               minden bankja felfordul.</p>
				<p>Akkor mit tehetnek itt az emberek?</p>
				<p>A parlamentben látta egy barátját. Odahaza mintagazda volt, az állatai mind
               törzskönyvezve vannak. A földjei rendben. Azt lehetett rá mondani, hogy ha nem száz
               százalékig is, de nyolcvan százalékig jó gazda. Mikor a szomszéd birtokosok negyven
               vagy harminc, ha nem tíz százalékra becsülhetők. A népet véve az egy százalékosnak,
               mert a nép nem tud gazdálkodni. Mitől tudjon. Nem tanulta, és ki van szolgáltatva a
               kapzsi üzletelek. A nyáron iskolalátogatási körúton volt, aratás után. Mindenfelé
               látott learatatlan földeket, amit otthagytak, mert nem hozta meg egy hold a negyven
               kiló aratórészt. Ennek a birtoka akkor is magasabb termést hozott az országos
               átlagnál... S most egy hirtelen haláleset után behozták a Házba. A bank hozta be,
               amelynél kétszáznegyvenezer pengővel tartozik. Hatszáz holdért. Egyetlen remény, hogy
               mint képviselő segít magán.</p>
				<p>És most mi lesz vele? Itt ül. Még fiatal képviselő, hát kötelességének tartja, hogy
               bent üljön a Házban és hallgassa a szalmacséplést. Otthon ő volt az, aki a
               legkorábban kelt, ő volt az, aki minden malacra vigyázott, és minden adagolásnál ott
               volt a teheneknél. Most csinálják az emberei, amit akarnak. Ha soká lesz képviselő,
               úgy fog járni, mint a többi. Lehetetlen, hogy a gazdaságának kárára ne legyen az ő
               képviselőházi hallgatása. Hiszen nem tud beszélni. Gyakorlati ember, aki a
               szívósságának és gazdaszorgalmának köszönheti, hogy ebben az elmúlt évben nem merült
               bele, mint a többi, az új adósságok mocsarába. Neki még hozott a föld húsz pengőt
               holdanként, míg a többi nagybirtokos mind ráfizetett. Minél nagyobb volt a birtoka,
               annál többet. Most ő is elindult ezen az úton, mert senki se merte vállalni már a
               képviselőséget. Hiszen a legszerényebb választás belekerül húszezer pengőbe. Ki dob
               ki ennyi pénzt egy csonka időszakra? Még akkor pedig nem is tudták, hogy három-négy
               hónap múlva új választás lesz. Újabb húszezer pengő?</p>
				<p>De még ha azt remélhetné, hogy az országnak hasznára tud lenni. Valaha azt mondták,
               aki jó gazda magának, az bizonyára jó gazda lesz az országnak is.</p>
				<p>De hisz ez egészen más dolog. Honnan tudja azt egy gazda, hogy mi kell az országnak?
               Honnan legyen csak egy ideája is az ország gazdaságára vonatkozólag. De még ha volna,
               akkor sem tehet semmit. Ott fog szavazni a nagy tömegben. A kormánynak egy
               szavazattal többje lesz, ez az egész. Hiszen mihelyt ellentmond, azonnal ellenzékbe
               kell mennie, s ellenzékbe hogy menjen a nagybirtokos? S még ha menne is, akkor sem
               tehet semmit, mert az ellenzék olyan törpe, hogy soha semmi kormányjavaslatot meg nem
               buktathat. Kétszáznegyvenötből huszonöten vannak ellenzéken.</p>
				<p>Nincsen tehát más, mint beletörődni a megváltoztathatatlanba.</p>
				<p>Az ország szekere megy, megy. Nem is szekér ez ma, hanem autó. Teherautó. Valaki ott
               ül a volánnál, s az autó arra megy, ahova ő viszi...</p>
				<p>Megy, ha megy. De minek menjen? Áll a garázsban. A sofőr pedig ül a bárban? Vagy
               elmegy vadászni? Mindegy.</p>
				<p>Nagyon hosszú egy ilyen út, míg az alispán olyan jóízűen alszik, hogy a szája
               megnyílik, és lassan horkolni is kezd.</p>
				<p>Hát ő nem tehet semmit, az bizonyos.</p>
				<p>Neki csak egy kötelessége van, anyagilag minél hamarabb biztosítani a sorsát. Rajta
               nagy teher van, feleség, két gyerek.</p>
				<p>Egy pillanatot sem tud aludni. Az alispánt csodálta, milyen jóízűen pihen. Mint egy
               gyermek, akinek nincs semmi gondja, baja, nem háborgatják ambíciók, az élete rendben
               van egész életén át. Már születése óta gazdagon és nyugodtan él, mintha valami külön
               védőangyal vigyázna rá. Bizony csak ezeknek való az a látszólag nagy felelősségű
               hivatal, amit ma is betölt. Úr.</p>
				<p>- No, Pistikám, mindjárt otthon leszünk - mondta az alispán, felült, nagyot,
               egészségeset ásított, nyújtózott.</p>
				<p>Mint egy oroszlán. Az oroszlán sincs tudatában annak, hogy ő az állatok királya.
               Éppen olyan állat, mint a többi, csak az alakja más, az ereje, a hangja és az
               étvágya.</p>
				<p>- Még van annyi idő - gyerünk az étkezőbe.</p>
				<p>Átmentek az étkezőkocsiba.</p>
				<p>Már csak kevesen voltak a kocsiban. A vacsorának vége volt. Külföldiek ültek egy kis
               asztal mellett, és csöndesen, valami ismeretlen nyelven beszélgettek.</p>
				<p>Az alispán egy sültet rendelt, ő két tojásból rántottát.</p>
				<p>- No, igyunk meg egy kis bort.</p>
				<p>S egy jó palackot nyittatott az alispán.</p>
				<p>- Az öcsémmel beszéltem most Pesten - mondta ő hirtelen -, a Nemzeti Múzeumban
               igazgató-őr. Azt mondja, hogy az nem baj, hogy a Múzeum mellékutcára került, még
               bizonyos muzeális jellege is van így. De az a szükséges, hogy a Múzeum programja
               minél előbb ki legyen dolgozva.</p>
				<p>- Igazán? Az öcséd muzeális ember?</p>
				<p>- A legnagyobb szaktekintély ezen a téren.</p>
				<p>- Akkor őt kellene megnyerni, hogy jöjjön le és vállalja a múzeumunk dolgát.</p>
				<p>- Csakhogy itt fait accompli[16] van. Úgy tudom, oda van
               ígérve az igazgatói állás.</p>
				<p>- Kinek?</p>
				<p>- A Makróczy sógorának.</p>
				<p>- Ugyan kérlek. Makróczynak kisebb gondja is nagyobb annál, mint hogy most a sógor
               dolga után szaladjon. Örül, hogy a maga bőrét meg tudja menteni. Nagyon benne van a
               csávában, s ha a jóakaratodat meg tudja nyerni ezzel, eszébe sem fog jutni, hogy
               akadékoskodjék. Az a sertéshizlaló, tudod, az nagyon tisztázatlan.</p>
				<p>Fantasztikusnak tűnt fel előtte, hogy itt a pillanat, mikor Makróczy az ő elnézésére
               számít. Óvakodott azonban, hogy elárulja magát. Első gondolata az volt ugyanis, hogy
               Makróczynak semleges álláspontot kell ígérnie, s aztán ki tehet róla, ha a dolgok
               fordulata mást parancsol.</p>
				<p>Ennyi ravaszságot meg kell engednie, ha el akarja érni, amit akar.</p>
				<p>- Szóval én azt mondom, hogy az öcséd azonnal adja be a folyamodványát, akkor ezen el
               lehet indulni.</p>
				<p>Nevetett s úgy nézett rá, mint aki be akarja ugratni őt valamibe. Milyen ügyesen
               tudják csinálni. Ő tudta már, hogy az alispán is nagyon érdekelve van a
               Sertéstenyésztőben, s ha ez menekül, neki is jó.</p>
				<p>Hogy nem szólt, az alispán mondta:</p>
				<p>- Különben is a Makróczy unokaöccse vagy sógora, vagy mije, nem is szakember, azon
               felül egy beteg ember, aki nem munkaerő.</p>
				<p>- Aha.</p>
				<p>- Különben is alapjában véve kinevezés dolga. A polgármester nagyon szeret, a
               napokban is mondta, hogy igen meg van elégedve veled.</p>
				<p>- Igazán?</p>
				<p>- Persze. Nagyon szeret.</p>
				<p>- Szeret? Mi ez a szeretet?</p>
				<p>- Tegnap is ő maga telefonált, hogy utazzunk együtt, és nagyon kedves volt tőle, mert
               igen örülök ennek a kis együttes utazásnak, nagyon kedves vagy, nagyon kedves.</p>
				<p>És rátette a kezét az ő kezére.</p>
				<p>Nem állhatta meg, hogy meg ne figyelje önmagán, hogy a szíve dagad. Ez csakugyan
               nagyon jó volt, ez a vasúti együttlét. Úgy összeszoktak és szinte egymásra találtak.
               Ezt hogy lehetett volna elérni másképp?</p>
				<p>Váratlan ajándék.</p>
				<p>Intett a fizetőpincérnek, mert már Zsarátnok közeledett, kérte az egész számlát és
               kifizette.</p>
				<p>- Mi az, te mindenütt csak fizetsz? - mondta nevetve az alispán.</p>
				<p>Több szót nem vesztegetett rá. Felállottak s visszamentek a szakaszukba.
               Előkészítették a poggyászt. Ahogy a vonat befutott, Pista leeresztette az ablakot, s
               hordár után kiáltott.</p>
				<p>- Taxira - adta ki az utasítást.</p>
				<p>- No persze - mondta az alispán -, engemet vár a kocsi, majd én hazaviszlek.</p>
				<p>Beültek a nagy autóba, a vármegye huszárja ült a sofőr mellett.</p>
				<p>A kocsiban még csak azt mondta az alispán:</p>
				<p>- Holnap beszélek a polgármesterrel. No szervusz, szervusz.</p>
				<p>- Kézcsókom a méltóságos asszonynak - mondta Pista, s előzékenyen kiugrott a
               kocsiból, mert úgy állott meg a vármegyeház előtt, hogy rajta keresztül kellett volna
               kiszállni az alispánnak, ő tehát kiszállt, és kisegítette az idősebb urat.</p>
				<p>- Vigye haza a nagyságos főügyész urat - mondta a sofőrnek az alispán, azzal még
               egyszer intett, és ő visszaült.</p>
				<p>- Tudja, hol lakom?</p>
				<p>- Hogyne, nagyságos uram - mondta a sofőr, s ez jólesett neki, hogy a vármegyei sofőr
               már tudja az ő lakását.</p>
				<p>Mikor a nagy autó a kis utcában megállott, ő már jelentékeny borravalót készített ki
               a sofőrnek, aki nagy meghajlással vette át a pénzt.</p>
			</div>
			<div type="chapter">
				<head>16.</head>
				<p>Még ébren voltak. Lina várt, s a gyerekek csak nehezen feküdtek le. Kati néni zavarta
               a gondolataiban, mert a néni nem akarta elhinni, hogy nem kötelessége szakadatlanul
               mesélni.</p>
				<p>Mikor az autóbúgást meghallotta Lina, azért örült meg főként, hogy Kati néni végre
               elhallgat.</p>
				<p>Kinézett az ablakon, aztán kiszaladt kaput nyitni. A lány is ébren volt ugyan, nem
               engedte lefeküdni, minek aludjon a dög, mikor az uraknak még szükségük van rá. De
               azért kendőt kapott magára, s ő ment ki azzal a gondolattal, hogy mire
               feltápászkodik, akkorra ő már ki is nyit.</p>
				<p>- Jaj, maga jön ki ebbe a rossz időbe - mondta Pista s megölelte Linát.</p>
				<p>Így, ölelkezve jöttek be a házba. A cseléd álmosan meresztgette a szemét, s becsukta
               utánuk az ajtót, ahogy bejöttek.</p>
				<p>- Hozd be a vacsorát - mondta neki Lina. - De el ne törj valamit.</p>
				<p>- Barátom - szólt Pista büszkén -, miniszterrel kezeltem. Kati néni itt van még?</p>
				<p>- Az itt. Az itt akar kitelelni.</p>
				<p>- Ó Pistám - ujjongott Kati néni, s felállott a varrása közül. - Éhes vagy?</p>
				<p>- Már hozzák a vacsorát.</p>
				<p>A Kati néni jelenléte zavarta őket. Pista nem mondhatott semmit előtte, amit
               szeretett volna mondani, ezért az utazás részleteiről beszélt, hogy az alispánnal
               ment, megyei autó hozta ide is, hogy kényelmesen aludt a múlt éjjel; hogy nem
               szállott hotelba, csak éppen az időt töltötte el, azután elment Menyhértékhez s vele
               volt, míg a miniszterhez nem kellett menni. S más efféléket.</p>
				<p>- Mit varr, Kati néni? - szólt hirtelen Lina. Míg odakint volt, az isten tudja
               honnan, valami rongyos gyermekinget húzott elő, s most azon szorgoskodott.</p>
				<p>- Dógozok, fódozok, takarékoskodok - mondta Kati néni -, így kell azt, akkor jön ki
               kevésből a család.</p>
				<p>- Ó az Isten áldja meg, ne teregesse már ki legalább, még azt hiszi az uram, hogy
               ilyenbe járnak a gyerekei. Porrongynak való ez már csak.</p>
				<p>- Gondoltam, segítek, gyerekem.</p>
				<p>- Jaj, menjen már, feküdjön le, nem kell olyan nagyon fáradni a néninek.</p>
				<p>- Holnap én fogok főzni, majd olyat főzök, mint az édesanyja szokott főzni a
               lelkemnek, hadd egyen egyszer egy jó falatot.</p>
				<p>- Eszik az hálistennek - mondta ingerült nevetéssel Lina -, csak a néni menjen,
               pihenjen le.</p>
				<p>Valósággal kituszkolta a nénit a szobából a pici cselédszobába, amit sose kap meg a
               cseléd, akinek a konyhában is jó. Pista hozzáfogott megenni az elszáradt
               hússzeleteket.</p>
				<p>- Nem tudtam, hogy egyáltalán jössz-e. Mér nem jöttél a déli vonattal?</p>
				<p>- Nem lehetett, délután hatig kellett a minisztert lesni, csak akkor jutottam be
               hozzá. Szerencsére Andris bácsi is csak a kilencessel jött haza.</p>
				<p>- Milyen Andris bácsi?</p>
				<p>- Az alispán.</p>
				<p>- Ja. Már azt hittem, valami rokon.</p>
				<p>Mikor lefeküdtek, Lina azt kérdi:</p>
				<p>- Adélék mit csinálnak?</p>
				<p>- Nem voltam náluk. Menyhért azt mondta, ne menjek.</p>
				<p>Ezt azért tette hozzá, hogy Menyhértet kedvesebbé tegye a felesége előtt.</p>
				<p>Mikor elnyújtózott az ágyban, arra gondolt: Csak ez a Lina volna egy kicsit magasabb
               koncepciójú... milyen kár, hogy belefúl az örökös főzéseibe, mosogatásaiba. Ez jó
               volt, míg szegények voltak, de most már ideje lenne, hogy kiszabaduljon belőle. Nem
               lehet vele semmit igazán megbeszélni, s ez mind azért van, mert egész lelkét
               lefoglalja a rokonaival szemben való gyűlölködése.</p>
				<p>- Szólj rá a gyerekekre - mondta Lina, mikor lefeküdt. - Mióta ilyen nagy úr lett az
               apjukból, nem akarnak dolgozni. Ma este is meg kellett velük harcolni. Azt hiszik,
               most már fenékig tejföl. Szemtelen kölykök, ahogy megérezték, hogy egy kicsit több
               szabad, mingyárt visszaélnek vele. Mi lesz belőlük? Ezek is Kopjássok akarnak
               lenni?</p>
				<p>- A Kopjássokról nem lehet csak úgy általánosságban ítéletet mondani. Még Albert is
               karriert csinált. Nem találkoztam ugyan vele, de hallom, hogy tőzsdei diszponense a
               Budapesti Banknak. Ez pedig a bankszakmában nagy szó, ezt ő maga csinálta magának. A
               pénzzel nem lehet kukoricázni, ha valaki nem megbízható, ott egykettőre kitöri a
               nyakát.</p>
				<p>- Énnekem semmi közöm hozzá, én csak örülök, ha jól megy nekik, mert akkor nem látom
               őket. Kívánom, hogy éljenek és viruljanak, de inkább az a baj, hogy éppen máma jött a
               levele, és arra kér, hogy a zsarátnoki takaréknál helyezd el.</p>
				<p>Pista elhallgatott. Kellemetlen, hogy Linának mindig van ütőkártyája.</p>
				<p>Igyekezett hamar elaludni. Éjjel felébredt, s soká álmatlanul feküdt. Mi az ördögöt
               is csináljon hát a testvéreivel, valamennyit nem helyezheti el. Pedig nem volna
               rossz, ha Kardics bácsi Albertet akceptálná. Volna egy megbízható embere a
               Takaréknál.</p>
				<p>Reggel ment referálni a polgármesternek.</p>
				<p>- Á, szervusz, szervusz, pajtikám - fogadta a polgármester ragyogó arccal. - Na, mi
               újság?</p>
				<p>Mindenről beszélni kellett, minden legkisebb dologról. A miniszter mit mondott, mit
               beszélt, milyen hangsúllyal, melyik dobozból kínálta meg szivarral, a jobb oldali
               vagy a bal oldaliból. Hogy az íróasztal előtti székre ültette-e, vagy felállott s
               elment vele a kis garnitúrához, ami a szobájában áll. És aztán, hogy milyen színben
               van, s hogy nem hallott-e arról valamit, hogy a legutóbbi vadászaton feltörte a
               nyereg? Hogy ül a fotelben, most is olyan sokat izeg-mozog-e? Hogy a piros
               bársonyszéket meg tudja-e lovagolni.</p>
				<p>Pista nagyon vigyázott, hogy el ne árulja magát, hogy nincs hozzászokva, hogy ekkora
               nagyurakkal elfogulatlanul diskuráljon, mint kis állású ember, a legmagasabb
               kormányférfiakat különleges és kivételes lényeknek képzelte, s tényleg elfogult volt
               eleinte... Aztán eszébe villant, hogy a miniszter személyi titkára, akivel két teljes
               órát töltött egy szobában, míg várakozott, azt mondta, hogy valami punktumot, vagy
               mit használ a miniszter. Roller, roler, keresgélte a szavakat s hirtelen kibökte:</p>
				<p>- Most punktum rollert használ.</p>
				<p>- Háháhá - kacagott fel a polgármester harsányan, hogy összes porcelán foga az
               aranyfoglalattal együtt kivillant -, hát persze, nő a hasa. Nagyon jó - s
               megveregette a Pista hasát -, nagyon jó, hát ő is punktrollerre szorul már...
               Tényleg, az utóbbi időben bizony erősödik, pedig karcsú legény volt az mindig, nagy
               sportsman is. Szóval a punktrollernél tartunk. No, magának se árt az, kedvesem...</p>
				<p>De Pista csak azon pirult, hogy úgy mondta az előbb, hogy punktum roller s ezzel
               elárulta, hogy fogalma sincs róla, hogy ez a szer, úgy látszik, a hízás ellen való.
               De azt látta, hogy a polgármester meg van vele elégedve, és nagyra becsüli, hogy a
               főügyész mingyárt az első találkozásnál ilyen intim viszonyba került a miniszterrel,
               ha még ezt is elárulta neki.</p>
				<p>Csak most került szó a hivatalos dolgokról való referálásra. A polgármester arra
               gondolt, hogy hátha a miniszter azért volt ilyen bizalmas hangú a fiatal főügyésszel
               szemben, mert valamit készít elő. Jó volna, ha valamit akarna a várossal, mert így
               nála is mégiscsak könnyebben lehetne elérni egyet-mást.</p>
				<p>- Azt mondja, hogy nem ad pénzt, csak hasznos befektetésre. Mondtam neki, hogy
               kegyelmes uram, mi abban a szerencsés helyzetben vagyunk, hogy nincs Amerikának annyi
               pénze, amit mi hasznosan be ne tudnánk fektetni. Mert igaz ugyan, hogy a csatornázás
               nem hoz közvetlen kamatot, de lehet anélkül élni? Erre mondta, hogy igazad van,
               pajtikám, a punktrollerről se lehet azt mondani, hogy kamatot hoz, de meghozza a maga
               hasznát.</p>
				<p>- Há-há-há - kacagott a polgármester -, há-há-há - és kacagott.</p>
				<p>Most nyílt az ajtó, és minden bejelentés nélkül benyitott Kardics.</p>
				<p>- Szervusztok, hallom, hogy magatokban vagytok.</p>
				<p>- Gyere csak, gyere, pajtikám - szólt a polgármester, s nevetve kezet nyújtott
               Kardicsnak -, ez a Pistu, ez egy aranyember. Képzeld, a miniszter punktrollert
               használ.</p>
				<p>- Hahaha - kacagott Kardics is, mintha valami kitűnőt mondtak volna s nem tudott
               kijózanodni a nevetésből. - Hát a Cimbi grófné rászorítja.</p>
				<p>A két öregember úgy nevetgélt, mint két diák, és Pista percek alatt be volt avatva,
               hogy a miniszternek viszonya van Cimbi grófnéval, aki most “őt vette munkába”. Hogy a
               felesége kedvéért sohase tette volna meg, s a Cimbi grófné kedvéért bezzeg igen.</p>
				<p>Így telt el a délelőtt, ilyen kedves csevegésben.</p>
				<p>- Hát Tóth Bénit kinevezték járásbírónak.</p>
				<p>- Ne beszélj.</p>
				<p>- Lepényre.</p>
				<p>- Óriási... - Kardics megint csaknem úgy nevetett, mint a punktrolleren. - Nohát
               akkor rendben van - s Pistához fordult, mert teljes erővel ki kellett magából adni a
               mulatságos esetet: - Múlt télen annyit nyert a kártyán, hogy megvette a testvérei
               birtokát. Már az ősi birtokot, hatszáznegyven holdat, olyan áron, hogy muszáj volt
               odaadni, mert azt idegentől nem lehetett volna megkapni. No, de a szerencse forgandó,
               ahogy jött a pénz, úgy elment, s mire a búza kalászba szökött, már el kellett adja.
               Így a Sebesi Tóth család kiesett a megye virilistái közül. Vége Sebesen a
               Tóthoknak... Milyen jó időket töltöttem én ott fiatalkoromban. Ott volt Sebesi Tóth
               Áron bácsi, ott volt Micsky - fia a napokban könyörgött, hogy díjnoknak vegyem fel a
               Takarékhoz -, ott volt Balássy, Melegh... a Melegheknek talán még van is valami kis
               maradék darabjuk a birtokból... Szóval ez Melegh Ödön munkája... Nagyon helyes is,
               nem szabad elveszni hagyni a családokat, míg lehet rajtuk segíteni.</p>
				<p>- Ügyes dolog - mondta a polgármester.</p>
				<p>- Nagyon - kezdte újra a nevetést Kardics. - Nagyon ügyes. Most, amikor nincs állás,
               és egy minisztert a parlamentben támadnak meg, hogy a fiát joggyakornoknak kinevezte.
               A másik meg a Váltó Bank vezérének azt mondja: felveszem a fiad, ha te is állást adsz
               az én fiamnak... Mégis ez a Melegh Ödön, ez ma is valaki... Ki tudott neveztetni egy
               földit, mingyárt járásbírónak.</p>
				<p>A polgármester olyan édes elragadtatással nevetett, mintha valami remek édességet
               szopogatott volna.</p>
				<p>- Természetesen - szúrta bele csípősen, de nem ellenségesen - Béninek nincs is bírói
               vizsgája, csak ügyvédi, viszont gyakorlata az nincs.</p>
				<p>- Hacsak gyakorlatnak nem vesszük, hogy ügyvédekkel és bírákkal is szívesen
               kártyázott.</p>
				<p>Valami kajánság volt a szavaiban, s Pista úgy érezte, hogy még ezek a cinikus vének
               is amorálisnak tartják ezeket a közéleti panamákat. Ő is nevetett. Nevetett, mert
               félt elárulni, hogy milyen lehangolónak tartja ezt az egész jelenetet, s mindazt,
               amit hall, de nevetett azért is, hogy ezzel építse a saját terveit, az öccsei
               dolgát.</p>
				<p>Így telt el a délután, ilyen kedves csevegésben, Pista csodálkozva figyelte meg
               magán, hogy mennyire beleillik ebbe a kompániába. Nem is értette, hogy szedett fel
               annyi pletykát Pesten, de csak úgy áradt belőle. Az az újságíró látta el, s különös,
               mikor hallgatta ott a parlamentben, akkor dühös volt rá, ellenben most, mikor
               halványan átcsorgatta ezeknek a fülébe, ami megmaradt benne, most örül neki, s nem
               is tudja, mit csinálna, ha véletlenül nem találkozik egy ilyen pletykapermetező
               géppel.</p>
				<p>Végre mindhárman nagyot sóhajtottak, mint nagy ebéd után szokott az ember sóhajtani,
               hogy az ételt lejjebb gyűrje magában, s akkor Kardics fellélegzett:</p>
				<p>- No, most elviszem ezt a Pistát, kiviszem a villatelepre. Éppen meg vagyok híjva
               Feriékhez, ott lesz Andris is, együtt utazott evvel a Pistával, és mondta telefonon,
               hogy el van ragadtatva tőle, vigyem ki, hátha megtetszik neki a ház.</p>
				<p>Ezen megint nevettek, de Pista annyira izgalomba jött, hogy most azonnal találkozni
               fog Magdalénával, hogy nem is vette észre, hogy nevetnek, s hogy rajta nevetnek,
               mint a gyermeken, hogy “megtetszik esetleg a ház”... Mintha azt mondanák, hogy
               esetleg az éhségtől szédülőnek megtetszik egy kiválóan jól elkészített ebéd.</p>
				<p>Ő aztán áthozatta a kabátját a saját írószobájából, s megengedte, hogy Kardics
               valósággal karon ragadja s úgy cipelje le az autójához.</p>
				<p>Csak mikor beültek, akkor jutott eszébe:</p>
				<p>- A feleségemnek nem szólottam, úgy volt, hogy együtt nézzük meg.</p>
				<p>- Nem kell az asszonyoknak mindenbe beleszólani. Illetve sokkal jobb, ha az ember fel
               van készülve és referálhat nekik. Sőt a legjobb, ha az ember fait accompli elé
               állítja őket. Én soha nem kértem tanácsot a feleségemtől, csak közöltem vele...
               megleptem...</p>
				<p>Aj de jó dolog az autó. Hét perc alatt kinn voltak a fasorban. Ott állottak a ház
               előtt. Már ismerte a házat, már a szíve ismerte, s úgy el volt fogulva, mint valami
               diák.</p>
				<p>Becsöngettek. A kertész nyitott ajtót. Nem volt kulccsal zárva, csak tudni kellett a
               rugóját.</p>
				<p>Végigmentek a kavicsozott úton. Már sötét volt, nem lehetett látni semmit. Az utcai
               lámpák csak gyéren világítottak. Nem a főajtón mentek fel - Kardics ismerte a dürgést
               -, hanem megkerülték a házat, s a túlsó oldalon volt egy bástyaszerű bejárat.</p>
				<p>Egész olyan volt, mint a Halászbástya egyik fülkéje. Pompásan faragott kövekből.
               Fehéren világított a kő s mikor lépdeltek fölfelé, Pista arra gondolt, hogy a
               börtönbe viszik. A régi monumentális építkezéseknél vannak ilyen kőbe faragott
               lépcsők.</p>
				<p>Óriási nagy üvegezett ajtó volt fent, nyitva volt egy szárnya. Bementek, s a Kardics
               keze ismerősen gyújtotta fel a villanylámpát. Egyszerre ijesztő világosság lett, s
               embermagasságban fával burkolt zegzugos előszobában voltak. Balról széles, magyaros
               szabású falépcső vitt fel az emeletre, az alatt kisebb helyiségek, ajtók tömege, meg
               sem tudta számolni, hány ajtó; ajtósor. Szemben üvegezett ajtón át belátni a
               szalonba. Letették a kabátokat, kalapot, botot, megigazították magukat a földig érő
               nagy tükörben, s egyet húztak a vállukon, derekukon, mint mikor a színész kilép a
               lámpák elé, s benyitottak a halványan világított nagyterembe.</p>
				<p>Első érzése az volt, hogy túl nagy a terem. Lakószobának túlságosan van méretezve.
               Kifűteni télen nehéz lehet.</p>
				<p>A második érzése az volt, hogy ott állott Magdaléna előtt.</p>
				<p>Magdaléna körülbelül szemben ült egy karszékben s az anyja volt tőle jobbra, nekik
               háttal. A mama, Szentkálnayné úgy volt öltözve, mintha nagy és ünnepélyes
               vendégségben volna. Fekete ruha, selymekkel, ékszerekkel, aranylánccal. Pista, hogy
               miért, maga sem tudta, nagyon megnézte, s egyre jobban nézte ezt az öregasszonyt,
               mintha ez volna a kulcsa az egész rejtélynek. Milyen fehér az arca s milyen mosdott,
               ápolt, gondozott, és valami testi hibája van, vagy a gerincében van valami ferdeség,
               vagy a lába rossz, nehezen lép...</p>
				<p>Ellenben Magdaléna hallatlan kedves volt, s milyen magas. Magasabb, mint Lina. Nem is
               tudja, hogy valaha állott-e vele így szemtől szemben, ez lepte meg legjobban, hogy
               ilyen magas. És olyan egyenesen jár, hogy az szinte túlzás. Úgy jár, mint egy önálló
               ember, akinek tartania kell magát, aki hozzá van szokva, hogy védekezzék és
               parancsoljon, aki dolgozik és cselekszik.</p>
				<p>- Parancsoljanak helyet. Hogy van, Soma?</p>
				<p>Kardics szokása szerint szélesen és lármázva szólott, s úgy viselte magát, mint aki
               itt nagyon itthon van, s azt igen mutatja. Egészen úgy, mint nála Berci bácsi.</p>
				<p>Pista jó ideig semmit sem hallott abból, amit beszéltek, csak nézte a termet. A falak
               zsúfolva voltak képekkel. Ez meglepte. Még ennyi képet életében nem látott
               magánlakásban, mint ami itt van. Egészen a plafon alatt húzott vonalig tele volt
               rakva képpel mind a négy fal, ahol csak egy kis hely volt. De úgy tele, hogy a falból
               magából egyáltalán semmi sem látszott.</p>
				<p>Magdaléna észrevette a csodálkozását s azt mondta:</p>
				<p>- Ma nem divat a kép, de hát én nem törődöm a divattal. Én nagyon szeretem a
               barátaimat, és a világért nem válnék meg a műveiktől.</p>
				<p>- Mind ismeri? a festőket?</p>
				<p>- Nohát, legalább a tárlatról. De nagyon sokan voltak is már itt nálam.</p>
				<p>Az asztalon volt egy rézveretes, díszes, vastag album, rátette hosszú, vékony kezét s
               mondta:</p>
				<p>- Mikor megnyitottuk a házunkat, ezt az albumot fektettük fel, majd nézte át,
               mindenki benne van, aki megfordult viskónkban. Öröme lesz benne, talál verseket és
               rajzokat és mindenféle jó neveket.</p>
				<p>Ő ettől elkomorodott. Valahogy úgy érezte, hogy ez a nő nem az, akinek ő tíz éven
               keresztül nézte. Mintha megmerevedett volna egy gázállapotban levő létezés, mintha
               kikövült volna az izzó láva. Nagyon határozottnak, nagyon biztosnak, nagyon
               öntudatosnak találta ezt a nőt. Nem merte nézni eddig, de most egyszerűen rajta
               maradt a szeme, s oly nyugalommal nézett rá, mint valami élő szoborra. Mintha nem
               kellett volna többet attól tartania, hogy megsérti a pillantásával. Elvesztette a
               varázst. Nem volt Magdalénában semmi bizonytalan, semmi tétovázás, mintha
               érzelmekre nem is lett volna képes. Nem volt benne semmi gyermekes, vagy játékos,
               vagy kétséges. Biztos volt, mint egy bútor, sőt biztos és öntudatos és
               változhatatlan, mint egy festmény, amely a bizonytalant örökíti meg.</p>
				<p>Felállottak s a képeken mentek végig. Magdaléna minden képet névről ismert, mint a
               pásztor a juhait. Pista viszont úgy érezte, hogy sohase lenne képes ezt a sok
               különféle képet egyénenként külön emlékébe verni. A legfiatalabb festők legjava is
               ott volt, a legöregebbek klasszikusnak ható dolgai közt. Tagadhatatlanul igen
               ügyesen voltak elrendezve, mert a fiatalok színes foltjai felderítették a régiek
               keményen megfestett alakjait. Mintha imbolygó felhők között alakok járnának...</p>
				<p>- Ez a mama... - Pista ránézett a képre, s ijedten visszanézett a mamára, aki néha
               beleszólt a beszélgetésbe, s szintén nagyon okosan és döntően, de a képen, úgy volt
               megfestve, mint egy anyacsászárné, a fehér frizurája tornyosan, és diadém volt benne,
               és a hideg kék szeme erőltetett jóakarattal nézett a képről, mint az életben. De az
               volt a bántó, hogy a rossz lábtartása nem látszott a képen.</p>
				<p>- Ez én vagyok...</p>
				<p>- Nagyon rossz - kiáltott fel egész felháborodva Pista, úgyhogy mindenki
               felnevetett.</p>
				<p>- Én szeretem - mondta Magdaléna.</p>
				<p>Szereti, akkor biztosan kell benne lenni valami szépnek.</p>
				<p>Nézte a képet. Egy öregedő irodakisasszony. Szigorúan néz, és büszke arra, hogy az ő
               számadásaiban nincs tévedés.</p>
				<p>Ennyire leplezve... Nem mert a képre nézni, mert volt benn azért hasonlóság, csak az
               fájt, hogy amit már ő maga is észrevett, ebben a nőben teljesen hiányzik az érzelmek
               zűrzavara... Milyen bájos mellette Lina, a maga piruló tájékozatlanságával...</p>
				<p>- És ez az uram.</p>
				<p>Mint egy Svengáli a fekete szakállával. És most egy pillanat alatt rájött Pista, hogy
               ez a két ember nem értheti meg egymást. Nem. Ez a Svengáli fél ettől az asszonytól...
               Nézd a szemét, ahogy befelé néz, mintha a sugarai nem lőnének ki a szembenállóra,
               hanem bent maradnának... Visszapillantott az irodakisasszonyra, s újra a gyáva
               Svengálira... Hm... Furcsa pár... Egy fordított viszony. Nem Svengáli csinál valamit
               Trilbiből, hanem a médium kényszeríti rá hideg akaratát a hipnotizőrre.</p>
				<p>A teremből egy kisebb terem nyílt, még ez is terem: ez az ebédlő... Ennek a falain
               folytatódnak a képhullámok, de ő már beleszédült, mint a tárlaton a tömérdek,
               egymással harcoló festmény szemléletébe. Ott néhány szép bronzot is észrevett,
               oroszlán, két viaskodó gladiátor, nyújtózkodó női akt, és egyenes vonalú,
               raktárszerű ebédlőszekrény. Inkább ezen maradt a szeme. Magdaléna mosolyogva
               mondta:</p>
				<p>- Én terveztem.</p>
				<p>- Szép.</p>
				<p>- Az én felfogásom, hogy a lakásban az ember élni akar. A bútornak a célt kell
               szolgálni.</p>
				<p>Ebben, úgy látszik, minden benne van, de Pistának gondolkozni kellett rajta. Tényleg
               mint valami üzleti üvegezett raktár, tolóajtókkal. Remek fényezett favonalak, pompás
               metszett üveglapok, de mégiscsak a világ legegyszerűbb vitrine.</p>
				<p>Mosolyogva nézett Magdalénára, most először zavartalanul életében:</p>
				<p>- Magánál minden ilyen biztos és átlátszó?</p>
				<p>Az asszony röppenésszerűen pillantott rá.</p>
				<p>- Amit meg akarok mutatni.</p>
				<p>S már el is fordult, de Pista úgy érezte, egy áruló rést kapott, s már örült. Már
               fölényben érezte magát. Úgy. Ez igaz. Ez elképzelhető: vannak még azontúl is
               valamik...</p>
				<p>- Erre van még két szoba, a dohányzó s az uram szobája. A kertet akarják?</p>
				<p>A Magdaléna kérdése e pillanatban olyan volt, mintha most tört volna ki belőle valami
               kietlen és elszánt. Pista rájött, hogy ez itt most nem vizit, amit ők végeznek, hanem
               eladó ház nézése. Szinte elpirult.</p>
				<p>Magdaléna már fel is gyújtotta a lámpát. Nem volt könnyű. Hátra kellett mennie s
               valahol függöny mögött kissé soká babrált a felkapcsolással.</p>
				<p>Ők ezalatt mindnyájan kiléptek a tornácra, a nagy kerek s üvegezett térbe, és
               kinéztek a sötétbe. Kint szép homály volt. Nemrégen van még este, s az éjszaka nem
               komoran sötét. Valami halvány körvonalak látszanak a derengésben, s szép kertet, szép
               még ma is, a késő őszben, lombos bokrokat lehet sejteni.</p>
				<p>De hirtelen vakító fény, s kigyúl kint egy hatalmas izzólámpa. Középen áll a
               magasban, vasoszlopon s leszórja a fehér fényt, s ettől, mint valami varázslatra, egy
               óriási rózsagrupp termett a ház előtt. Már foszladozott volt a levélzete, de rózsa
               még mindig volt egyik-másik fán, s oly káprázatos volt ez a roppant kör, a rózsáknak
               ez a dús világa, ez a Rosarium, hogy Pista egészen elfogódott. Ez mindent
               megkoronázott, amit csak az életben elképzelt s szépnek tartott. Némán és megdöbbenve
               nézte a képet. Még a fény is mintha ki volna mérve, csak annyi volt, ami magát a
               kertet ellátja, már távolabbra nem jutott belőle, s nem lehetett látni, hol van a
               kerítés, merre vannak a szomszédok. Itt egy tündérszigeten égett a fény, s a fényben
               minden szép volt, ami volt.</p>
				<p>- Nem fázik meg, kedves? - mondta Kardics bácsi, s Pista aggódva és féltve nézett
               Magdalénára, s féltékenyen fájt neki, hogy nem ő vette észre a hűvöst, s nem ő
               féltette az asszonyt...</p>
				<p>A villany elaludt, s ők újra bent ültek a jó meleg szalonban.</p>
				<p>- Hát akkor kötünk egy ideiglenes szerződést - mondta Kardics bácsi, s vette elő a
               töltőtollát.</p>
				<p>- Nagyon szeretném még a feleségemmel együtt megnézni - mondta kissé tétován
               Pista.</p>
				<p>- Hát majd megnézitek - mondta Kardics bácsi rendületlen nyájassággal, s tovább írta
               a szerződést.</p>
				<p>Nem tudott mit mondani rá, mert valósággal lázban volt, mintha a paradicsom szakadt
               volna a nyakába, s most nem tudja, mi lesz ebből az álomból. Mikor az árat várta,
               akkor remélte, hogy el kell majd szédülnie és felugrania és kirohannia, hogy
               megszabadítsa magát. De hogy kimondta Kardics bácsi az összeget, szinte megsemmisült,
               annyira alacsonynak találta. Olyan árat hallott, amennyiért egy egyszerű
               tisztviselőházat lehetne legfeljebb szerezni... Nézte a két asszonyt... Magdaléna
               arcán nem látszott semmi, úgy tűnt fel, hogy ő már régen tisztában van a dologgal, de
               az anyja megdermedve és mozdulatlanul ült a helyén, mintha sóbálvánnyá vált volna...
               Pista hamar lesütötte a szemét, nem mert rájuk nézni. Szégyellte magát. Az összeg az
               építési összegnek legfeljebb felét tehette ki.</p>
				<p>Ezzel nem lehet vitatkozni. Azt csak nem teheti, hogy azt mondja, ennyiért nem
               hajlandó átvenni, emeljék oly magasra, hogy ne is lehessen szó arról, hogy ő rá is
               gondolhasson.</p>
				<p>Aláírta. Először Magdaléna mint eladó. Aztán ő mint vevő. Együtt a két szív... Majd
               Kardics bácsi, mint tanú.</p>
				<p>Ma ő a kedvenc, neki jár kedvébe a Takarék. Tegnap persze ezeknek volt rokona... ma
               neki...</p>
				<p>Kardics bácsi az írást hagyta megszáradni, és akkor összehajtotta és betette a nagy
               bőrtárcájába s el a belső zsebébe.</p>
				<p>- Holnap, holnapután bejössz a Takarékba - mondta -, s elintézzük.</p>
				<p>Természetesnek találta a dolgot.</p>
				<p>Mikor elmentek, szinte körül sem mert pillantani, csak lopva, mint a tolvaj, aki
               viszi a lopott portékát s nem vizsgálja meg, nem lehet olyan, hogy ő ne nyerjen
               vele... A kertben hatalmas bukszusbokrok voltak. Hol tudtak ebbe az új földbe ekkora
               örökzöld növényeket szerezni. S az áloék. Vajon ez mind az övé már, vagy ezeket ki
               fogják ásni s magukkal viszik?... Kinek lesz arra pénze, hogy helyettük újakat
               ültessen?...</p>
				<p>Kardics bácsi hazavitte őt a lakására, a hatalmas túraautó szinte széttolta a kis
               házakat.</p>
				<p>Melegen és tisztelettel, sőt hálával rázta meg a Kardics bácsi kezét, de volt benne
               még egy érzés... Már nem volt annyira alárendeltje. Már van háza, ahova meghívhatja
               pénteki zsúrra őt s az egész társaságát. Lassan közé érik ezeknek.</p>
				<p>Lassan?... Lehet még ennél gyorsabb iram is?</p>
				<p>- Szervusz, szervusz kedves bátyám, szervusz kedves drágaságom.</p>
				<p>Melegen, ölelve szorította meg az öregúr kezét, s megvárta míg az visszabillen az
               autóban a helyére s elmegy. Óvakodott, hogy csak egy köszönő szót is mondjon, de azt
               mégsem tudta megtenni, hogy otthagyja az autót s bemenjen, mielőtt el nem tűnik a
               kocsi az utcából.</p>
			</div>
			<div type="chapter">
				<head>17.</head>
				<p>Úgy állok itt, mint egy komornyik - ötlött fel benne, s elkomorodva ment be az
               udvarra.</p>
				<p>Ezt jó volna tudni, ugye? Jó volna tudni, milyen viszonyban is van ő ezzel a
               világgal? Inferioris[17] állapot mindenesetre.</p>
				<p>Nem volt ideje, hogy ezen tűnődjön, már az ajtóban volt, s benyitott az előszobába.
               Lina a konyhában volt most is. De mit csinál ott, még hat óra sincs? Minden idejét
               ebben a nyomorult konyhában tölti.</p>
				<p>- Szervusz angyalkám - nyitott be oda, s a csészékkel sürgölődő asszonyának hátulról
               megcsókolta a nyakát.</p>
				<p>- Rettenetesek ezek a mai cselédek - mondta Lina köszönés helyett. - Még az uzsonnát
               se tudja már elkészíteni. Nem bírja megtanulni, hogy Bercikének nem kell a föle.
               Öcsinek meg gyengén csinálja, egész fehérre. Ez a marha. Egy lovat hamarabb meg lehet
               tanítani, mint ezt az állatot.</p>
				<p>S a lány ott állott a sarokban komoran lesütött fejjel, elszánt vad kifejezéssel.
               Kellemes, szótalan teremtés volt, ő még nem is figyelte meg, nem törődött vele,
               lehet, hogy egy kicsit nehézfejű vagy közönyös vagy szórakozott, mert másra gondol,
               talán nem érzi jól magát a városban, sok a dolga, falura vágyik vissza, isten tudja,
               mi baja... Zavarta őt a felesége nyers modora. Hogy mer így beszélni egy cseléddel?
               Nem fél tőle, hogy... Nem is tudta volna megmondani, hogy mitől kellene félni,
               hiszen ki van szolgáltatva nekik, mit tehet ez a csöndes, egyszerű lány, de már ő
               megszokta, hogy tisztelettel kell nézni az ismeretlen egyszerű emberek tömegére, s
               minden egyesre is, aki közülük való, mert az egyén is képviseli a tömeget, s a
               hatalom a tömeg joga... Hosszú ideig volt ahhoz orosz fogságban, hogy ennyit meg ne
               tanuljon, de itthon az úriemberek, kivált a nők nem mentek át ezen az iskolán, s ők
               még a régi fesztelen fölénnyel és zsarnoki módon tudnak fellépni a tömeg kihullott
               egyeseivel szemben.</p>
				<p>Nem akarta, hogy még egy szót szóljon Lina előtte a lányra, mert nem akarta magáévá
               tenni ezt a hangot, sem a feleségére nem inthet rá, hogy beszéljen másképpen, sem a
               lányt nem bátoríthatja fel, hogy a nagyságos asszonnyal szemben valamit is
               változtathat ezen a dolgon.</p>
				<p>- Csak megbolondulni.</p>
				<p>- Jöjjön csak be, szívem - mondta kedvesen, sürgetően és halkan, s már ment is előre,
               a kis előszobába, onnan az ebédlőbe, s mindenütt felgyújtotta a villanyt. Lina
               érezte, hogy valami van a hangjában, s utánament s oltogatta le a lámpát. Persze, úgy
               lett volna szép, ha egész sor előszobáról s teremről volna szó, felgyújt minden
               csillárt, a feleség utána, s leolt mindent. De itt csak egy kis szerény tizenhatos
               égőről volt szó, ez jelezte, hogy a feleség életfelfogása más, mint a férjé.</p>
				<p>Lina ettől is megvadult. A kinyitott ajtóban megállott és beszólt.</p>
				<p>- Nem értem, ezen a két lépésen nem tud bemenni, hogyha meg nem gyújtja a villanyt.
               Beleüti az orrát a teméntelen sok bútorba és mit tudom én, mibe.</p>
				<p>Ezzel megfordult, s elromlott kedvvel visszament a konyhába.</p>
				<p>Pista nagyot sóhajtott s az íróasztalára nézett. Szórakozott volt, de szórakozottsága
               zsúfolt volt, s villámok embrionáltak benne. A szivarosdobozhoz nyúlt és kivett
               egyet. Lina rettenetesen nem szerette, ha idehaza szivarra gyújtott. Nem győzött
               utána eleget szellőztetni, s ő mégis szivarra gyújtott, mert valami nagyot kellett
               csinálnia. Leszívta a tüdejébe a nehéz britannika füstjét, s nem tudta, most mit fog
               tenni. Majd szétpattant, hiszen ilyen izgalom még nem is volt benne, mint most
               van...</p>
				<p>Nem bírt gondolkozni, mert egyszerre volt benne minden, s nem tudott kibontakozni
               semmi a sok egymásra halmozott feszültségből.</p>
				<p>- Nem akar enni?</p>
				<p>- Nem... Köszönöm... Megvettem a házat...</p>
				<p>Lina egy pillanatig nézett rá, akkor azt mondta:</p>
				<p>- Mingyárt.</p>
				<p>Azzal kiment, s behúzta maga után az ajtót.</p>
				<p>Ő ott maradt, s hátradőlve tovább szívta a szivart.</p>
				<p>A szék kényelmetlen volt, alacsony kerek támlájú, nem lehet benne elhelyezkedni,
               megtámaszkodni. Lina vette karácsonyi ajándékba. Mutatós volt, modern. De még abból
               a modern korból, mikor még nem volt praktikus, ami mutatós volt. Talán éppen azt
               akarta mutatni a “mutatóssága”, hogy nem törődik a praktikussággal...</p>
				<p>Mért ment ki ez a Lina, mikor megmondta neki, hogy megvette a házat?</p>
				<p>Szakadatlanul ismeretlen erőkkel kell megküzdenie. Akárhol s akármit figyel, mindig
               szemben áll olyan akaratokkal, amelyek elszántan keresztezik az övét. Most, ha
               huszonnégy óra alatt mindenkit visszaidézne, akivel találkozott, senki nincs, aki ne
               elszánt s ellenséges falként állott volna szemben vele... Talán csak Menyus, az öccse
               nem...</p>
				<p>Felállott és sétálni kezdett a szobában le s fel. Hirtelen óriási nyugtalanság
               billent fel benne. Mintha a hajó alatt kitört volna egy vihar. Mégis nagyon nagy
               dolog, amit tett. Nem kellett volna Lina nélkül... Lina zsarnoki természete
               mellett... meg aztán Lina okossága... nem lett volna szabad se ellenére tenni, se
               kihagyni őt a számításból... Nem is tudja, milyen a ház... el se tudja mondani... De
               hisz az mindegy, nyugtatta meg magát... Ajándék és ajándéknak még így is jó, ha
               abszolút tökéletes... A szerencsét üstökön kell fogni...</p>
				<p>De szerencse-é? Mintha egy felhőkarcolónak a tetején járná a táncot. Szédül, nem
               tudja, hol van, nem tudja, mit kell tennie, mi lesz a holnap... Nem a lezuhanás
               jön-e?... Ki tudja, mi ez? S körül mindenkinek ilyen csodálatos az élete. Mindenki a
               véletlenek zuhatagában van... Ilyen házvásárlás? Hát volt valaha ez?... Így vettek
               azelőtt házat?... Öt perc alatt?... Semmiből, semmire?... Éppen ez, hogy ennyire
               nincs biztosság a történésben, mert ellentétben áll az élet megszokott folyamatával,
               a lépésről lépésre haladással, meg kell őrülni a nyugtalanságtól, hogy micsoda világ
               ez, hogy lehet ebben előrehaladni, meg lehet-e itt állani? Vagy csak körhinta,
               szédülős káprázat?</p>
				<p>Ha igaz, akkor jó vásárt csinált.</p>
				<p>De igaz?</p>
				<p>Már annyira nyugtalan volt, hogy kiment Lina után, s kissé ingerült hangon
               mondta:</p>
				<p>- Jöjjön csak be... kedves.</p>
				<p>Lina bejött.</p>
				<p>- El akarok magának mondani mindent.</p>
				<p>- Csak beadom az uzsonnát. Várja ki már ezt az egy percet.</p>
				<p>Ezzel kiment a konyhába, s Pista csodálkozva gondolt rá, hogy csakugyan pillanatokról
               van szó, hisz még a kávét sem merte be azóta a csészékbe, mióta ő itt
               türelmetlenkedik. Most meg az a különös, hogy az idő úgy repül, hogy a percek
               rengeteg időnek tűnnek fel... Ilyen semmiségekkel töltötte az időt, mert a szíve úgy
               szorult, hogy szakadatlanul beszélnie kellett magának, társalogni önmagával, hogy rá
               ne szakadjon az idő terhe.</p>
				<p>Végre Lina bejött.</p>
				<p>Ellátta a gyerekeit, aztán megállott a szobában.</p>
				<p>- Kati néni elment vizitelni.</p>
				<p>- Ja, Kati néni.</p>
				<p>Igazán nem hiányzott neki, eszébe se jutott, hogy van.</p>
				<p>Hozzáfogott beszélni Linának. Elmondott mindent, ami történt. A polgármesterrel mit
               beszélt, Kardics bácsi hogy jött meg, hogy diskuráltak...</p>
				<p>Beszélt, beszélt, de folyton érezte, hogy előadása üres, mert csak a buborékok bújnak
               ki s pattannak el, nincs bennük semmi. Ellenben valami van a háttérben, aminek az
               elmondásától fél...</p>
				<p>- Akkor Kardics bácsi csak feláll, s azt mondja, ma van az utolsó perc, hogy a házat
               megmutassa, mert Boronkay holnap reggel utazik Budapestre s... Szóval karon
               ragadott, lecipelt az autójába, belenyomott... Nevettem. Mondom a polgármesternek,
               hogy én nem megyek, mert én megbeszéltem a feleségemmel, hogy együtt nézzük meg, ha
               házvételről van szó... Mondta, hogy ő is így szokott mindig. De vannak kivételes
               esetek, s ha megnézem, akkor együtt már könnyebben fogunk eljutni még egyszer...
               Szóval az öregek zsarnoksága győzött. Elmentem... Hát a Boronkay-villa, barátom...
               Legnagyobb villa az egész villanegyedben. Abszolút modern villa. Emeletes.
               Szuterénes. Nagy rózsáskerttel. Ezerötszáz rózsa van a ház előtt a nagy gruppban...
               Nem is tudok róla beszélni, egész elkápráztam; saját vízvezeték, dinamóval, még mit
               mondjak, olyan termek, mint az új vármegyeházán, központi fűtés... S mit gondolsz, mi
               az ára? Egy közönséges tisztviselőtelepi ház ára az egész... Mit tehettem. Aláírtam
               az ideiglenes szerződést, annak a fenntartásával, hogy a véglegeset csak a
               feleségemmel együtt vagyok hajlandó megcsinálni.</p>
				<p>Lina kinyújtotta a kezét s egy ujjal intett neki.</p>
				<p>- Tessék?</p>
				<p>- Mutassa - szólt Lina.</p>
				<p>- Mit?</p>
				<p>- A szerződést.</p>
				<p>- Az még csak ideiglenes szerződés.</p>
				<p>- No. Mindegy.</p>
				<p>Most valami hallatlan meglepődés volt benne magában is. Mikor be kellett vallania,
               hogy:</p>
				<p>- Ja, a szerződés nincs nálam.</p>
				<p>- Hát hol van?</p>
				<p>- Azt Kardics bácsi zsebre vágta, hogy holnap a bankban aláírjuk.</p>
				<p>Lina csodálkozva nézett rá.</p>
				<p>- A maga szerződése nincs magánál?</p>
				<p>- Nincs.</p>
				<p>- Hát akkor nincs szerződése.</p>
				<p>Hallgatott. Ebben van valami.</p>
				<p>Lina felállt, s kiment lassan a szobából. Jó ennek a Linának, mindig van valami
               fontos dolga odakint. Ő azonban kénytelen itt maradni bent, s nagy léptekkel járkálni
               kezdett.</p>
				<p>Nagyon fel volt sülve, hogy Lina még ebben is ilyen okos, logikus és rendezett
               gondolkodású. Hogy is volt az, hogy azt az ideiglenes szerződést Kardics bácsi oly
               természetes nyugalommal tette zsebre... Persze... Neki nem volt joga elkérni... Nem
               csinálhatott semmit... Az nem volt az ő szerződése, az voltaképpen egy ajándékozási
               okirat, amit akkor ad át az ajándékozó, amikor akar... Miképpen szólhatott volna ő,
               hogy elkérje, elkövetelje... Keresztülnéztek volna rajta... De hisz ez mindegy,
               hiszen e pillanatban is ugyanez a helyzet, mint egy órával ezelőtt, hogy az egész a
               Kardics bácsi jóakaratán fordul meg...</p>
				<p>Lina kisírt szemmel jött vissza.</p>
				<p>- Magának mi baja?</p>
				<p>Az asszony nem felelt. Sokára azt mondta:</p>
				<p>- Itt valami baj van.</p>
				<p>- Mi baj? - kérdezte ő szintén sokára. - Az a baj, hogy valakit be akarnak csapni
               azzal, hogy rátolnak egy pompás házat ingyen? Övék a ház. Soha nem mertem volna ilyen
               keveset ígérni érte. Fél ajándék... Ha el akarom adni, ennek a dupláját meg lehet
               kapni érte.</p>
				<p>- Próbálja.</p>
				<p>- A kert maga csodálatos. Egész délszaki kultúra. Akkora bukszusbokrok, mint a városi
               közkertben.</p>
				<p>- Onnan való.</p>
				<p>Erre elhallgatott. Ez lehet, ez elképzelhető.</p>
				<p>Tűnődve járkált. Ezek valóban úgy éltek, hogy a városi vagyon a vezetők személyes
               vagyonával teljesen össze van keverve... A polgármester lakásán is vannak
               dísznövények, amiket azért vittek oda, mert nem volt elég hely állítólag az
               üvegházban... Lehet, hogy ezek a bukszusok is csak szívességből vannak Boronkayéknál
               a városi vagyonból... Már hogy ők tettek szívességet azzal, hogy elfogadták.</p>
				<p>- Az mindegy, s nem az a fontos... Ha szükségünk lesz rá, mi is kaphatunk, de ha nem
               kell, akkor vissza is adhatjuk... A ház áll, és az ő nevén van. És a ház fejedelmi...
               Olyan kellemes enyhe temperatúra van az egész épületben, ami nincs is Zsarátnokon. A
               városháza ahhoz képest egy ócska cúgos ordító szélzug...</p>
				<p>- Mibe kerülhet ott a fűtés - mondta Lina halkan.</p>
				<p>Ő hallgatott egy kicsit, akkor azt mondta:</p>
				<p>- Van a városnak elég erdeje.</p>
				<p>S cinikusan nevetett. Abba biztos volt, hogy Makróczy mindig annyi fát szállíttatott
               az udvarába, amennyit akart. Volt egy eset, hogy nem tudtak fát kiutalni az iskolák
               fűtésére, s akkor hordták éppen a Makróczy számára a város nagy nehéz kocsijai az
               ölfát. Még nem is gondolt rá, hogy ő is hasonló manipulációkba megy-e bele valaha,
               csak most feltűnt előtte, hogy...</p>
				<p>Lina nem szólt semmit, hanem felállott és megint kiment.</p>
				<p>Ő pedig tovább gyalogolt az asztal körül, körbe-körbe.</p>
				<p>Erről van itt szó, szakadatlanul s állandóan, mondta magának, hogy mi, én és Lina,
               mert kétségtelenül ketten teszünk egy egészet, képesek vagyunk-e fölemelkedni s
               beleélni magunkat a városi gazdálkodás stílusába, vagy nem. Ha mi megmaradunk ilyen
               kis nyárspolgár erkölcsökkel, akkor a legnagyobb bajok fenyegetnek...</p>
				<p>Most már nem is arra gondolt, hogy neki hogy kell kiverekednie valamiképpen, hogy őt
               is részesítsék, mondjuk abban a faizási előnyben, amiben Makróczy tavaly részesült
               még, hanem arra, hogy ő mint főügyész, hogy is gondolkodjék a dolog
               erkölcsiségéről.</p>
				<p>Kétségtelen, hogy itt régi szokásjogokról van szó. A tisztviselők fizetése csekély. A
               vezető állásban levőké is. Itt tehát valamiképpen természetbeli javadalmazásokkal
               kellett segíteni a régi időkben a helyzeten... Igaz, hogy a régi időkben is jogtalan
               volt, de ha már megvan... lehet-e ezen változtatni... Ő mindenesetre meg fogja nézni
               gondosan a fizetési szabályzatot, hogy például mennyi fa s más illetmény van benne...
               Itt van például a város kocsijainak a használata. Vannak urak, akik állandóan a város
               kocsiját használják, s úgy rendelkeznek vele, mint sajátjukkal. Ő még nem ült városi
               kocsiban. Neki ezt még nem ajánlották fel, holott most jól emlékszik, hogy Makróczy
               azon járt ki vadászni... Makróczynak tehát nem volt rá joga, csak visszaélt valami
               helyzettel... A gazdasági tanácsnokkal, Csomával kell jóba lenni... Ez folyton ott
               sündörgött körülötte, de ő még nem fogadta el a hízelgést... Csupán egy dologra
               emlékszik most vissza: mikor a Berci bácsi szenét átadta neki, ez a legnagyobb
               örömmel fogadta a szénmintát, s megígérte, hogy a legkedvezőbben fogja referálni...
               Mire ő valami olyat mondott, hogy: csak érdeme szerint. Jól meg kell vizsgálni, hogy
               jó-e... Azóta nem volt semmi szó... Most az ötlik az eszébe, hogy talán ezt úgy
               tekintette a gazdasági tanácsnok, hogy neki nem is fontos...</p>
				<p>Még nevetett is rajta, ahogy most megbeszélte magában a dolgot.</p>
				<p>Úgy érezte magát, hogy be van dobva a hínár közé a nagy kő. Ezt neki kell húznia,
               mert minden érdeke azt parancsolja. De ha kihúzza, közben a hínárnak minden szála
               bele fog kapaszkodni, s nem húzzák-e le a víz alá...</p>
				<p>Eleinte úgy látta, hogy hiszen ez egy ördögien tiszta helyzet, amibe belekerült. A
               panamának a legtávolabbi nyomait sem lelte hetekig, s most egyszerre mintha fekete
               szálakkal volna teleszőve az egész élet, s ő mint légy a pók hálójában, máris
               vergődik, hogy beálljon-e póknak, s szíjjon, mint a többi, vagy az ő vérét szívják ki
               a végén...</p>
				<p>Az igazat megvallva, nincs rá szükségem. Eddig is megéltem a magam tiszta, egyszerű
               életében, ezt ezután is meg lehet tenni.</p>
				<p>De hiába mondta ki ilyen hevesen és önérzetesen ezt magában, már érezte, hogy nincs
               így. Valamit változott a helyzet.</p>
				<p>Kinyitotta az ajtót, s kintről behallotta, hogy a felesége újra a cseléddel
               veszekedik.</p>
				<p>Kiment s csendesen, kérve mondta:</p>
				<p>- Jöjjön be, szívem...</p>
				<p>Lina nemsokára bejött.</p>
				<p>- Küldje el ezt a lányt, ha annyira hasznavehetetlen.</p>
				<p>Lina nagyot nézett.</p>
				<p>- Elküldjem? Nagyon jó, és hol veszek helyette másikat? A más jobb?...</p>
				<p>- Akkor pedig ne rontsa az idegeit. Tűrjön maga is.</p>
				<p>- Még mi az isten haragját tűrjek! Ne bosszantson már legalább. De könnyű itt bent a
               szobában nagyszerű lenni... Mit tudja azt maga... Összezárva lenni egy ilyen
               istenökrével... minden pillanatban felháborít, hogy a lelkem is kifordul... Kimegyek
               és látom, hogy a szervétával törüli fel az asztalt... Szervétával... Maga osztán
               nyalja le... Eh...</p>
				<p>Ezzel kiment vissza a konyhába...</p>
				<p>Pista fanyarul húzta el a száját... Itt nincs segítség.</p>
				<p>Lina bele van savanyodva ebbe a szegény életbe, nem lehet vele beszélni. De az is
               lehetséges, hogy csak azért menekül most bele a konyhai veszedelmekbe, hogy a
               nagyobbakból kibújhasson... Könnyebb egy szervétán kiveszekedni magát, mint a
               házvásárlás lelki klinikáján szenvedni.</p>
				<p>Most egy felbontatlan levelet vett észre az íróasztalán.</p>
				<p>Felvette, megforgatta s megdöbbenve ismerte meg Albert öccsének a kézírását. Úgy
               állva, futólag olvasni kezdte, de hamar leült, mert nem bírta el állva a sorok
               súlyát.</p>
				<p>A levélben az volt, hogy Albert ott ül egy kávéházi asztal mellett, s mivel nincs más
               dolga, újra ír. Tegnapelőtt már írt, de akkor még nem volt lelkiereje, hogy mindent
               bevalljon, most azonban úgy ül itt, hogy nincs annyi pénze sem, hogy a feketekávéért
               a hatvan fillért kifizesse. A bankban a tavasszal felmondták az állását. Nem igaz,
               hogy ő tőzsdei diszpomens. Nincs már szükség arra egy banknál sem, mert nincs már
               tőzsde. Van tizenhét papír, amit az urak cserélgetnek egymás közt, de külső pénz
               nincs. Közönség már nincs a tőzsdére, mindegy már, ha becsukják vagy nyitva tartják a
               tőzsdét, nem számít. Így őneki nincs reménye, hogy álláshoz jut, mint ahogy arra
               sincs, hogy ezt a feketét valaki kifizeti helyette. A kilépéskor bizonyos
               végkielégítést kapott, de az már régen elfogyott, azóta a meglévő csekély hitelét
               vette igénybe. Most aztán végképp el van adósodva és sehol többé egy fillért sem tud
               felhajtani. Hiszen nem volna baj, de odahaza áldottlelkű felesége és négy gyermek
               van az egyszobás lakásban, s áldottlelkű felesége most is olyan állapotban van, hogy
               nem mer hazamenni, mert nem bírja látni otthon a nyomort. A lakás kint van a
               nyomortelepen. A háziúr lakoltatta ki, szerzett neki egy egyszobás lakást a legkülső
               telepen, s elengedte a házbérhátralékot, a hatóság pedig kényszerítette, hogy
               fogadja el. Most ide be vannak dugva s élnek, mint a patkányok. Áldottlelkű felesége
               varr, és minden módon pénzt keres, hogy legalább meleg levest főzzön a gyerekeknek,
               de ő egy fillér nélkül ül a kávéházban, s azon gondolkodik, hogy kénytelen lesz
               kiirtani a családot, s ennek csak egy akadálya van, az, hogy áldottlelkű feleségének
               ehhez még nincs elég lelkiereje, ő pedig nem teheti meg, ha nincs megegyezés a
               dologban.</p>
				<p>Úgy olvasta ezt a levelet, mint valami fantasztikus mesét. Ez az egész élet
               fantasztikum. Mese ez. Itt most minden mese: az élet most meséket gyárt.</p>
				<p>Még azt írja, hogy ő nem kér semmit. Önérzete fellázad az ellen a gondolat ellen,
               hogy bármi módon is terhére legyen a testvérének, akivel valaha olyan meleg testvéri
               szeretetben éltek. Esetleg egyedül megy neki a nagy elhatározásnak, de ezt nem
               találja férfiasnak, mert az ő eltávozása nem hoz megkönnyebbülést a családjára...
               “csak sújtaná őket, ha a lapok megírnák, hogy...”</p>
				<p>Kiesett a levél a kezéből. De hamar utánakapott s felvette és gyorsan betette a
               zsebébe.</p>
				<p>Még ez van hátra, hogy az ő nevét így hurcolják meg a lapok.</p>
				<p>De hát mit tegyen? Hogy vállalja magára újra egy hattagú családnak az eltartását.</p>
				<p>Elővette a tárcáját s megnézte. Még van egy tízpengőse.</p>
				<p>Hamar felállott, hogy elmegy.</p>
				<p>Magában kellett maradnia ezekkel a gondolatokkal.</p>
				<p>Még beszólt a gyerekekhez, hogy alibit bizonyítson a felesége előtt, s egy kicsit
               diskurált velük. Megsimogatta a fejüket, s örült, hogy csak ketten vannak. Ebben is
               igaza volt Linának...</p>
				<p>- De mi lesz, ha Kardics bácsi az éjjel mást gondol... Neki most nem szabad
               érzelegni, hanem utánajárni a dolgainak.</p>
				<p>Szórakozottan nézett a fiai arcába, s szórakozottságából semmi sem bontakozott ki az
               előtérbe. Mosolygott s éppen, mikor a kisebbik a közepén tartott roppant érdekes
               előadásának, bólintott rá, és otthagyta őket.</p>
				<p>A gyerekek nem bírálták, hozzá voltak szokva, hogy az apjukat nem mindig érdekli a
               beszédjük, hamar nekidűltek újra a tanulásnak.</p>
				<p>Ő pedig felöltözött, s mikor a kalap is a fején volt, beszólott Linának:</p>
				<p>- Megígértem a polgármesternek, hogy még bemegyek ma a kaszinóba. Fél hét, félek,
               hogy elkések.</p>
				<p>Lina gúnyosan csak annyit szólt ki:</p>
				<p>- Már ezután kártyázni is fog?</p>
				<p>- Á.</p>
				<p>- Miért ne? Aki hazardőr, az mindent megpróbálhat.</p>
				<p>- Én nem vagyok hazardőr, kikérem magamnak.</p>
				<p>- Tegye be az ajtót, kihűl a lakás.</p>
				<p>- Maga jól tudja, hogy én csak magukért, a családomért élek. Nem érdemlem magától sem
               a gúnyt, sem a támadást. Inkább... szánalmat érdemelnék...</p>
				<p>- Szegény ember.</p>
				<p>- Én nem vagyok szegény ember, én nem vagyok gazdag ember...</p>
				<p>- Mért? Ma útiszámlát kapott. Mert csak megkapta a pesti út költségeit, vagy azt is
               én fizetem a nemes városnak?</p>
				<p>Meg volt lepve. Erre sem gondolt, milyen okos ez a Lina. Az előleg sem fogyott el,
               amit az útra fölvett... De valami még jár. Hogy lehet felszámítani, amit az alispánra
               költött?</p>
				<p>Most már megint szeretett volna elbeszélgetni Linával, de ha már kimondta, hogy a
               kaszinóba kell mennie, ettől sem állhat el.</p>
				<p>- Ha hazajövök, folytatjuk.</p>
				<p>- Kérem.</p>
				<p>- Kezét csókolom.</p>
				<p>Behúzta maga után az ajtót, s elment. Az utcán arra gondolt:</p>
				<p>“Ki vagyok én, s mit vétettem a sors ellen, hogy így bánik velem? Az őseim bűneiért
               kell szenvednem?... Két testvérem van olyan állapotban, hogy ha nyilvánosságra kerül
               a dolog, el fognak ítélni, mint kegyetlen szívű embert, aki nem segített a vérein...
               De mit tehetek a húgommal s az öcsémmel?...”</p>
				<p>Aztán ilyenféléket mondott magának:</p>
				<p>“Ők legalább tudják, hogy hogy vannak. Tönkrementek s vége. Lent vannak a kút
               fenekén, ha meg nem halnak, akkor csak javulhat a helyzetük. De hol tartok én?...
               Kiemelt a véletlen egy biztos, szegényes állapotból, s most nem tudom mi van velem.
               Lebegek, mint a Mohamed koporsója a levegőben... Most mi lesz?”</p>
				<p>A posta mellett ment el. Bement, s a szűk és sötét régi épület ráborult, mint egy
               szimbólum. Ez volt a régi Magyarország. Innen irányították a híres régi magyar
               postát... Ma ezek is átalakultak ragyogó s hatalmas palotákká, csak még Zsarátnok
               szuszog a régi mederben. Hát itt a posta nem is fontos; ki levelez itt?... Elbújt a
               sötétben egy piszkos, összeszurkált, tintapecsétbe fürdött, álló íróasztalhoz s soká
               válogatta a félhegyű tollak közt azt az egyet, amellyel le lehet írni ennyit: “Ide
               teszem ezt a tíz P-t, hogy a kávéházi cechhet kifizethesd, de akármennyire meg is
               vagyok döbbenve, nem tudom, mit csinálhatok... Majd megpróbálok gondolkozni a dolog
               felett... Csókol...”</p>
				<p>Mikor elolvasta, amit írt, úgy találta, nincs semmi értelme, de mégse tud mást
               írni.</p>
				<p>A levelet bedobta, az öccse levelét pedig apró darabokra tépve, a posta papírkosarába
               vetette.</p>
				<p>A kalapját állandóan úgy tartotta, hogy senki se lásson az arcába. Mintha nem járna
               igaz úton. Mikor éppen igaz úton szédeleg.</p>
				<p>- Segítenem kell rajtuk - mondta magában. - Nem tudok, csak ha előbb megszerzem rá a
               módot. Olyan vagyok, mint a vontató gőzös, egy csomó slepp van hozzám kötve. Húzom,
               míg bírom. Be kell vontatnom a révbe.</p>
			</div>
			<div type="chapter">
				<head>18.</head>
				<p>A kaszinóban nagyon kevesen voltak.</p>
				<p>- Kik vannak itt?</p>
				<p>A vadász a zöld hajtókával, az ezüst cserfalombbal nagyon is nem vadászi
               alázatosságba volt egyenruházva. Pistát zavarta ez az alázatos mozdulat, mert ez nem
               a dolgát gyorsan, híven és tökéletesen végző alkalmazott előzékenysége volt, hanem a
               letört és rabszolgaságba nevelt ember végtelen alázatossága. A hűséges vagy
               hűségtelen kutya csóválta a farkát s leste a parancsot.</p>
				<p>- Martiny doktor úr itt van... kártyáznak a nagyságos urak.</p>
				<p>Nem is hallotta a többi nevet. Martiny doktor, az ellenzék leghangosabb vezére.</p>
				<p>Tétovázva bement a kártyaszobába.</p>
				<p>- Ó, itt van a főügyész úr, akkor te elmehetsz - s Martiny engedélyt adott egyik
               partnerének.</p>
				<p>Martiny dr. szinte odaparancsolta őt az asztalhoz. Römit játszottak, az egyetlen
               játék, amiben elég erős volt. Már nem is akart otthon vele játszani senki, a felesége
               különösen nem, mert kíméletlen volt a játékban, képtelen volt megállani, hogy ne
               nyerjen.</p>
				<p>Mintha semmi volna az egész, kezdte azonnal rendezni a lapokat a kezében.</p>
				<p>Az első játékot elvesztette. A másodikat megnyerte. A harmadikból kicsúszott baj
               nélkül, a negyediket megnyerte. A hét fordulóból álló “bulit” azért mégis ő nyerte s
               három pengő húsz fillért kapott.</p>
				<p>- No, csinálhatunk még egy bulit?</p>
				<p>Szeretett volna hazamenni, mert egy játék körülbelül háromnegyed óráig tart, s már
               fél nyolc volt, de az urak erőszakosak voltak, nem engedték el.</p>
				<p>- Új zsír - mondta Martiny -, meg kell húzni... Mi lesz a nagy kölcsönnel? - s
               kihívta a vörös ászt.</p>
				<p>- Az még a jövő titka - mondta, s vetett egy kártyát rá.</p>
				<p>- Szóval befagyott - mondta Martiny, mintha egyáltalában semmi jelentősége nem volna
               annak, amit kártya közben kérdez az ember. - Csak jövedelmező befektetésre - tette
               hozzá.</p>
				<p>- Csakis.</p>
				<p>- Mindjárt gondoltam. A csatornázás, az nem jövedelmező, az iskolák renoválása, az
               nem jövedelmező. Semmi sem jövedelmező, csak az, AKT. Jó neve van: AKT... Autó
               Kereskedelmi Társulat... Közforgalmi, pardon... Autó Közforgalmi Társulat... AKT...
               Nagyon jó aktja van őexcellenciájának. Főrészvényes. No ja, majd nem az... Mikor
               indul meg a zsarátnoki AKT építkezése?</p>
				<p>Nem felelt. Mosolygott.</p>
				<p>- Mert ha ez megindul, erre lesz nemzetközi kölcsön... Éppen jókor jön, hogy soha ki
               ne fogyjunk a panamából. A Sertéstenyésztő, hallom, szépen dagad.</p>
				<p>- Most ilyen kevesen járnak be? - térítette el a szót.</p>
				<p>- Makróczy kivonult a társaságával, azóta tiszta a levegő... Jól nézünk ki, ha az új
               főügyész viszont nyerni jár be... Ez szomorú volna... Úgyis a közigazgatás húzza le
               rólunk az utolsó gúnyát.</p>
				<p>Végre belement a csapdába. Ellentmondott.</p>
				<p>- A közigazgatás? Úgy látszik, a közigazgatás a közélet örök szerződtetett
               bűnbakja.</p>
				<p>Martiny nyeregben volt. Beszélhetett.</p>
				<p>- A dolog ott dől el, hogy kié a világ?... A Tőkéé? vagy a Munkásé? vagy az
               Államé?... Ma az bizonyos, hogy az Állam felibe van építve az Embernek. Az Állam
               kivételes helyzetet élvez, mint előbb az oligarchia. Az Állam az emberek szemében
               misztikus hatalom. Öncél. Nem az emberek élete fontos, hanem az, hogy az Állam
               viruljon. Az Állam felfalja a gyermekeit. Ez az igazi Krónosz. Azt mondják, államban
               élünk. Nem: az Állam él belőlünk.</p>
				<p>- Olyan dolog, mint a házasság kérdése. Addig, míg jobb intézmény nincs erre a célra,
               addig ehhez kell ragaszkodni.</p>
				<p>- Majd megvizsgálhatjuk a házasság problémáját is, egyelőre maradjunk csak az
               Államnál. Óriási tévedés azt hinni, hogy az ember függetlenségre született. Az emberi
               tömeg mindig függőségre vágyik. Én nem vagyok individualista. Én a szegénység
               tömegeit képviselem, s én nem harcolok azért, hogy még tovább szabadítsák fel az
               egyéniségeket, mert az én egyéniségem, a tanyák népe nem tud mit csinálni odakint a
               sártengerben az ő híres egyéniségével. Mit csináljon, mikor hat hónapig be van zárva,
               úgy hogy nem bír kimozdulni. Én másfél millió magyarra gondolok, akik a tanyákon
               vannak eltemetve a maguk szabad egyéniségével. Ötmillió hold népe van előttem,
               amelyiknek nem kell a függetlenség, mert nem tud vele mit csinálni. Névleges
               függetlenségben élnek, de ez a függetlenség, már ez az individuális függetlenség,
               voltaképpen a halálraítéltek és a cellákba bezártak függetlensége. Minden tanya egy
               börtön. A városok vezetősége oda zárta el őket, és csak akkor jelenik meg a hatóság,
               mikor a tanyák népétől valamit kíván. Akkor van ott, akár véradó, akár pénzadó kell
               neki. A haszonért ott van, de soha nem visz nekik semmit. Se utat, se védelmet, se
               okulást, se szórakozást.</p>
				<p>De én nem akarok most a tanyakérdésről beszélni. Végtelenül lehetne. Én egy sokkal
               mélyebb problémát akarok felvetni. Azt, hogy akar-e hát az ember szabad versenyben
               élni, vagy nem?</p>
				<p>Hát nem akar. Az egyéni szabadság csak egyes kivételes egyéniségnek kell. A tömeg
               könyörög és sír, hogy vegyék le róla a szabad verseny rettenetes terhét. Nem bírjuk.
               Hogy az egyén valahogy megbirkózhasson azzal a felelősséggel, amit a szabadság rak
               rá, kénytelen szövetkezni, kénytelen a szabadságát eladni egymásnak és összetenni,
               hogy közös eredőben elveszve valahogy megbirkózhasson az ezer fejű szörnyeteggel, a
               szabad élettel.</p>
				<p>Itt, úgy látszik, ellentmondás van, mert az emberiség megváltást érzett, mikor a
               jobbágyságból felszabadult.</p>
				<p>Igen. Elég sokáig éltünk rabszolgaságban. De az a rabszolgaság csak azért volt rossz,
               mert nem lehetett a lekötözötteknek befolyást gyakorolni az ellátás mértékére. Abban
               jó volt, hogy a jobbágy nyugodt volt és pihent. Nem kellett magáról gondoskodni.
               Máson volt a felelősség, ha ő éhen halt, őneki csak annyi dolga volt, hogy éhen
               halhatott, ha nem gondoskodtak róla.</p>
				<p>Most egy olyan függőségre vágyik az ember, hogy biztosítva legyen a létminimum és
               egyben lehetőség legyen a tehetség szerinti előhaladásra.</p>
				<p>Ezt a mai életet, a munkanélküliséget, ezt bírni nem lehet.</p>
				<p>A tömegnek nincs semmi befolyása a vállalkozásra és végrehajtásra, s míg egyfelől be
               van dobva, mint szabad egyén a létbe, másfelől magára van hagyva, hogy harcoljon ő
               meg a semmivel?... Mit ér az ő szabadsága, ha a Tőke nincs rákényszerítve az ő
               foglalkoztatására? Kovács Kis Péter barátom a világ legszabadabb embere, csak ki kell
               fizetni neki az adóját, a kamatot, a bírságot, mindent, amit csak a hivatali agy ki
               tud eszelni ellene, ki kell fizetni a családja ruhájának, élelmének az árát, akkor
               szabad. Akkor szabad neki a búzáját annyiért adni oda, amennyiért valahol, előtte
               ismeretlen hatalmak megállapították. Annyiért, ami a kötelezettségének még a
               tizedrészét se éri el... Mi a fene szabadság ez?... Mit csináljon ő odakint evvel a
               szabadsággal? Szabad neki levelet írni, de ha megírta, beviheti tizenhat kilométerre
               a postára. Szabad neki választ is kapni, de ha megjött a válasz, azt kiteszik a posta
               ablakába, s ha két hétig nem jelentkezik a címzett, visszaküldik a feladónak.</p>
				<p>Szabad neki licitálni a városi bérletre. Micsoda? Ígérhet kétszer annyit, mint a
               komája, aki szintén licitál. Ilyenkor a város elfogadja őt olyan szabad embernek,
               mint Rothschildot.</p>
				<p>De mikor nem él azzal a szabadságával, hogy pontosan, a kitűzött időre megfizesse a
               felvert bért, akkor már baj van. Akkor már bűncselekményt követett el, amelyért meg
               is kell bűnhődnie.</p>
				<p>A főügyész kedvetlenül szólt bele:</p>
				<p>- A nép ma sokkal magasabb életnívón van, mint száz év előtt.</p>
				<p>- Nem tart soká. Nemcsak a népnél, hanem nálunk sem. A leggyorsabb iramban haladunk
               visszafelé a nyomorba. Mikor a főváros ötven-hatvanezer éhezőnek ad ebédet naponta
               egész télen át, mikor a legkisebb falu is tele van munkanélkülivel, mikor a
               legnagyobb tőke is meg van rémülve, mert nem kapja meg a profitot, akkor itt a
               lesüllyedés utolsó korszaka. Megyünk vissza a Balkánra, megyünk vissza Keletre. Nem
               mondom én, van ennél mélyebb nívó is. Láttam én a bocskort és az éhezőknek lézengő
               csordáját... De mi is azon az úton vagyunk. A mi szegényeink a legszörnyűbb ragályos
               betegséget terjesztik, a szegénységet.</p>
			</div>
			<div type="chapter">
				<head>19.</head>
				<p>Zúgó fejjel ment haza. Ezek olyan dolgok, hogy egy ember feje nem elég rá, hogy
               átfogja. Ezekről a dolgokról világ végéig lehet beszélni, s nem ér semmit, mert nem
               lehet kipróbálni a legjobb elgondolást sem. Az emberiség olyan egyszerű sémák szerint
               él, és egy rendszer oly sokáig tart, hogy egész reménytelen, hogy valaha valami
               változás jöjjön létre.</p>
				<p>És mindenki roppant fél a következményektől. Még egy ellenzéki politikus legalább
               kibeszélheti magát, de egy tisztviselőnek hallgatni kell.</p>
				<p>Nem is szeretett már gondolkozni. Annyira zsúfolt volt az élete, hogy várnia kellett,
               hogy magától elrendeződjön benne minden. Csak ma is. Végig se bírja gondolni azt a
               tömérdek benyomást, amit ma el kellett szenvednie.</p>
				<p>- Mi az, ti még nem vacsoráztatok? - nyitott be.</p>
				<p>- Hogy lehetne ezt a ház ura nélkül? - szólt a felesége kicsit élesen.</p>
				<p>Elhallgatott.</p>
				<p>- Sokáig tartott a tanácskozás a polgármesterrel - tette még hozzá Lina.</p>
				<p>- Azzal nem soká, mert nem is volt bent, hanem Martiny doktorral: az ellenzékkel kell
               folyton csatát vívni.</p>
				<p>- Hol? a söröspoharak mellett?</p>
				<p>- Nem is ittam sört - mondta, s megcsókolta a feleségét -, egy spriccert ittam, ez
               volt az egész. Negyven fillér.</p>
				<p>Leült vacsorázni. Az asztal felett égett a nagy csillár, de annak csak egy körtéje,
               az alsó. Véletlenül felpillantott a lámpára, s mosolygott. Igen olcsón vette ezt a
               lámpát a feleségével együtt a lámpagyárban, tíz évvel ezelőtt. Azóta mindig örül
               neki, hogy milyen olcsó volt, majdnem ingyen, de most eszébe jutott, hogy milyen
               remek csillárok vannak a Feri villájában.</p>
				<p>Pörkölt volt. A nokkerli már szinte felkunkorodott s kiszáradt a sparherten, a
               krumpli meg vizenyős volt.</p>
				<p>Erre nem akart szót vesztegetni, ellenben mikor megették a porciójukat, azt mondta a
               fiúknak:</p>
				<p>- No gyerekek, apuka vett egy házat.</p>
				<p>A felesége rosszallólag nézett rá. Ellenben a két gyerek ujjongásban tört ki.</p>
				<p>- Házat!... Házat vett apuka!... Házat vett apuci!...</p>
				<p>- Hol, apukám, hol?... - kérdezte Bercike. - Remélem, a villanegyedben.</p>
				<p>Mosolygott. A fiára pillantott. A gyerekben volt valami nagyon úrias vonás. Igen szép
               gyerek volt, s tudta tartani magát.</p>
				<p>Nem felelt, csak mosolygott, de a mosolyában benne volt, hogy a gyerek eltalálta.</p>
				<p>Erre Berci hallatlan örömmel rohant hozzá s összecsókolta.</p>
				<p>- Micsoda dolog ez!... - kiáltott fel Lina, s a fiú visszament a helyére.</p>
				<p>- Majd mindent megtudtok annak idején - mondta ő.</p>
				<p>De a vacsora roppant tombolássá lett. A két gyerekkel nem lehetett bírni, úgyhogy az
               anyjuk el is kergette őket hamarosan, hogy menjenek befejezni a leckéjüket; aztán
               feküdni. Tíz órakor a gyerekeknek aludni kell.</p>
				<p>Ő ott maradt az asztal mellett, s cigarettára gyújtott. Mikor a felesége elintézte a
               gyerekeket s visszajött, ott találta, ahogy ábrándokba merülve, a szép jövő felett
               gondolkodott. Ez a mai délután megnyugtatta. Abban a naiv érzésben ringatózott, hogy
               a szerencse mellé szegődött, s már csak jó jöhet.</p>
				<p>- Nahát nem akarja hallani a nagy eseményt? - kérdezte, s nagyon örült, hogy Lina
               végre leült összefont karokkal, mindenre készen. Szigorú szemöldöke azonban nem
               enyhült, s mikor elmesélte az egész házvásárlást újra meg újra, minden részletével,
               úgy látszott, belenyugodott mindenbe.</p>
				<p>- Mit írnak a rokonok? - kérdezte váratlanul Lina.</p>
				<p>- Milyen rokonok?</p>
				<p>- Láttam, hogy elsikkasztotta a levelet.</p>
				<p>- Á - mondta ő -, mindig csak kérni, kérni, kérni... Annál nincs könnyebb. Ők éppen
               olyan Kopjássok, mint én vagyok. Én nem fordultam soha egyikhez sem, s most, ha az
               ember szekere egy kicsit feljebb szalad, azonnal rá akar kapaszkodni
               valamennyi...</p>
				<p>- Mutassa a levelet.</p>
				<p>- Az már nincs meg.</p>
				<p>- Hol van?</p>
				<p>- Valahol a papírkosárban. Széttéptem.</p>
				<p>Az asszony hallgatott. Ő már kikutatta a papírkosarat, de abban a levélnek semmi
               nyoma nem volt. Nem akarta feszíteni a dolgot, ha baj van, úgyis kiderül.</p>
				<p>- Menyhért úr?</p>
				<p>- Nem. Albert.</p>
				<p>- Jeles firma az is.</p>
				<p>Miért is nem küldik ezek a buták a leveleiket a hivatalba. Ilyen butaság; kell azt a
               családi lakásra küldeni. Ennyi eszük lehetne. Elhatározta, hogy erről értesíteni is
               fogja őket, csak röstellte. Óvatos volt, nem szólt sem a tíz pengőről, sem a
               kártyabeli sikeréről.</p>
				<p>- Csak azt nem tudom még, hogy gondolja Kardics bácsi ezt az egész dolgot. Mert itt
               hamarosan fizetni kell valamit, bár azt hiszem, hogy az egész ház a Takarék
               tulajdona a betáblázott adósságok miatt, s azt hiszem, a vételár is úgy van
               megállapítva, amennyibe a Takaréknak van... Nem baj, ez mind hamarosan tisztázódni
               fog.</p>
				<p>De Lina nem szólt semmit, bánatosan hallgatott, s lassan az ő beszéde üres lett,
               hamis, hazug. Nem tudott örülni, s nem tudott lelkesedni többé. Az asszony keveset
               nézett rá, maga elé nézett, s az egész magatartásában valami fáradt csüggedtség
               volt.</p>
				<p>- Mondjon már valamit - szólt később neki halkan.</p>
				<p>Lina fölemelte a fejét, de a szeme szinte le volt csukva. A teste előregörnyedt, csak
               a nyakát egyenesítette fel, s félrehajtva a fejét, Mária-arccal ült ott.</p>
				<p>- Én nem értek hozzá - mondta aztán. - Lehet, hogy magának igaza van. Mindenesetre
               jól gondolja meg a dolgot, mert énnekem semmi részem nincs benne, én semmi
               felelősséget nem vállalok... Aztán az ne legyen belőle, Pista, hogy minden az én
               nyakamba szakad.</p>
				<p>- Ugyan mi szakadna a maga nyakába?</p>
				<p>Lina picit intett a fejével, mintha kínos érzést akarna lerázni magáról.</p>
				<p>- Nézze, Pista, maguk nagy hebehurgyán megcsinálnak valamit, amin aztán nem lehet
               segíteni. De tudja maga, mi az, egy asszonynak, aki felépítette már az életét, egy
               csapásra kifordulni magából. Amit maga csinál, azt jelenti, hogy mindaz, amit én
               eddig tettem, semmiség volt. Jelentéktelen semmiség. Én ahhoz szoktam, hogy van egy
               uram, aki mérsékelt jövedelemmel rendelkezik, de azt ideadja nekem az utolsó
               fillérig. Én igen nagy munkát végeztem, hogy ebből a csekély jövedelemből egy úri
               háztartást tartsak fenn. A férjemet jól ellássam, két gyereket rendesen neveljek,
               magamat is úgy kellett tartani, hogy maga szégyent ne valljon, ha velem valahol
               megjelenik. Ez nem volt kis dolog, Pista... Most magát valami érthetetlen szerencse
               vagy szerencsétlenség érte. A véletlen kilódította a biztos pozíciójából; az az egy
               bizonyos, hogy az a kör, amelybe most került, egészen más, mint az, amelyben eddig
               élt. Mások ott a szokások, az erkölcsök, más a tónus, más minden. Ott nagy pénzzel
               kell dolgozni, hogy az ember versenyképes legyen. Nekem tizenhat év óta nincs időm
               egy könyvet elolvasni, lapot sem olvasok, nem kísérem figyelemmel sem a divatot, sem
               azokat a témákat, amivel semmittévő asszonyok az idejüket töltik. Ott voltam ezen a
               vacsorán, én egész este vigyázzállásban voltam, s csak arra kellett ügyelnem, hogy
               értelmesen hallgassak, hogy meg ne lássák rajtam, hogy nem vagyok idevaló. Mért
               kényszerít maga engem arra, hogy én egy egészen új világba kerüljek? Mért nem jó
               magának a természetes fejlődés? Hiszen ha marad egyelőre minden a régiben, s ha
               lassan lesz valami eredménye a dolognak, ha félre tudunk tenni egy kis pénzt, akkor
               veszünk egy olyan hajlékot, amely nekünk, a mi igényeinknek megfelel. Nézze meg az
               ismerőseinket, a barátnőinket. Kikkel érintkeztünk mi eddig? Gimnáziumi tanárok,
               orvosék, mérnökék. Most ezeket el kell dobni? Mi egyszerre proccok leszünk és
               befurakodunk a magasabb körökbe? Vagy hogy gondolja? Maga okos ember, végiggondolta
               azt, hogy mi lesz ebből? Hát lehet az, hogy egyszer csak kihúzzák az embert a régi
               bőréből s új bőrt adnak rá? De még ha a bőrt lehetne is, lehet-e a lelkét átgyúrni
               valakinek? Menjek be egy hatszobás villába? Azt hiszi, nem tudom, kik azok a
               Boronkayék? Mindenütt ott voltak, a legelső helyen. Az alispán sógora, a főispán
               páholyában ült Boropkayné legutóbb is, ketten voltak a főispánnéval, maga azt
               képzeli, most engem fog meghívni a főispánné? S ha meghív, mit kezdek én evvel a
               fanyalgó nagyúri asszonnyal, aki soha életében nem tudta, mi a munka és mi a pénz.
               Neki mindig annyija volt, amit két kézzel sem tudott elkölteni. Én nem tudok
               költeni... Hol tanultam volna meg? Most én menjek és vergődjek a Boronkay-villában?
               Én a két kezemmel gyomláljak? Vagy tud maga nekem kertészt tartani? Kertészt, aki
               portás is és szakácsnét, aki a nagy vacsorákat megfőzze? S szobalányt hozzá? Esetleg
               inast. Nem vállalhatom ezt, Pista. Én a maga régi diákkori ferencjóskáját úgy
               tisztelem, mintha a maga életét tiszteltem volna benne, azt a valóban
               tiszteletreméltó életet, amit végzett. Én tudom, hogy maga azt a ruhát igen nehezen
               vásárolta annak idején, hiszen elmondta, s én minden szavára emlékszem, hogy
               részletekben fizette valami nyolc vagy kilenc hónapon keresztül, nekem az a ruha a
               maga becsületességének a bizonysága volt, valóságos nemeslevél, a lelki nemességnek
               az emléke. Hogy maga ilyen könnyen le tud siklani a régi útról...</p>
				<p>Pista rémülten hallgatta feleségének halk és okos szavait. Sokszor meglepte őt, hogy
               a felesége veszélyes pillanatokban nagyon józanul és okosan tudja kifejteni a
               gondolatait, sokkal okosabban, mint ő, de most meg volt lepve. Valóban a lelke mélyén
               mindenben igazat kellett adnia a feleségének, s valósággal görcsösen szorította össze
               a szívét, hogy ráismert az asszony szavain keresztül arra a mély erkölcsi szakadékra,
               amelyen neki az utolsó napokban át kellett mennie. Egyik cigarettáról a másikra
               gyújtott.</p>
				<p>- Lássa, ez is, a maga dohányzása. Azelőtt maga tiszta ember volt; a lakásunk olyan
               volt, mint pohár, tiszta és illatos. Az egyszerű, becsületes emberek tisztasága volt
               itt. Maga sok éven át nem is gyújtott idehaza cigarettára, vagy pláne szivarra, s én
               büszke voltam magamban erre, mert azt mondtam, az én férjem megérti az én életemet.
               Nem csinál kaszinót a lakásából, azok jöttek ide, akik hozzánk valók voltak. Most
               ugye, azok az urak nem adták vissza a vizitjét, akikhez maga most hozzá van kötve?
               Azok nem hajlandók leereszkedni mihozzánk, a mi életünkhöz. Igen, el fognak jönni,
               mihelyt be fog vonulni az új rezidenciájába, a Boronkayéktól elhabzsolt kastélyba.
               Ott aztán lehet tobzódni. Ott olyan uzsonnáknak és olyan vacsoráknak kell lenni,
               amihez ők hozzá vannak szokva. Hát mondja, Pista, telik ez abból a fizetésből, ami
               magának meg van állapítva? Nem telik, de valamiből telni kell. Hát miből fog
               telni?</p>
				<p>Ő hallgatott, az arca kezdett kivörösödni, már érezte, hogy hová jut ki az asszony, s
               nem soká kellett várnia.</p>
				<p>- Én megmondom magának, Pista, honnan fog telni. Onnan, ahonnan az övék. Azt hiszem,
               ezek az urak mind olyan pénzből élnek, amit nem szokás elkönyvelni azon a címen, amin
               kapják, hanem hamis címeken. Lesznek itt üzletek, igen, ami után magának juttatnak.
               Nem tudom, mi az, pausálé, vagy mi. Be fogják írni, hogy ez vagy az, ennyivel vagy
               annyival többe került. Talán alá is íratnak majd iparosokkal nagyobb számlát, hogy
               törvényesen ne lehessen felfedezni a dolgokat. Mondta a villanyszerelő a múltkor,
               hogy pályázott valamire a városnál, ő kap egy kicsi pénzt, s aláír egy nagy nyugtát.
               Nem lehet rábizonyítani senkire semmit. Azok ott mind rablók, mondta a szerelő, mert
               ő nem tud munkát kapni, csak ha az építész adja, az építész pedig neki lenyúzza a
               bőrit is, csak azért dolgozik, mert munka nélkül nem lehet el, de ha ő megkapná
               azokat az összegeket, amiket erre s erre a dologra felvesznek a költségvetésben, ő
               házat vehetne, de alig bír megélni a családjával, s nem tudja a gyerekeit
               iskoláztatni... Hát az ilyen pénzen fog maga osztozni?</p>
				<p>- Maga igen rigorózus - mondta Pista, s lehajtotta a fejét, és morózusan nézte az
               asztalon a hamutartót.</p>
				<p>- Nézze, Pista, én nem szólok bele semmibe. Én csak elmondom a gondolataimat. Én
               tudom, hogy maga okos ember, s vigyázni fog, hogy ne lehessen rajtakapni. Illetve én
               nem akarom magát sértegetni, én azt sem tudom, hogy ezek a pletykák igazak-e. Én nem
               ismerem ezt az életet, de az bizonyos, hogy a maga családját nem viheti át egyik
               napról a másikra a tisztes, szerény életből, a tisztes, gazdag világba. Mert van
               tisztes gazdagság is, de ahhoz az kell, hogy valami legyen a talpa alatt s a háta
               mögött. És mondja, Pista, mi van a maga háta megett? A háta megett ott vannak a
               szegény rokonok, akiket maga magával akar cipelni. S hát ez aztán igazán nem megy.
               Annyira nem viheti fel az Isten a dolgát, hogy az összes testvéreinek ugyanolyan
               pozíciót biztosítson, mint amilyen magának van. Pláne még a nagybácsiknak is és az
               egész atyafiságnak, amit mind hiánytalanul meg fog kapni.</p>
				<p>- Én azoknak csak legfeljebb alamizsnát adhatok - mondta mogorván.</p>
				<p>- Igen, és ez magának fáj. Nézze, ma én is kaptam egy levelet. Ez is a maga
               rokonsága. Róza néni írt. Nagykárolyból. Már oda is eljött a híre. Hogy neki a
               románok nem fizetnek semmi nyugdíjat, és foltozásból tartja fenn magát. Nem tud
               emberek szeme elé menni, arra kér, hogy ami felesleges ruhám van, hiszen egy ilyen
               nagyúri nő, mint én vagyok, nem viselhet annyi ideig egy ruhát, mint egy szegény
               asszony, azt küldjem el neki. Hát mit küldjek neki, Pista? A jó ruháimból kell
               küldenem, mert nem tehetem ki magamat annak, hogy megszóljon érte, hogy ilyen
               ringy-rongy ruhában jár az ő híres rokona, a zsarátnoki főügyész felesége, hiszen ő
               azokkal a ruhákkal el akar dicsekedni, hogy ezt meg ezt kaptam, de hát istenem,
               milyen jó szívük van, nem sajnálják a szegény rokontól.</p>
				<p>Pista megszólalt.</p>
				<p>- Nem is kell neki válaszolni.</p>
				<p>- Ezt könnyű mondani, de nehéz megenni. Csak én legyek a rossz? Hogy a rokonok közt
               híre menjen, hogy maga milyen jó, ferencjóskát küld a Lajos bácsinak, de bezzeg a
               felesége még a rongyait is sajnálja a szegény rokontól, hogy bezzeg fenntartaná a
               rokonságot, ha a régi gazdagságban volnánk, s így tovább.</p>
				<p>Soká ültek szótlanul, akkor Lina felállott.</p>
				<p>- Tíz óra, a gyerekeknek le kell feküdni... Hát én csak azt mondom magának, Pista,
               hogy jól gondolja végig ezt az egész dolgot.</p>
				<p>S ezzel elment.</p>
				<p>Ő magában maradt a gyötrő gondolatokkal.</p>
				<p>Mivel azonban pozitív elme volt, s nem volt semmi képessége a filozófiára, már pár
               pillanat múlva gyakorlati gondokkal volt tele.</p>
				<p>Kardicsnak kétségtelenül rendkívül szüksége van arra, hogy őt magához kapcsolja. Újra
               eszébe jutott, amire már többször gondolt, hogy nagyon is hamar eladja magát ennek a
               gazembernek, s hamarosan be fog következni, hogy ki lesz szolgáltatva neki valami
               súlyos esetben. Például a Sertéstenyésztő kérdésében.</p>
				<p>Ha a Sertéstenyésztőnél Kardics nagyon érdekelve van, akkor viszont ő fogja megszabni
               a feltételeket.</p>
				<p>A házvétel jó. Az alispán nem jött el, tehát teljesen el van intézve, hogy
               Boronkayékat elejtették... S ezt így is kell csinálni. Az életben csak úgy lehet
               előrejutni, ha az ember szabadul a terhektől, tehát a terhes rokonoktól is. Nem
               szabad egyebet tenni, csak a rokonságból az előnyöseket kell megtartani, a
               selejtest, amelyből semmit sem lehet csinálni, sorsára kell hagyni. Menyhért, az jó.
               Állásban van a múzeumnál, azt be lehet hozni, s az fog is produkálni. Van benne
               valami energia is. De Albert, ezzel a szerencsétlen családirtási tervvel... Mit
               tehet?... Azt nem teheti meg, hogy sorra leölje a gyermekeit. Ah, mesebeszéd. Az
               utóbbi időben ugyan valósággal járvány. Az ember minduntalan olvas ilyeneket, hogy
               “családirtás a Liliom utcában”. De hogy egy magasabb kultúrájú ember... S éppen az ő
               öccse... Az sem bizonyos, hogy nem egyszerű zsarolás... Valamit mindenesetre segíteni
               kell rajta, annyit, hogy élni tudjon. Valami kis állást. Ezt el lehet intézni.
               Valahová bedugni, hogy éhen ne haljanak, de a városba behozni, azt nem. Ha annyira
               tehetetlen, menjen hivatalszolgának vagy pénzbeszedőnek. A Kopjássok sokkal jobban
               szeretik a gyerekeiket... Kelemen tanító, az még nem is jelentkezett, éljen ahol
               van.</p>
				<p>Ezzel a testvérek el vannak intézve. A nagybácsik pedig, ha eddig éltek - időn túl
               mindenesetre -, majd csak elélnek ezután is.</p>
				<p>Különösebb terheket nem vesz magára. Azt nem. Elég a maga gondja-baja. Neki is nagy
               családja van, azt mindenki beláthatja.</p>
				<p>Fontos, hogy tisztán lásson a dolgokban. Kardics... Ez a legfontosabb. Ott valami
               sürgős bajnak kell lenni, mert másképp hogy jutna ő hozzá, hogy a legelső napon az
               utcán felfedezze őt ez az ember, aki soha még köszönésig sem volt vele.</p>
				<p>Kardics bácsi, ha vállalta a rokonságot, most már tessék helytállani. Hanem a dolgot
               nem ott kell megfogni, hogy a házvételi szerződés... Azt nem. Hanem ott, hogy mi van
               a Sertéstenyésztővel. Holnap, ha az öreggel találkozik, nem azzal kezdi, hogy:
               “kedves bátyám, hogy gondolod, hogy tudok helytállni az ideiglenes szerződésnek”,
               hanem ott, hogy: “kedves bátyám, a Sertéstenyésztőnél baj van. A várost nem lehet
               belevinni egy ilyen dologba. A város nem vállalhat felelősséget a Makróczy
               üzelmeiért”. Ez lesz a helyes megoldás. Jöjjön ő az ajánlatokkal, akkor aztán esetleg
               lehet beszélni.</p>
				<p>Újra meg újra csak erre tért vissza gondolatban. Egész vitákat rendezett. Hogy nincs
               az istennek annyi pénze, hogy ő a nevét... Hogy a város érdekeit...</p>
				<p>Aztán gyorsan arra gondolt, hogy hátha az alispánnak igaza van, hogy a számítások jók
               voltak, csak az a baj, hogy a kukorica ára úgy felment, hogy drágább, mint a kész
               zsír... Hátha itt lehet valamit csinálni. Tegyük fel, hogy a Sertéstenyésztő reális
               üzlet, csak konjunkturális bajok vannak. Abban az esetben a veszteséget viselje a
               vállalkozás s vegye át az egészet a város. Egy olyan olcsó ajánlatot kell
               kikalkulálni, mint a házvételnél, mélyen a befektetési áron alul. Mért? Ezzel is még
               mindig jól járhat a Takarék. Az is valami, ha a presztízs meg van mentve. A
               Szentkálnayak is nagyon benne vannak, ahogy a alispán mondta. Hátha azokra lehet
               valahogy áthárítani. Elég pénze van a Szentkálnay-cégnek... Majd lead egy kicsit...
               Hátha bűnügyi része is van a dolognak, s akkor a Szentkálnayak nem tudnak
               kibújni...</p>
				<p>Érezte, hogy az ő ereje nő és acélosodik.</p>
				<p>Nem úgy, barátom - mondta magában, de szinte hangosan -, ha rám szükségetek van,
               akkor nézzük meg a dolgokat. Csak úgy zsebre vágni nem engedem magam. Hogyne, még ezt
               is ki lehet használni, szükség esetén, hogy őt ilyen módon akarják lekenyerezni. Egy
               ideiglenes szerződés, az semmi. Az őt nem kötelezi, csak az eladót. Ő nem is rokon.
               Ezen a téren semmi se feszélyezi. Nem mehet bele tisztességtelen dologba. Nem azért
               adta ki a lapokban is a programját, hogy revideálni a városi ügyeket s megmenteni a
               várost minden tehertől. A polgárság érdeke, az a fontos.</p>
				<p>Már az is gyanús, hogy még eddig egy szót sem hallott a Sertéstenyésztőről. Pedig
               azoknak nagyon éghet a kapcájuk.</p>
				<p>Legrosszabb esetben felmegy a miniszterhez, s előadja neki az egész dolgot. Ki tudja,
               hátha a polgármester is benne van. Nem szokatlan a mai világban egy fegyelmi a
               polgármesterek ellen.</p>
				<p>Lassan össze kezdett zsugorodni az egész házvételügy a szemében.</p>
				<p>Még eddig egy fillérjében sincs, vigyázni kell, hogy ne is legyen. Vajon nem lehetne
               az egész házat tehermentesen megkapni? Akkor aztán az ő dolga volna, hogy a
               Sertéstenyésztőre a város ne fizessen rá. Lehet abból még jó üzlet is, úgyhogy a
               város csak hálás lehet neki.</p>
				<p>Személyesen fog kimenni még a holnapi nap folyamán s megnézi, felbecsüli az összes
               értéket. Kiviszi magával a mérnököt, hiszen voltaképpen most ő a város gazdája.
               Minden a főügyész kezében van. A döntés joga nem az övé, de az előterjesztés, az
               elbírálás, a beállítás igen. Holnap reggel az lesz az első dolga, lereferáltatni a
               Sertéstenyésztőt, s még mielőtt a polgármester bejönne, mert mindig késik, kimenni a
               mérnökkel és a gazdával, belenézni a könyvekbe, megcsinálni a mérleget, akkor aztán a
               kezében van az egész.</p>
				<p>Mit veszíthet? Ellenkezőleg, csak nyerhet. Nem kell egyebet tenni, csak Martiny
               doktorral összeülni, és akkor végre az ő pártján van az egész város. Olyan
               népszerűség még nem is volt, mintha ő a kezébe vesz egy ilyen nevezetes dolgot.</p>
				<p>Még a dolog historikuma is kezdett előtte kibontakozni. Neki mint kultúrtanácsnoknak
               semmi köze nem volt hozzá, de nem olyan régen is sok beszéd volt mindenfelé a
               Sertéstenyésztőről. Szóval itt van az egész bajnak a nyitja. Itt van a kutya elásva.
               Körülnézett a szobában, s azt vette észre, hogy rengeteg füst van. Kinyitotta az
               ablakot. A kis utca csöndes volt, egy ablakban sincs már világosság. Megnézte az
               órát. Észre se vette, hogy már tizenegy óra.</p>
				<p>Derülten és vidáman nézte a kisvárost. Hogy alusznak az emberek. A polgárok. Nem is
               álmodják, hogy milyen gond és mennyi terv szövődik az új főügyész fejében az ő
               jólétük és boldogulásuk érdekében.</p>
				<p>Mikor már úgy látta, hogy a szoba meglehetősen kiszellőzött, becsukta az ablakot s
               bement a hálószobába.</p>
				<p>Lina mélyen aludt az ágyában.</p>
				<p>Óvatosan levetkőzött s lefeküdt.</p>
				<p>De nem tudott elaludni. Hallgatta az órát, amely muzsikálva ütötte a negyedeket.</p>
				<p>Különös, soha nem volt, legalábbis évek óta nem volt rossz éjszakája. Oly nyugodtan
               aludt mindig, mint egy ártatlan gyermek. Csak letette a fejét, s már aludt. A
               felesége minden este később feküdt le, mint ő, mert háziasszonyi s anyai munkái
               lefoglalták, s már meg is szokta, hogy nem tudott korán feküdni. Ő ellenben a vacsora
               után rögtön elálmosodott. Néha latint fordított a fiaival, ezt szerette, mert örült
               neki, hogy erős még mindig a latinban. Néha a számtanra is ráfanyalodott, mert a
               gyerekek nem szerették, olyankor neki is mindig meg kellett tanulni előbb a leckét, s
               aztán igen könnyen s világosan tudta megmagyarázni. De ha lehetett, elbújt ezek elől
               a leckék elől, arra hivatkozott, hogy eleget dolgozik a hivatalban, s lefeküdt.</p>
				<p>Most nem tudott aludni, s minden éjszakája egyre nyugtalanabb lett. Ha elaludt is,
               nemsokára felébredt, s aztán úgy hánykolódott az ágyban. A felesége néha felébredt, s
               elkeseredett az ő álmatlansága miatt. Néha vitatkozott is egy keveset, aztán
               elszundított, mert fáradt volt s egészséges.</p>
				<p>Bizony volt elég gondja. Csak most, az ágyban érezte meg a tehetetlen felelősséget,
               amit magára vállalt. Akármilyen olcsón vették is meg neki a házat, mégis olyan
               szörnyű összeg jött ki, amiről még hetekkel ezelőtt álmodni sem tudott volna. Hogy
               fogják ezt elintézni? Tegyük föl, hogy a Takarék kifizeti helyette, de hát azt is
               csak vissza kell fizetni egyszer. A rendes fizetéséből még a kamatokat sem bírja. Hát
               honnan lesz neki jövedelme? Linának igaza van. Ezek már úgy kezelik őt, mint egy
               maguk közül való tőkepénzest, mindenesetre mint olyan valakit, akinél nem számít
               öt-tízezer pengő. Ez csak stílus? Lehetséges az, hogy neki olyan bevételei
               lesznek?</p>
				<p>Éjfél után, nem is sejtette hány órakor, csak eszébe villant a Berci bácsi
               szénüzlete. Ez egy legális dolog, s az öreg húszezer pengőt ajánlott fel
                  províziónak[18]. Az biztos, hogyha rábízza a dolgot,
               azt a húszezer pengőt sohasem fogja látni, de hiszen a kezében van. Egyszerűen
               beszélni fog a főmérnökkel s letiltatja azt az összeget, ami neki jár.</p>
				<p>Hozzáfogott számítani, hogy mennyi szenet kell leszállítani, hogy százezer pengő
               járjon a családi részvénytársaságnak. Szeretett volna lámpát gyújtani, de nem akarta
               Linát most már ezzel is zavarni. Nem jó ez a közös hálószoba, s most hirtelen rájött,
               hogy gazdag embereknél mért van férj, feleség külön szobában. Igen egyszerű oka lesz
               annak. A férjek ebben a világban sem éjjel, sem nappal nem tudnak aludni. Ki tudna
               aludni ilyen gondok mellett?</p>
				<p>Másnap reggel gyűrötten és törődötten ébredt. A beleiben valami állandó remegés volt.
               A szája keserű volt. A feje szédült. Valósággal szédelgett, s nem volt étvágya.</p>
				<p>Mikor bement a hivatalba, első dolga volt telefonálni a városi főmérnöknek,
               Bisztriczaynak. Ez ajánlkozott, hogy rögtön átjön hozzá.</p>
				<p>Nem nagyon ismerték egymást, mert egyéb dolguk nem volt még, csakhogy ő
               kultúrtanácsnok korában ki volt szolgáltatva neki az iskolaépítések körül. A
               főmérnök igen nagy úr volt, akit őneki nem volt joga sürgetni, csak el kellett
               fogadni, amit mondott. Ha azt mondta, hogy nincs pénz a tatarozásokra, az szinte
               megfellebbezhetetlen volt. Egyik iskolára emeletet húztak s kiderült, hogy a falak
               gyöngék, s a plafonok megrepedtek. Milyen nagy képpel jött ki a főmérnök megvizsgálni
               a dolgot. Most már jobban érti az egészet, az a fölényesség akkor arra való volt,
               hogy leplezze a svindlit. Előre kellett volna neki látni, hogy megbírják-e azok a
               falak az emeletet. Arra hivatkozott, hogy ő parancsot kapott, s ő végrehajtó szerv.
               Most új parancsot kellett kieszközölni a legolcsóbb megoldásra. Úgy csinálta, hogy
               traverzeket épített be a falakba, s a traverzeket vasoszlopokkal támasztotta fel. Az
               iskola nevetséges lett, de a diákoknak tetszett, hogy emiatt egyheti szabadságot
               kaptak, s furcsának találták, hogy a tanterem várszerű lett. De őbenne elégedetlenség
               és keserűség maradt az elcsúfított termek miatt. Nem tudta, mi történt, mi volt a
               baj, de érezte, hogy valami nincs rendjén. Különösen elkeseredett, hogy panaszaira
               Makróczy nagyon goromba lett, kikérte magának a gyanúsítást, pedig ő nem gyanúsított,
               ő csak megmondta a véleményét.</p>
				<p>Míg Bisztriczay bejött, ez mind átfutott rajta s referáltatott közben magának a
               Sertéstenyésztőről.</p>
				<p>Az iratok tanulmányozásába merülve találta a mérnök. Roppant kedves volt, mosolygott,
               oly előzékeny volt, hogy utálta.</p>
				<p>- Mi ez a Sertéstenyésztő, kérlek alássan? - kérdezte tőle, mikor magukban
               maradtak.</p>
				<p>- Ez, kérlek alázattal, egy nagy gründolás volt, ami úgy végződött, ahogy egy ilyen
               levegővállalatnak végződni kell.</p>
				<p>- Hát hogy kell ennek végződni?</p>
				<p>Bisztriczay nevetett.</p>
				<p>- Így.</p>
				<p>Gondolkozva kérdezte:</p>
				<p>- Milyenek az építmények?</p>
				<p>- Az építmények elsőrangúak. Sokkal modernebb, mint az egész Kőbánya. A legmodernebb
               dán elvek szerint készült minden. A tisztaság tökéletes. Higiénikus, gazdaságos.
               Nincs ott semmi baj, csak túl van méretezve, s a gazdasági hullámzásra nem
               számítottak. A tőkénél van a baj.</p>
				<p>Soká tárgyaltak. Neki ezt úgy kellett megtanulni, mint a fiai mellett a számtani
               leckéket. Behívatta a gazdasági tanácsnokot is. Hármasban egész délelőtt
               tanulmányozták az aktatömeget.</p>
				<p>Borzalmas deficit volt. Olyan könnyelmű gazdálkodás, hogy egyre jobban kibontakozott
               a bűnügyi része a kérdésnek.</p>
				<p>- Itt embereket kell felelősségre vonni - mondta s az asztalra csapott.</p>
				<p>- Felelősségre? - mondta a gazdasági tanácsnok. - Felelősségre?</p>
				<p>Már meg is bánta. Minek a dobszó?</p>
				<p>- Kérlek, rendelj egy kocsit, kimegyünk a telepre s megnézzük.</p>
				<p>A városnak volt egy autója is, de a gazdasági tanácsnok csak a lovakkal rendelkezett.
               Telefonált s nemsokára a hajdú jelentette, hogy a fogat előállott.</p>
				<p>Kimentek a Harangosra. Többek közt még az a szabálytalanság is volt, hogy teljesen
               városi területen épült meg a telep, s még formailag sem volt elintézve, hogy ez
               szolgalom vagy ajándék vagy vétel. Mivel ugyanazok az emberek voltak benne az egész
               üzletben, elmulasztották a jogi tisztázását a telep területi kérdésének. A város így
               a kezében tarthatta az egész bonyodalmas ügyet, s teljesen a polgármestertől függött,
               hogy miként fogja fel a dolgot.</p>
				<p>Az út nagyon szép volt. Szép őszi nap, gyenge köd feküdt az Alföldön. A nap átsütött
               rajta. A parasztok a kukoricát törték, s hatalmasan megrakott szekerek jöttek szembe
               velük, s óvatosan letértek az útfélre, mikor a városi kocsit meglátták.</p>
				<p>- De kár, hogy puskát nem hoztam magammal - mondta Bisztriczay.</p>
				<p>Ő bizony nem látta a felrepülő madarakat, s megugró nyulakat.</p>
				<p>A sertéstelepen csönd volt. A disznókat már elszállították, mert nem volt kukorica.
               Féléretten adták el. Úgy állott ott a hatalmas telep beton ólaival, kifutóival,
               óriási udvarával, mint egy elátkozott vár.</p>
				<p>Még nem régen, alig másfél hónappal ezelőtt kanadai gazdagság volt itt, s most minden
               néma. Csak a személyzetnek volt már egy-két disznaja. A kukoricaraktárak, feldolgozók
               felett varjak serege keringett.</p>
				<p>Nézte, nézte a telepet, de hiába nézte, nem tudott kiokoskodni.</p>
				<p>- Ide akart kiköltözni Boronkay Feri - nevetett a főmérnök, s rámutatott a hatalmas
               igazgatósági épületre.</p>
				<p>Hallgattak.</p>
				<p>- Igaz, Berci bátyád táviratilag jelezte - mondta a főmérnök -, hogy útnak indult a
               köleséri bányából az első két mintavagon.</p>
				<p>- Milyen vagon?</p>
				<p>- Hát a szén.</p>
				<p>Megijedt. Nem is tudta, hogy ez ennyire előhaladott állapotban van, ez a szénügy.</p>
				<p>- Vigyázni kell - mondta.</p>
				<p>- Mire?</p>
				<p>Nem akart rosszat mondani a nagybátyjáról, csak később mondott annyit:</p>
				<p>- Az öreg kitűnő üzletember, de pénzt nem lehet rábízni. Ott nagyon vigyázni kell,
               csak a szállított mennyiséget szabad kifizetni.</p>
				<p>- Hát pedig a szerződést úgy akarja megkötni az öreg úr, hogy legalább százhúszezer
               pengő előleget kapjon, mert úgy látszik, ezzel akarja finanszírozni a bányát. Nem
               olyan nagy tétel az egész, és ha szén jó minőségű, akkor nincs semmi elvi
               akadálya.</p>
				<p>Ő tompán hallgatott. Százhúszezer pengő. Ebből neki jár huszonnégyezer, ha jól
               számít...</p>
				<p>- Én csak annyit mondok, hogy nagyon meg kell vizsgálni a szenet. Én a magam részéről
               nem vállalok semmi felelősséget.</p>
				<p>- Ja, ha te nem vállalsz semmi felelősséget, főügyész uram, akkor én át sem veszem a
               szenet. A szerződés még nincs aláírva.</p>
				<p>- Akkor minek küldi?</p>
				<p>- Alá akarja támasztani.</p>
				<p>- Itt természetesen nincs semmi aggodalomra ok, de most, hogy ezt a szomorú dolgot
               látom, bizony nem szeretnék valaha hasonló helyzetbe kerülni.</p>
				<p>- Jobb félni, mint megijedni - mondta Csoma, a gazdasági tanácsnok, aki szeretett
               népies nyelven szólani, s minduntalan elpotyogtatott egy-egy ilyen közmondásos
               bölcsességet.</p>
				<p>Belenyúlt a bal felső zsebébe zsebkendőért, hogy megtörölje a szemét, mert a hideg
               széltől nedves lett.</p>
				<p>Ahogy a kezét kihúzta, valami kicsiny női zsebkendőt talált benne.</p>
				<p>Csak amikor a szemét már felszárította, akkor nézte meg. Nem ismerte. Nagyon finom
               kis kendőcske volt, s ismeretlen illat lappangott benne. Mi lehet ez, kinek a
               zsebkendője ez, gondolkozott s sokáig nézte a kicsi fehér, csipkeszegélyű kendőt.</p>
				<p>Újra megszagolta. Nem emlékezett az illatra. Nem a felesége parfőmje. Lina fehér
               rózsát használt, s ez valami idegen, izgató, penetráns illat...</p>
				<p>Nem bírta elképzelni, honnan került a zsebébe. Igaz, nem abban a zsebben volt, ahol ő
               a zsebkendőjét tartani szokta, hanem a bal felső zsebében, ahova sose tett effélét, s
               most is nem értette, szórakozottságában mért nyúlt abba a zsebbe. Bizonyára a keze
               tudott róla, hogy ott van a zsebkendő. Míg az urak arcára nézett, s a kedvetlen
               arcokon botladozott a szeme, egyre csak a kicsi kendő eredetén járt az esze.</p>
				<p>- Mi az, főügyész uram? Bűncselekmény? - kérdezte a főmérnök.</p>
				<p>- Hogy érted ezt?</p>
				<p>- Látom, hogy nem ismersz rá a zsebkendőre. Valahol loptad, és már elfelejtetted,
               hol.</p>
				<p>Ő egy pillanatig meghökkenve állott, akkor az arca elkezdett vörösödni, s lassan
               olyan vértódulása volt, hogy már nem lehetett eltitkolni.</p>
				<p>A főmérnök nevetett:</p>
				<p>- Gondolj csak vissza, hol jártál női szalonban legutóbb?</p>
				<p>- Eh, bolondság - mormogta -, a feleségem kendője.</p>
				<p>- Ja, hát akkor azért nem ismered - ugratta a főmérnök.</p>
				<p>Mintha semmiség volna, dugta vissza a zsebkendőt ugyanoda, ahonnan kivette, a kis
               kabátja bal felső zsebébe. Már elhelyezte, akkor meggondolta a dolgot, s a bal belső
               zsebébe tette.</p>
				<p>Kicsit mosolygott is hozzá, pedig nem tudta, milyen veszélyes dolgot mívelt. A kis
               kendőcske ott a bal oldalon dolgozni kezdett. A benne levő parfőm, vagy mi, elkezdett
               melegíteni, izgatni, zsibbasztani. A szívére ment valami. Nem is bírt tovább
               figyelni, egyszerre az egész ügy, amiért kijött, elvesztette jelentőségét.</p>
				<p>Valami más dolog lobbant rá. Tudta már, nagyon is tudta, hogy honnan került a
               zsebkendő. Nem jöhetett másunnan, csak éppen onnan... De hogy lehet, hogy a zsebébe
               került?... Nem bír visszaemlékezni rá, hogy a kezébe vette volna, hogy ellopta volna,
               hogy magához vette volna... Ez valami titok. Rejtély ez, hiszen nem lehet senki másé,
               csak a Magdalénáé. De ő nem csinált semmit, s mégis itt van a kendőcske.</p>
				<p>Diák korában egyszer, emlékszik, hogy lopott egy ilyen kis kendőt. De az évekig
               izgatta. Már a lánnyal régen, sok év óta nem találkozott, a lopott zsebkendő még
               mindig izgalmat okozott neki. Lina dugta el, aztán megsemmisítette, mert bizonyosan
               valami nagy emléknek képzelte, pedig semmi se volt, a lánnyal ez volt a legnagyobb
               eseménye, hogy elcsente a zsebkendőjét. De azt akarta, kitervezte, végrehajtotta! s
               erről sejtelme sincs, hogy történt... Csak öntudatlan dolog lehetett. A tudatalatti
               működött benne. A keze csinálta. Jobb vagy bal kéz?... Csak a jobb lehet, mert hiszen
               a bal zsebében találta.</p>
				<p>Egészen elmerült gondolataiba, s érzései úgy kezdtek sustorogni, fortyogni és
               dobogni, mintha megrakták volna a tüzet az üst alatt.</p>
				<p>Beültek a kocsiba, s nem szólott többet senkihez egy szót sem.</p>
				<p>Ájultsághoz hasonlított, ahogy elernyedt. Elengedte magát, és keze-lába, egész teste
               tehetetlenül hevert, s belülről forrósodott.</p>
				<p>Fantasztikus - mondta magában -, azt hittem, hogy kiábrándultam belőle... Ott, mikor
               együtt voltunk, egyáltalán nem éreztem semmit, és nagyon boldog voltam, hogy így
               elhidegedtem tőle... És tessék, ez az én bitang tolvaj kezem azalatt lopott. Mit
               tudom én, hogy a testem milyen ravasz és alattomos munkát végzett a tudaton kívül,
               hogy felfedezte ezt az ellopható kis tárgyat s végre is hajtotta a lopást. Hogy
               mennyire nem volt tudatomban, mutatja az, hogy mennyi idő telt el azóta és még csak
               sejtelmem sem volt róla, hogy nálam van valami emlékjele Magdalénának... s most mióta
               tudok róla, azóta mintha forró parazsat tettek volna ide...</p>
				<p>Oda is nyúlt a szíve tájára s nagyon sajnálta, hogy a kis zsebkendőt odatette. Nem
               tudná megmagyarázni azt sem, mért tette oda? Biztos, hogy a szívéhez közel akarta
               tenni... Hát mégis van valami? s pláne ilyen nagy dolog van?...</p>
				<p>De hisz akkor rémítő örvényben van. Akkor nem is vállalhatja önmagáért a
               felelősséget, ha az én titkos szervezetet tart fenn, hogy azalatt míg a tudat
               boldogan kidobja magából a régi bajt, lent valami titokzatos kavernákban az alvilág
               hivatalnokai és személyzete a legnagyobb gazságtól sem rettenek vissza, hogy
               betöréses rablás útján, vagy ki tudja hogy: emléket szerezzenek, emléket, amit aztán
               már jól tudnak értékesíteni a szív megostromlása körül.</p>
				<p>A kocsi abban a sorban vitte haza őket, amilyen közel volt a lakásuk. Ő volt
               legjobban kiesve az útvonalban, és örült, hogy nehány percig egyedül maradhatott
               önmagával, s rejtéllyel és a szívével.</p>
				<p>Mikor az utcába befordult, nagyot lélegzett. Erőt kellett gyűjteni, hogy a felesége
               szeme elé kerülhessen, s Lina ne vegye észre rajta, hogy valami történt.</p>
				<p>Mikor a télikabátját levetette, a kiskabát oldalát megsimította, hogy a zsebkendő nem
               nyomja-e ki a szövetet, s Lina nem veszi-e észre, hogy ott valami van.</p>
				<p>Már várták az ebéddel, hogy megelőzze a zokszavakat, túl elevenen mondta:</p>
				<p>- A szomszédok nagy szemekkel nézték, hogy már városi fogattal járok haza.</p>
				<p>Nevetett, de a nevetése ravasz volt, eltakaró.</p>
				<p>- Nagy dolgok vannak itt. Kint voltam a Sertéstenyésztő telepén. Ennél hazárdabb
               vállalkozást még nem láttam.</p>
				<p>Míg kezet mosott, Lina ott állott az ajtóban.</p>
				<p>- Majd elmondom magának, mit csináltak ezek az urak. Hogy mit míveltek.</p>
				<p>De nagyon örült, hogy itt volt Kati néni, s nem kellett beszélni, nem is lehetett,
               ellenben hallgatnia joga volt. Hallgatni és nevetni, míg az arca olyan volt, mintha
               megmerevedett volna minden arcizma a hideg szélben, s most merevedő nevetésre
               torzul.</p>
				<p>Kati néni roppant elevenséggel beszélt a rokonokról, akiket fölkeresett. Pista évek
               óta nem tudott a távoli rokonságról. Lina nem tud rokonságot tartani.</p>
				<p>- Az a Verpeléti, az a Verpeléti - mondta Kati néni. - Úgy ért a lóhoz, olyan nagy
               szakember a lóban, csak azért él és hal.</p>
				<p>- Tényleg Verpeléti sógort be lehetne hozni a városhoz... Most voltam együtt
               Csomával, és arról beszélt, hogy kellene a városnak egy új pusztagazda...</p>
				<p>- Jaj, az isten áldja meg minden lépésedet - kezdte rá rögtön Kati néni, s ő meg is
               ijedt, hogy ilyen vigyázatlan volt s elszólta magát. Nem szabad. Mert ez a Kati néni
               rögtön viszi a hírt, s azonnal rászabadítja a sógort.</p>
				<p>Lina meg is volt rémülve, és szigorúan nézett az urára.</p>
				<p>Odanyúlt Pistához s megfogta a kabátja szárnyát, a gomblyuknál.</p>
				<p>Pista olyan rémülten kapott a kezéhez, mit akar? hogy Lina egész elámult.</p>
				<p>- No mi az? mitől fél?</p>
				<p>- Én? Mitől félnék?</p>
				<p>- Hát mért ijedt meg? - s nézte, mi lehet az oka az ura ilyen vad és rémült
               mozdulatának, amiben valami tiltakozás volt és megrettenés. - Mi van a zsebében?... -
               kérdezte gondolkodva.</p>
				<p>- Zsebembe? - mondta Pista, és nagy szemet meresztett. Le is simította a kabátját két
               kézzel a mellén, mintha azt keresné, hogy van-e benne valami s azt mutatná, hogy
               egészen üres. A legkisebb dudorodás sem mutatja, hogy el van benne valami rejtve.</p>
				<p>Lina nem folytatta a dolgot, de nem is felejtette el.</p>
				<p>- Ideges vagyok - mondta Pista -, mert az rettenetes, amiket én most átélek.</p>
				<p>Lina megint rosszallólag nézett rá, hogy vigyázzon, és Kati néni előtt egy óvatlan
               szót ne mondjon.</p>
				<p>Meg, is értette s elcsavarta a dolgot.</p>
				<p>- Rettenetes egy új hivatalt átvenni, mert az ember feje szétpattan a gondolkodástól,
               míg mindent megtanul, amit meg kellene tanulnia.</p>
				<p>- Igen - mondta Kati néni -, a Sertéstenyésztő az nagyon nagy panama. No, Szentkálnay
               Magdaléna...</p>
				<p>Pista gyorsan lesütötte a fejét, aztán vizet ivott, hogy eltakarja a pirulását. De
               miért pirul... És hogy van az, hogy az embernek valami kis sebe vagy titkolnivalója
               van, akkor minden azt érinti. Szentkálnay Magdalénának a nevét soha nem szokták ebben
               a házban említeni, s Kati néni, ez után a zsebhistória után első szónak ezt mondja
               ki...</p>
				<p>- Hallom, el kell nekik adni a házat, mert ettől kell legelébb menekülni, mert itt a
               legnagyobb bibi - mondta Kati néni.</p>
				<p>- Bibi? - kérdezte Lina.</p>
				<p>- Igen. Nem tudom, de azt mondják, egy darab tégla nincs benne, amit el ne lehessen
               perelni. Eladják hát, hogy megszabaduljanak tőle, s aztán lesz ahogy lesz.</p>
				<p>- Lelkem, angyalom - mondta Pista -, én nagyon szeretnék egy kicsit ledőlni,
               lehetséges volna az?</p>
				<p>Kati néni azonnal ugrott, mert érezte, hogy róla van szó, s nagy áradozással biztatta
               Pistát a délutáni alvásra, hogy ő azalatt a gyerekeknek megmagyarázza, hogy...</p>
				<p>- Sose magyarázzon a néni, a gyerekeknek tanulni kell - szólt Lina.</p>
				<p>Pista látta, hogy ebből nem lesz alvás ebben a szobában, vagy csak igen nagy
               zavarokkal, mert ki kell csukni a feleségét és a nénit a konyhába, ha ő magában akar
               maradni az ebédlőben. Ezért bement a hálószobába, Lina vele ment, és megvetette neki
               az ágyat, hogy ott feküdjön le, mert sezlon nem fért ebbe a szűk hálószobába.</p>
				<p>De ha az ágyba fekszik, akkor a kabátját le kell vetni, hogy be ne pelyheződjék.</p>
				<p>Óvatosan, míg Lina háttal volt, kivette a kis zsebkendőt a bal belső zsebből és
               elsüllyesztette a nadrágzsebében. Aztán letette a kabátot egy szék karjára s
               lefeküdt.</p>
				<p>Elnyújtózott, betakarózott s már úgy is tett, mintha álom volna benne.</p>
				<p>- Hová viszi a kabátomat? - kérdezte Linát hirtelen.</p>
				<p>- Felvarrom ezt a gombot, csak az imádság tartja - mondta Lina közönyös hangon.</p>
				<p>Mikor Lina kiment, ő halkan kacagott. Milyen jó, hogy óvatos volt. És egy kissé meg
               is ijedt, hogy ez rettenetes, hogy egy ilyen kis titkot is azonnal elárul az ember.
               Soha Linának még nem jutott eszébe, hogy gyanakodjon a kabátja belső zsebére, de most
               egész biztos, hogy azért vitte ki, hogy kikutassa.</p>
				<p>E pillanatban megmenekült, de ha ez így megy, akkor meg kell majd bolondulni...</p>
				<p>Míg igyekezett elszunyókálni és semmire sem gondolni, megint valami új boszorkányság
               történt vele. A zsebkendőcskéből valóbán úgy látszik titkos sugarak tudnak áramlani.
               A nadrágzsebében kezdett forró lenni, mintha parazsat rakott volna bele.</p>
				<p>Hirtelen vad mozdulattal vágta el magát az ágyban, s vad és viharos érzésroham tört
               rá.</p>
				<p>Arra ébredt, hogy Lina bejött, s csöndesen szólította.</p>
				<p>- Kardics bácsi küldött sürgős levelet, szívem.</p>
				<p>Lina oly gyöngéd volt, és olyan jó, amilyennek régen nem látta. Kábultan ébredt s
               dörzsölgette a fejét. Aztán felkelt, és rendbe szedte magát. Kardics bácsi arra
               kérte, hogy azonnal keresse fel a Takarékban.</p>
				<p>- Mondja meg, hogy azonnal megyek.</p>
				<p>Lina olyan fürgén ment, mint egy kislány. Nagyon meg volt nyugodva, hogy a zsebekben
               egyáltalán semmit sem talált, pedig ha tudta volna, hogy a kis zsebkendő azóta nagy
               szerelem lázának s hőségének lett a tudója.</p>
				<p>A Takarékban nagy csönd volt. A vasredőnyök lehúzva, az utcai bejáratok lezárva. Az
               udvar felől kellett bemennie, s akkor csodálkozott, hogy minden hivatalnok az asztala
               mellett ül, s halálos csöndben dolgoznak. Úgy látszott, mintha valami kriptába lépett
               volna be. Mindenkin mintha valami nyomottság lett volna, még a szolgák is úgy
               jártak-keltek egyenruhájukban, mintha funerátorok lettek volna.</p>
				<p>Kardics bácsi a dolgozószobájában ült, s mikor ő belépett, oly frissen és vidáman
               ugrott fel, hogy szinte megijedt, annyira nem illett az egész ház délutáni
               csöndjéhez.</p>
				<p>- Szervusz, édes barátom - kiáltotta neki, s két kézzel rázta meg a kezét.</p>
				<p>- Hát itt délután is teljes üzem van?</p>
				<p>- Hogyne, hogyne. Hahá, nem a városnál vagyunk itt, hanem a bankban. No, parancsolj
               helyet. Parancsolsz egy jó szivart? Gyújts csak rá, könnyebben megy a
               beszélgetés.</p>
				<p>Kissé kényelmetlen volt neki itt ülni. Szokatlanul nagy bőrbútorok voltak, ahogy
               beleült, szinte elveszett benne. Az az érzése volt, hogy azért vett ilyen nagy darab
               foteleket Kardics bácsi, hogy az áldozatait megfélemlítse. Ő maga sem volt nagy
               ember, de ő már hozzá volt szokva, s úgy ugrált a kanapékon, mint egy furcsa
               veszedelmes állat.</p>
				<p>- Hát délután nem is voltál még bent a hivatalban?</p>
				<p>- Bizony elaludtam.</p>
				<p>- Ahá, ahá, a kocsikázás, a friss levegő elbágyasztja az embert. És persze a gazda
               utánanéz a dolgoknak - s olyan jóízűen nevetett, még gurgulázott is.</p>
				<p>Ennek is műfogai vannak - mondta magában. - De ennek jobb fogai, vannak, nem olyan
               porcelánfehérek, mint a polgármesteré.</p>
				<p>- Á, barátom, az egy óriási, óriási dolog, az a Sertéstenyésztő - mondta Kardics
               bácsi. - Aranybánya, csak meg kell fogni jól. Na, nézz ide. Itt vagyunk az Alföld
               kellős közepén. Itt a kukorica hazájában. Micsoda őserdők ezek a kukoricások.
               Emlékszem, gyerekkoromban a betyár elbújt a kukoricásban, s nem volt az istennek az a
               pandúrja, aki megtalálja. Van egy juhászom, az gyerekkorában magával Rózsa Sándorral
               találkozott a kukoricásban. Azt mondja neki Rózsa Sándor: no, fiam, ereggy be a
               városba, hozzál nekem kenyeret, szalonnát. Az meg bement, hozott. Persze a betyár
               adott rá pénzt. Még ma is sajnálja, hogy nem adta csendőrkézre. Vagy az isten tudja,
               sajnálja-é. Ezek összetartanak. A szegény ember a zsivánnyal egy húron pendül. Nem
               lehet ezeken eligazodni. Ha én parancsolok neki valamit, azt soha úgy meg nem teszi,
               mintha a betyár adott parancsot. Ez a romantika. De tudod-e, hogy a romantika
               táplálja az életet. Ha a romantika megszűnik, megszűnt a fantázia. Egy kis romantika
               nélkül nincs semmiféle vállalkozás.</p>
				<p>- Azt hiszem, itt túl sok romantika volt.</p>
				<p>- Hol? A Sertéstenyésztőnél? Nagyon tévedsz. Az egy biztos üzlet, de csak most lesz
               igazán azzá.</p>
				<p>Az öregúr oly lelkesen beszélt, csak úgy izzott és forrt. Boldog volt, legalábbis
               sistergett belőle a vidám életkedv.</p>
				<p>- Te, itt van ez a város. Itt van a maga mammutbirtokával. S mindenre ráfizet.
               Legelő. Legelőnek hagyni harminckétezer holdat. Hát nem isten ellen való vétek ebben
               a mai világban? Igaz, sok a szikes benne, de vannak príma földek is. Meg kell
               vizsgálni az egész határt, felvenni a talajkatasztert, s pontosan kijelölni, hogy mit
               érdemes belőle felszántani. De akkor aztán nekimenni és kukoricát bele. Itt az ősz,
               most van az ideje a földkóstolásnak. Jövőre neki tíz gőzekét. Jövő őszre már annyi
               kukoricája lesz a városnak, hogy tízezer sertést beállíthat. Mihelyt készen vannak a
               számítások, azonnal szerződést kötni a gazdákkal, hogy ez száz darab sertést, az
               háromszázat produkáljon. Maradjon itthon a pénz. Nem hübelebalázs módjára, hanem
               racionálisan. Meggazdagodik a nép, s meggazdagodik a város. Vége a deficitnek. A
               miniszter azt prédikálja, hogy csak hasznos befektetésre ad pénzt. Ha eddig
               megvoltunk vízvezeték nélkül, még egy-két évig megleszünk. Mi? Iszunk bort. Nem kell
               víz. Píz kell, fiam, píz kell, kedvesem. Ennél népszerűbb dolgot még ember nem
               tálalhatott fel a közgyűlésnek.</p>
				<p>Csillogott a szeme, és a nagy fotelben úgy hányta-vetette magát, mint egy
               mosómedve.</p>
				<p>- Bagóért megkaphatjuk az egészet. S egy krajcárt nem kell tovább befektetni. Ott
               egye a fene. A betonnak nem árt. Egy csősz kell, aki vigyázzon rá, valami
               telepfelügyelő. Akkor aztán, mikor itt az ideje, egyszerűen beterelni a kondákat.
               Zsarátnok városa nem szorul senkire. Magunk kitermeljük az egész sertésállományt. Az
               egész polgárság áldani fogja az új főügyész nevét. Karácsonyra annyi baconsertést
               produkálunk, hogy áron alul adhatjuk. A jövő eladási módja a dömping. Ezt csinálja
               Kanada, ezt csinálja Oroszország, ezt csináljuk mi is. Piacot teremteni. Aztán mienk
               a jövő. Nem volt az bolondság, hogy annak idején a polgármester nem adta ki a
               földet, hanem a városi területen engedte megépíttetni az egész telepet. Így
               biztosította magának az előjogot. Ezt nem perelheti el tőlünk senki.</p>
				<p>A főügyész kezdte érteni a vállalat nagyszerűségét. Borzongott belőlről. De igazat
               kellett adnia az okoskodásnak.</p>
				<p>Most Kardics bácsi elővett egy paksamétát, s kiteregette az aktákat.</p>
				<p>Egyre lelkesebb lett. Százezrek röpködtek a nyelvén, s az egész oly egyszerű üzletté
               vált, mintha tíz pengőkről volna szó.</p>
				<p>Ő folyton csak a fogait nézte. Most látta, hogy némelyik fogán aranykarika van.
               Bizonyára az tartja a mellette levő műfogakat. Úgy érezte, mintha egy farkasnak a
               szájába nézne bele.</p>
				<p>Kardics elébe tette a már teljesen kidolgozott szerződést, a Takarék
               kölcsönkötvényével együtt. Váltóknak egész tömege feküdt a szerződés mellett, s
               éktelen hosszú biztosító okirat.</p>
				<p>- Írd alá ezeket, barátom. Ennél jobb üzletet még ember ebben a városban nem
               csinált.</p>
				<p>Lehajtotta a fejét és szédült. Aztán kezébe vette a szerződést, s olvasni kezdte.</p>
				<p>Oly csüggedten ült, s csak arra vigyázott, hogy ez meg ne látsszék rajta. Ebben a
               pillanatban egy fiatalember lépett be, s aktákat hozott. Kardics bácsi letette a
               szemüveget, s felnézett a fiatalemberre.</p>
				<p>- No, add ide, fiam.</p>
				<p>Újra feltette a szemüvegét, s mialatt aláírt, kedélyesen azt mondta:</p>
				<p>- Nagyon jól van, gyerek, nagyon jól van. Meg vannak elégedve veled a főnökeid, s már
               el is van intézve, hogy véglegesítve leszel.</p>
				<p>A fiatalember, magas, kedves fiú, jól fésülve, jó nyakkendővel, elpirultan szólt:</p>
				<p>- Köszönöm alázatosan, vezérigazgató úr.</p>
				<p>Kardics bácsi mosolygott:</p>
				<p>- Szeretem ezt a fiatal generációt, frissebb agyúak, energikusabbak, szorgalmasabbak,
               mint mi voltunk annak idején. Ha visszaemlékszem az én fiatalkoromra, az akkori
               bankfiúk, azok csak táncoltak és kurizáltak. Dehogyis lehetett őket komolyan
               használni. Reggel kilumpolva jöttünk be, s piszkáltuk a körmünket. Ma más világ van,
               ma keményen meg kell dolgozni annak, aki valamit akar elérni az életben.</p>
				<p>Azzal felállott s megveregette a fiatalember vállát. Egy fejjel magasabb volt nála,
               szép atlétaalak.</p>
				<p>- Nagyon helyes, sportolni, úszni, vívni, bokszolni. Ez nem rontja az izmokat, nem
               pezsgőt, hanem finom sportokat, he?</p>
				<p>A fiatalember lesütötte a szemét s mosolygott.</p>
				<p>- No, még ma délelőtt megkapod a véglegesítést. Mi is az apád?</p>
				<p>A fiatalember ártatlan szemekkel nézett a hatalmas úrra.</p>
				<p>- Betűszedő, vezérigazgató úr.</p>
				<p>Kardics bácsi megtorpant.</p>
				<p>- Mi?</p>
				<p>- Betűszedő.</p>
				<p>Erre megkeményedtek a vonásai.</p>
				<p>- Nem értem, mi az?</p>
				<p>- A Zsarátnoki Újság nyomdájában harmincnégy év óta betűszedő. Nagyon derék, jó
               ember, csak a családjáért él, s engem, mint legidősebb gyermekét kitaníttatott, itt
               érettségiztem le a kollégiumban, mint ingyenes növendék, mert mindig tiszta jeles
               bizonyítványom volt.</p>
				<p>- Na igen, igen -, mondta a vezérigazgató -, menjen csak a helyére, és folytassa a
               munkáját.</p>
				<p>A fiatalember meghajolt s elment.</p>
				<p>Kardics bácsi nagy léptekkel járt fel-alá a puha szőnyegen.</p>
				<p>- Ilyen vigyázatlanok. Mégiscsak abszurdum. Mért nem tájékozódnak idejében. No, én
               aztán alaposan kútba estem a filozófiámmal. A mi fiaink dehogyis dolgoznak, fenét
               dolgoznak. Udvarolnak, lumpolnak. Hát nem megy az olyan hamar, ez az átalakulás. Az
               én gyerekeimet sohase lehetett rákényszeríteni a tanulásra. Úgy vontattuk át, hogy
               vacsorákra kellett meghívni a tanárokat... No mindegy, azért mégiscsak a gyereke van
               az emberhez közel.</p>
				<p>- Mondd, kérlek szépen, én most rendben vagyok veletek? - kérdezte a főügyész egyre
               az iratokba mélyedve.</p>
				<p>- Hogyne, kedvesem.</p>
				<p>- Amint látom, bizonyos hányada az összegnek szabad.</p>
				<p>- Hát persze, az úgy van megállapítva. Kardics bácsi mindenre figyel. Most nyitunk
               egy folyószámlát, ott javadra lesz írva az egész összeg s a kifizetések mind a
               folyószámláról történnek. A szabad összeg, nem is tudom mennyi, valami tizenötezer
               pengő, az természetesen rendelkezésedre áll.</p>
				<p>- Igen.</p>
				<p>- Holnap délelőtt lesz szerencsém, akkor majd elintézzük a formaságokat.</p>
				<p>- Igen.</p>
				<p>- Aláírások stb.</p>
				<p>- Igen.</p>
				<p>Úgy ment el, mint aki elvesztette az ártatlanságát.</p>
				<p>Mikor az utcán találta magát, olyan volt, mint a lány, aki először volt
               legénylakáson, ahova oly hetykén és magabíztában ment, s ahol a kíváncsiság, az
               akaratnak pillanatnyi kikapcsolódása elvette az erejét, s megtépettnek és rongynak
               érzi magát...</p>
				<p>Folyószámlája van a hatalmas bankban, ahol azelőtt egy háromszáz pengős kölcsönt
               elérni semmiképpen nem tudott volna. Most tizenötezer pengő csak úgy rendelkezésére
               áll. Dehogy fog ő ahhoz valaha is hozzányúlni.</p>
				<p>Valami konfliktus volt benne, a régi énje s a mostani közt. Valami belső zűrzavar.
               Egyáltalán nem tudott eligazodni, s ez rémes volt és boldogtalanság. Csak ment, csak
               ment előre, maga se tudta, hova megy. Néha köszönt neki valaki, olyankor gyorsan a
               kalapjához nyúlt s nem tudta, kinek köszön s hogy kell köszönnie. Mindenkinek a
               legnagyobbat köszönte, amit csak tudott, mert oly kicsinek, semminek és
               szerencsétlennek érezte magát, legutolsónak a városban.</p>
				<p>A posta előtt hirtelen megállott. Kevés habozás és tűnődés után a távirdahivatalba
               ment. Kért egy blankettát s az öccsének táviratozott, hogy jöjjön azonnal, beszélnie
               kell vele.</p>
				<p>Ez jó lesz, ez megnyugtatta. Menyhért az egyetlen, akivel beszélni tud. Most még
               Linával sem. Ezeket a dolgokat nem mondhatja el Linának. Nem is mer hazamenni.</p>
				<p>Csak ment az utcán végig, aztán befordult egy mellékutcára. Ott bátrabban lélegzett,
               s ahogy az utca egyre szűkebb lett, s elkanyarodott a piaristák rendháza mellett, s
               az apró házak hosszú sora között a munkástelepekre került, szabadabban lélegzett.
               Végre egész apró vityillók közé jutott. Megállott s végignézett rajtuk. Ezeket mind
               le kell romboltatni s munkástelepet létesíteni.</p>
				<p>Hogy ezt hogy kell s hogy lehet megcsinálni, fogalma sem volt róla, de megnyugtatta.
               Most mindenáron a megnyugvást kereste. Adni akart. Adni másoknak, a szegényeknek,
               akik érthetetlen módon nem tudnak hozzájutni semmihez, akiknek nem áll
               rendelkezésére a Kardics bácsi. Azért kell megcsinálni a Sertéstenyésztőt is, mert
               ott munkát lehet adni egy rakás embernek, akik most munka nélkül, kiégett szemekkel
               mennek neki a télnek.</p>
				<p>Ez a gondolat kicsit felelevenítette, s megindult a fantáziája, hogyan lehetne
               valamiképpen segíteni a szegényeken. Fantasztikus tervek lobogtak fel benne. Meg kell
               csinálni a csatornázást is, s mindent, hogy az emberek dolgozhassanak. Már látta a
               felszaggatott úttesteket, ahogy a munkások raja csákánnyal s kapával dolgozik s
               szombatokon mennek a fizetésért. Nem, itt élet lesz. Itt életnek kell lennie, mert ő
               azért kapta meg a sorstól ezt az állást, hogy ő ki legyen rendelve a tömeg védőjének
               és istápolójának. Meg kell csinálni a nagy központi kórházat is. Az is a levegőben
               van már évtizedek óta, s az orvosok nem tudnak eleget panaszkodni, hogy milyen
               szörnyűséges állapotok vannak a régi közkórházban. Mingyárt beszélni akart ezekkel az
               orvosokkal; dr. Mannheim bent szokott lenni a kaszinóban. Ez a Mannheim doktor
               egyszer neki, még régen, előadást tartott a kórházi állapotokról, hamar megfordult,
               hogy a kaszinóba menjen, hátha ott van.</p>
				<p>Oly gyorsan ment, mintha valami kergette volna. Kikanyarodott a főutcára, s sietve
               ment fel a kaszinóba.</p>
				<p>A szokott csönd. A szolga a már elfogadott udvariassággal vette le a kabátját,
               kalapját, s ő otthonosan ment be a kártyaszobába.</p>
				<p>- Mannheim doktor itt van?</p>
				<p>- Nincs, nagyságos úr.</p>
				<p>Ott volt Martiny doktor.</p>
				<p>Kártyáztak természetesen. Mindjárt helyet csináltak neki, s mintha ez volna az ő
               dolga, beült römizni közéjük.</p>
				<p>De nagyon szórakozottan játszott, a legjobb lapokat eldobta s egyáltalán nem tudott
               figyelni arra, ami elment. Vesztett. Újra vesztett. Nevettek rajta. Végre egy kicsit
               felébredt s összeszedte magát. Nyert egyet. Nem jelentékenyet, de nyert.</p>
				<p>- Nahát, mit fogtok csinálni a Sertéstenyésztővel? - kérdezte dr. Martiny
               váratlanul.</p>
				<p>- A Sertéstenyésztővel?... Mit lehet azzal csinálni?</p>
				<p>Martiny felállott a kártyaasztaltól, s a társalgó felé sétált. Ő akaratlanul is
               követte. Mintha csak kötelessége volna az ellenzék gondolatait meghallgatni.</p>
				<p>- El kell húzni a nótájukat ezeknek a bakonyi zsiványoknak. Itt az egyetlen alkalom,
               hogy a város átvegye, de persze sohasem a város érdeke a fő, hanem a zsiványoké. Már
               előre látom, hogy meg fog indulni a közbenjárás a városi szubvencióért. De azt
               leshetik, hogy a polgárság bőrének az árán kihúzzuk őket a sárból. Boronkay Feri
               villát épít a Sertéstenyésztő tégláiból? Hahá. Nagyon jó rendben van ez a dolog. El
               fogjuk licitáltatni az ipsét. Egy taknyos itt az alispán háta mögött megbújva főúri
               palotát csinál magának, hogy előre learassa a hasznot. Majd ki fogjuk vizsgálni ennek
               az építésnek a történetét. Boronkay Ferinek egy vasa nem volt két évvel ezelőtt. A
               Takarékkal szanáltatták, mert börtönbe került volna... Figyelmeztetem a főügyész
               urat, hogy hamarosan nézzen utána a dolognak, s kérjen zárlatot a Boronkay házára.
               Mert ettől a gazembertől kitelik, hogy ezt a pár napot felhasználja, míg szabad
               kézből eladhatja, s akkor aztán mingyárt komplikáltabb lesz a dolog. Meg vagyok
               győződve, hogy Boronkay úr hajlandó ma féláron is eladni a villáját, csak hogy a
               csúnya harctól meneküljön... Most rajtad van minden felelősség, ezt a patkányt
               legalább meg kell csípni a saját lyukában. Bele kell fojtani. A csatorna szennyébe.
               Nem lehet, hogy ilyen csirkefogók kimenekülhessenek a törvény markából. Ha van
               törvény a kis tolvajokra, kell lenni a nagyokra is.</p>
				<p>A főügyész sápadtan hallgatott. Szeretett volna a föld alá süllyedni. Mondja meg,
               hogy Boronkay Feri már el is adta a villáját? s éppen neki, a főügyésznek? aki a
               vizsgálatot kellett volna, hogy megindítsa ellene. A közvélemény szerint.</p>
				<p>- Te abban az időben még nem vettél részt a dolgokban, én két ízben tartottam már
               interpellációt a Boronkay Ferenc-féle dolgok miatt. Mindenki tuja, hogy csak egy
               egyszerű feljelentésbe kerül a dolog, s megindul ellene egy olyan eljárás, amilyen
               még nem volt a városban. Együtt vannak az adatok. Az én ügyvédi irodámban az összes
               iratok, feljelentések, munkások vallomása, minden gondosan ki van dolgozva. Nem
               akarom magam megtenni a feljelentést, mert az a főügyész kötelessége. Te nem vagy
               benne még ebben a maffiában. Makróczy az alispán barátja s az egész bűnszövetkezetnek
               főmozgatója sohase tette volna meg. De egy új ember, akit a közbizalom emelt ebbe az
               állásba, megteheti. Meg is kell tenni. Ezzel aztán megindul az egész lavina, s
               megmondom előre, hogyha ezt a bátor lépést megteszed, akkor először is te leszel a
               város legszeretettebb védője, s aztán alkalmad lesz a város számára megszerezni
               ingyen az egész Sertéstenyésztőt. Csak ettől a vén bűnös Kardicstól tartsd magad
               távol, mert ez a legnagyobb méregkeverő. Hallom, hogy már kivetette rád a horgot, és
               vacsorán voltál nála a feleségeddel együtt.</p>
				<p>- Rokonom.</p>
				<p>- Úgy - mondta Martiny doktor, s nagyot szívott a szivarjából. - Úgy. No akkor nem
               szóltam semmit.</p>
				<p>- Mért. Arról nem tehetek.</p>
				<p>- Persze, persze.</p>
				<p>- A felesége Kopjáss Ferdinánd-lány, s Kopjáss Ferdinánd a nagyapám édestestvére
               volt.</p>
				<p>- Érdekes. Feleséged milyen lány?</p>
				<p>- Szentkálnay.</p>
				<p>- Szentkálnay? Abszurdum.</p>
				<p>- Mi van ebben diffamáló?</p>
				<p>- Diffamáló?[19] Semmi. Én egy szót se szóltam...
               Egyszerűen különösnek találom a véletlenséget. Természetesen a vér nem válik
               vízzé.</p>
				<p>- Ez gyanúsítás, ami ellen a leghatározottabban tiltakozom.</p>
				<p>- Pardon. Nem látom be, hol van itt önnel szemben, főügyész úr, bármiféle
               gyanúsítás?</p>
				<p>- Ebben a gúnyos hangban.</p>
				<p>- Kérem, ezer bocsánatot kérek. Nem tudtam egyes dolgokat. Már így aztán egy kicsit
               más.</p>
				<p>- Ez így van Magyarországon, kicsi az ország, mindenki rokon. Valószínűnek tartom,
               hogyha nagyon elkezdenénk firtatni, kettőnk közt is ki lehetne sütni valamiféle
               rokonságot.</p>
				<p>- Hogyne, az én nagyanyám és az ön nagyanyja két asszony volt. Itt Magyarországon ez
               már elég alap a rokonságra, feltéve, hogy a vélemények s az érdekek azonosak. Ez
               esetben a vélemények, a világfelfogás, a világszemlélet nem azonos, tehát hagyjuk
               ezt a rokoni és családfai vizsgálatot... Megvallom, bizonyos rokonszenvvel
               viseltettem főügyész úr iránt, innen volt a bizalmas hang. De ha Kardics úr
               nagybátyja, s Szentkálnay, a legnagyobb bűnös, sógora, akkor bizony nehéz lesz egy
               gyékényre kerülnünk. Magyarország a rokonságok és a panamák lápvilága. Ez egy olyan
               furcsa ingovány, hogy aki ebbe beleplántálódik vagy akklimatizálódik, vagy
               elpusztul. Az olyan növények, amelyek szeretik ezt a nedvdús talajt, buja nagy
               virágokat hajtanak, azok, akik nem szeretik, belefúlnak a sárba. Hát, kérem szépen,
               köztünk mégsem hiszem, hogy valami rokonságot ki lehetne sütni.</p>
				<p>- Hogy hívják az édesanyját?</p>
				<p>- Először is lutheránus vagyok, felvidéki. Szepes megyei család. Már ennélfogva is
               lehetetlennek látom, hogy valaha így fonódtak volna a szálak, hogy összeérhetett
               volna a Kopjáss és a Szentkálnay nemekkel, s aztán az anyámat Malatinszkynak
               hívták.</p>
				<p>- Malatinszky? - kiáltott fel a főügyész. - Az én anyám Bátay Zsuzsánna volt...</p>
				<p>- Veri Bátay Szabolcsból?</p>
				<p>- Nem, Gömör megyei család. S az ő anyját Malatinszky Évának hívták.</p>
				<p>- Abszurdum.</p>
				<p>- Na lám, hát itt nem olyan könnyű megszabadulni egymástól. Csakugyan kicsi az
               ország, még a régi Magyarország is, amit Nagy-Magyarországnak szoktunk nevezni.</p>
				<p>- Az apám szűcs volt. Egyszerű szűcsmester. Mint szűcs jött vándorló évei alatt
               Zsarátnokra s megtelepedett. De a feleségéért visszament a hazájába s onnan
               hozta.</p>
				<p>- Igen, az én nagyanyám pedig takácsnak a lánya volt. A híres podolini takácsok közül
               való család volt. Úgy tudom, azóta már kihalt a család odafent, vagy legalábbis
               eltűnt szem elől.</p>
				<p>- Podolini Malatinszky? - nevetett dr. Martiny. - Fantasztikus. Az én anyám azokból
               származik. Talán akkor most már hozzáfoghatnánk tényleg a Sertéstenyésztő
               megmentéséhez?</p>
				<p>- Azért nem kell senkit családi alapon sem befeketíteni, sem fehérre mosni. Utóvégre
               emberek vagyunk, s annyit számít az ember, amennyi ő maga.</p>
				<p>Dr. Martiny elgondolkozott.</p>
				<p>- A végén ki fog sülni, hogy nekem rokoni jusson meg kellene vennem a Boronkay Feri
               villáját, és ezzel le lehetne szerelni az egész közéleti tevékenységemet. Nem volnál
               szíves, kedves rokon, ebben egy kicsit közrejárni?</p>
				<p>- Sajnos, egy napot késett a dolog.</p>
				<p>- Hogyhogy?</p>
				<p>- A villa el van adva, ma írták alá a szerződést.</p>
				<p>- S ki vette, meg?</p>
				<p>- Én.</p>
				<p>Dr. Martiny, mintha a mennykő csapott volna bele, úgy elbámult, a szivar kiesett a
               szájából.</p>
				<p>- S mennyiért? - kérdezte.</p>
				<p>- Mindenesetre mélyen áron alul... Az én kis családi örökségem semmi esetre sem bírt
               volna el valami túlzott összeget. Az alispán felajánlotta, hogy közbenjár, s az alku
               létrejött.</p>
				<p>- Kitűnő.</p>
				<p>Kicsit hallgattak s nevetve néztek egymásra, de mindketten félelmesen komolyak
               voltak.</p>
				<p>- De ha gondolod, hogy nem lett volna szabad megvennem, még hajlandó vagyok lemondani
               a javadra.</p>
				<p>- Nem, nem, azt nem, köszönöm szépen.</p>
				<p>- Miért nem? Nagyon szép ház.</p>
				<p>- Hát azért.</p>
				<p>- Én nem tudtam az eredete felől semmit, a ház a Boronkay nevén van, erősen
               megterhelve, s az én folyószámlámról minden követelésemet átengedtem Boronkaynak,
               alig valami maradt. Csak oly kevés összeg maradt fenn a javamra, hogy a legnagyobb
               rémületben vagyok, s megjegyzem, részemről az alku még a feleségem beleegyezéséhez
               van kötve, mert ő nem akar egy ilyen nagy objektumba belemenni, mert nincs
               hozzáedzve, hogy ilyen túlzott életet éljen. Megmondom őszintén, még csak egy
               ideiglenes szerződés van a kezemben, s ha az asszony nem ír alá, akkor az egész vásár
               semmis.</p>
				<p>- A betét is közös néven van?</p>
				<p>- Nem, az tisztára Kopjáss-vagyon és szerzemény, de természetesen a feleségemmel
               vagyonközösségben vagyok, s így az ő akarata ellenére semmit sem tehetek s nem is
               akarok tenni.</p>
				<p>- Ma írtad alá?</p>
				<p>- Ma.</p>
				<p>Dr. Martiny hevesen kezdett járkálni a nagy teremben.</p>
				<p>- A fene egye meg, én mindenről lekésem. Tegnap kellett volna elmondani neked, amiket
               ma mondtam. Ki van zárva, hogy belemenj egy ilyen vásárba, ha én előre
               felvilágosítlak. Barátom, abban a villában egy tégla sincs, ami ne lopott volna.
               Boronkay Feri, mint a Sertéstenyésztő ügyvezetője, az egészet annak az anyagából
               csinálta. Itt vannak nálam a napnál is fényesebb bizonyítékok.</p>
				<p>- Kérlek szépen - mondta a főügyész -, azt mondd meg, hogy a város hogy csinálhatja
               meg ennek az egész Sertéstenyésztőnek a visszaszerzését? Én ma kint voltam,
               megnéztem, magammal vittem a főmérnököt és a gazdát, s mindent megmutogattattam
               magamnak. Az építkezés elsőrangú. Ha keresztül lehetne vinni, hogy a város olcsón,
               vagy akár díjtalanul jusson hozzá, akkor lehetne alapítani belőle egy nagyszabású
               városi üzemet.</p>
				<p>Dr. Martiny elgondolkozott. Felvillant az eszében, hogy most itt volna az alkalom,
               hogy ennek a jóakaratú, de tájékozatlan embernek a segítségével be lehetne ülni a
               város gazdaságába. Egyetlen ember a városban, akivel éppen most rokoni
               összeköttetést is sikerült megállapítani. Az idő múlik, az örökös ellenzékiségnek is
               végének kell lenni egyszer.</p>
				<p>Nagyot sóhajtott s azt mondta:</p>
				<p>- Nekem most, sajnos, haza kell menni, nemcsak a feleségem miatt, hanem mert
               tárgyalásom van, bizonyos urakat hívtam meg, akik már azóta várnak... Hanem, holnap
               este, ha szíves volnál bejönni, akkor megmondanám a véleményemet a dologról.</p>
				<p>Elbúcsúztak egymástól, s ő is hazament.</p>
				<p>Mikor az utcáról be akart menni, egy sürgönyhordó biciklista állott meg a kapu
               előtt.</p>
				<p>- Kit keres?</p>
				<p>- Kopjáss főügyész urat.</p>
				<p>- Én vagyok, adja ide.</p>
				<p>Átvette a sürgönyt s elolvasta. Az öccse táviratozott, hogy a kilenc órai vonattal
               indul, s fél tizenkettőkor ideér.</p>
				<p>A táviratot apró darabkákra szaggatta s elszórta. Akkor bement.</p>
				<p>- Sok dolog van a Sertéstenyésztővel - mondta Linának -, egész délután abban
               tárgyaltam, majd vacsora után elmondom. Tizenegykor értekezlet van a városházán.</p>
				<p>- Éjjel?</p>
				<p>- Igen, mert holnap valószínűleg bűnügyi feljelentést kell tenni. Rettenetes, amit ez
               a Makróczy csinál.</p>
				<p>Ezzel bement kezet mosni, azután az ebédlőben egyedül hozzáült a vacsorájához, s
               nagyjából, kissé túlozva a dolgokat, elmesélte az egész tervet, hogyan akarják a
               vállalatot a város kezébe átvenni.</p>
				<p>Oly gyorsan repült az idő, hogy Lina figyelmeztette, hogy már háromnegyed
               tizenegy.</p>
				<p>- Rettenetes fáradt vagyok - mondta -, le kellene feküdni, de hát mit csináljak, ha
               benne van az ember, húzni kell az igát.</p>
				<p>Lina kikísérte az urát a kiskapuig, s sűrűn csókolgatta a sötétben, mint a szobalány,
               ha bakájától búcsúzik.</p>
				<p>Mikor az utcán ment, úgy érezte, hogy rossz úton jár, tolvajúton, csak az Isten
               kiszabadítsa tisztességgel; soha többet.</p>
				<p>Lassan sétált az úton, koptatta a járdát s nézte az alvó házakat. Már sehol sem volt
               fény, csak a kávéházakban s vendéglőkben. Milyen különös, hogy vannak emberek,
               akiknek mindig van éjjelük, hogy azt ellopják a másnapi munka elől.</p>
				<p>Úgy nézte a várost, mint a gazda a maga birtokát. Arról van szó, hogy az emberek
               nyugodtan aludjanak. Egyenként nézte meg a nagy emeletes épületeket. Egyikben üzletek
               vannak, a másikban magánlakások. Mindeniknek jól kellene élnie s virágoznia. Sok
               huncutságra van szükség, hogy mindenki megtalálja a maga boldog nyugalmát.
               Mindenkinek egyszerű és sima az élete, de kezdett rájönni arra, hogy a vezetőké
               kövesebb és tövisesebb, s egészen másképp kell annak gondolkoznia, aki a tömegek
               helyett gondolkozik, mint a magánembernek.</p>
				<p>Menyhért a fél tizenkettes gyorssal csakugyan megérkezett. A vonat hatalmas mozdonya
               fújt és prüszkölt, előtte nagy út van. Ez a vonat megy tovább, túl, túl a közeli
               határokon, s megy a nagyvilág távoli tájai felé, megy keletre. Oda kellene menni a
               magyar föld termésének s a magyar árunak, de nem mehet. Nem mehet, mert a határon
               megállítja a lélektelen utast, az árut a vámsorompó, s itt maradnak a búzakenyerek és
               az ipari termékek. Hát azok vajon hogy dolgoznak most ebben az éjféli órákban, akik
               ezeket a nagy dolgokat, az európai népek sorsát intézik.</p>
				<p>Menyussal megcsókolták egymást.</p>
				<p>- Mi van? - kérdezte Menyhért aggódva, de ő már felszabadult a gondok első nagy
               feszültsége alól a Martiny doktorral való beszélgetés következtében s mosolygott.</p>
				<p>Bementek a vasút közelében egy kis kocsmába, ahol Menyhért sertéspörköltet s egy
               spriccert rendelt. Ő feketét kért, de nem tudta meginni. Menyhértnek egy órakor
               indult visszafelé a vonata, s így egy jó órájuk volt a beszélgetésre.</p>
				<p>- Azért kértelek, hogy gyere el, mert az hittem, meg kell őrülnöm. Ebben a városban
               senkim sincs, akivel őszintén kibeszélgessem magamat. Nagyon furcsa helyzetben
               vagyok, a régi barátaim elmaradtak mellőlem egy csapásra, lemaradtak. Nem értik meg,
               ami velem történik, csak az irigységüket ébreszteném fel, s előre tudom, mit
               mondhatnának. Csak azt, hogy maradjak ott, ahol voltam s ahol ők ma is vannak, de
               ott nem maradhatok, mert a sors egy új s magasabb, mindenesetre más miliőbe dobott, s
               itt kell helytállanom. Itt viszont olyan embereket nem találhattam még ez alatt a
               rövid idő alatt, akikkel őszintén megoszthatnám a gondolataimat, mert azok sem
               értenék meg. Azoknak is csak azt kellene mondaniuk, hogyha nem bírom ezt az iramot,
               inkább mondjak le és menjek vissza a magam csöndességébe. De oda se mehetek már
               vissza, hiszen az életben megállás nincs, a régi állásomat elvesztettem, és nem áll
               módomban többé válogatni. Vagy helytállok, vagy elbukok.</p>
				<p>Ezzel hozzáfogott beszélni, s minden tartalék nélkül, oly őszintén, hogy nem is volt
               előtte más, csak az, hogy szabatosan és tisztán összefoglalja az egészet. Önmagának
               beszélt. Csak a testvére előtt beszélhetett így.</p>
				<p>Menyhért, aki ezektől a dolgoktól ugyanolyan távol állott eddig, mint ő, komolyan s
               meggyőződéssel hallgatott. Ugyanaz a Kopjáss volt, mint ő, s őneki is az volt a baja
               egész életében, hogy nem volt egy egyszerű tudós, aki teljes kielégülést talált volna
               a tudomány felfedező örömeiben, minduntalan kísérletet tett, hogy hasznosítsa is azt,
               amit megtudott, s aminek üzleti értékét is érezte. De sohasem tudott olyan tőkét
               összeszedni, amennyivel terveit meg lehetett volna valósítani, így csődbe került
               minden vállalkozásával.</p>
				<p>Most megértette a bátyja dolgait, s igazat adott neki.</p>
				<p>Helyeselte a házvételt, helyeselte, hogy magasabb nívójú életet akar bevezetni, nem
               is megy másképp, csak ha méltó lesz külsőségekben is azokhoz, akikkel együtt akar
               dolgozni. Nem is juthat hozzá ehhez a társasághoz, ha kiskaliberűnek mutatkozik,
               akkor már előre elvesztette a csatát. Az életnek az a törvényszerűsége - mondta -,
               hogy minden társadalmi réteg egy nívón kell hogy legyen, különben olyan hézagok
               lesznek, amiket áthidalni nem lehet.</p>
				<p>Helyeselte a Sertéstenyésztő dolgában végzetteket is.</p>
				<p>Ezt így kell csinálni, mert valóban csak akkor lesz belőle valami, ha ő a magáévá
               teszi az egészet. Nem csinálhatja meg senki más, csak ő, mert a főügyészi állással
               vele jár, hogy voltaképpen neki kell döntőbírónak, de a kigondolónak is lenni egy
               személyben. Tehát ezek a tervek csak akkor válnak valósággá, ha a főügyész
               vállalja.</p>
				<p>Menyhért mindent helyeselt s mindent jónak talált, és Pista réges-régen nem érezte
               azt a lelki megnyugvást, amit most, hogy ellentmondás nélkül fogadja el őt valaki,
               egy más ember. Ez mégis a testvéri lélekközösséggel jár együtt. Nagy szeretettel
               nézett az öcsére, s igen hálás volt neki, hogy passzív magatartásával úgy meg tudta
               erősíteni az ő aktivitását.</p>
				<p>Úgy repült el az idő, mint egy perc.</p>
				<p>Mikor kikísérte Menyhértet a vonathoz, hirtelen nagy rémület ütött belé.
               Elfeledkezett arról, hogy pénzt vegyen magához s lázasan és izgatottan nyúlt a
               zsebébe, hogy legalább visszafelé meg tudja váltani az öccse jegyét.</p>
				<p>Csak egy húszpengőse volt, semmi más pénze. Még mikor a vendéglőben fizetett, az
               apróból futotta s nem gondolt tovább.</p>
				<p>- Van pénzed? - kérdezte az öccsétől.</p>
				<p>- Bizony nincs. Hét pengő az egész vagyonom.</p>
				<p>- Nem baj, a jegyet meg tudjuk váltani, s nekem tizenötezer pengő követelésem van a
               bankban, hát majd csak eligazodunk. Mihelyt hozzájutok valami kis pénzhez, rögtön
               küldök.</p>
				<p>- Jó.</p>
				<p>- Hüj, elfelejtettem beszélni a legfontosabbról, Berci bácsiról.</p>
				<p>S hamarosan, sebtiben elmondta a családi szénbánya ügyét s hogy már meg is kötötte az
               öreg a szerződést a várossal, s a próbavagonokat már állítólag útnak is indította. S
               hogy a százezer pengő előlegből, kettőjük megegyezése szerint neki húszezer pengő
               jár.</p>
				<p>Menyhért rémülten nézett rá.</p>
				<p>- Berci bácsira vigyázz! Berci bácsiban nem lehet bízni. Egész életében hazudott.</p>
				<p>- Nem lehet baj. A szenet megvizsgáltatom, a főmérnöknek már megmondtam, hogy a
               legnagyobb rigorozitással járjanak el vele szemben, hogy én semmi felelősséget nem
               vállalok. S azt is megmondtam, hogy az én részesedésemet, a húszezret, tartsák
               vissza, azt én a folyószámlámra akarom befizettetni. Sőt tovább megyek, én még ehhez
               sem akarok hozzányúlni, tervem az, hogy a házvételnél fennmaradt tizenötezerhez sem
               nyúlok, a húszezerhez sem, mert hátha vissza kell fizetni. Inkább ha valahol tudnék,
               valami kis magánkölcsönt kellene szereznem, de ezt nem tudom, hogy lehet majd
               megcsinálni. Nemigen fetreng egyetlen barátomnál sem még párszáz pengő sem. No, majd
               csak lesz valami. Igaz, Alberttal mi van?</p>
				<p>- Az egy szerencsétlen ember. Egy évig nem jelentkezett nálam, csak most a napokban
               keresett fel, hogy az öngyilkosság határán van.</p>
				<p>- Mindent tudok, megírta, hogy ki akarja irtani az egész családját. Azért nincs
               pénzem, mert el kellett küldeni neki, meg Adélkának, az is milyen nyavalyás. No, mi
               jól el vagyunk látva testvérekkel.</p>
				<p>Már a vonat ott állott, s most jöttek volna a legsürgősebb beszélgetések.</p>
				<p>- Ha Albertet meglátod, mondd meg neki, hogy csak húzza ki az időt, nem fogok
               elfeledkezni róla, ha lehet, valami állást szerzek neki, mindenesetre gondoskodok
               róla, bár nagyon nehéz, mert az ember nem lehet fiahordó, nem is tudom elgondolni,
               hogy hová dugjam be, inkább majd Pesten próbálok összeköttetések segítségével valami
               ideiglenes munkát szerezni neki.</p>
				<p>- Jaj, csak vigyázz, vigyázz ezekkel a testvérekkel.</p>
				<p>- A te állásod itt a múzeumnál, úgy látszik, biztosítva van. Téged persze, az egészen
               más. Csak dolgozd ki minél hamarabb a múzeum berendezésének a tervét és programját.
               Hát isten áldjon kedves Menyuskám, nagyon köszönöm neked a jóságodat, nem is
               képzeled, hogy megnyugtat, hogy van valakim ebben az életben, akivel legalább meg
               tudom értetni magamat.</p>
				<p>Már a vonat mozgott, Menyus a lépcsőn állott, úgy csókolták meg egymást még egyszer,
               aztán kivette zsebkendőjét, és utánalobogtatta a kifutó vonatnak, ameddig látták
               egymást, s akkor megtörölte a kendővel a szemét, s aztán az orrát fúvogatta
               sokáig.</p>
				<p>- Jó reggelt, főügyész úr - köszöntötte valaki, és ő ijedten nézett rá.</p>
				<p>Egy orvos volt, aki valakit kikísért.</p>
				<p>Kezet fogtak.</p>
				<p>Az orvos nevetve nézett rá.</p>
				<p>- Az öcsém volt - mondta ő minden kérdés és szükség nélkül s mégis magyarázattal.</p>
				<p>- Én is rokonokat kísértem ki - mondta az orvos. - Hát istenem, mindenkinek vannak
               rokonai. Csak az a furcsa, hogy a rokonok mindig szegények.</p>
				<p>Hangosan nevetett, s úgy látszott, egy kicsit be van borozva.</p>
				<p>- Nagyon gazdagnak kellene lenni az embernek, hogy a rokonai meg legyenek vele
               elégedve.</p>
				<p>- Én nem panaszkodhatom - mondta a főügyész és Kardics bácsira gondolt egy kis
               öngúnnyal -, vannak elviselhető rokonok is.</p>
				<p>- Na igen - mondta az orvos -, a rokon az mind elviselhető, csak nagyon
               rátámaszkodnak az emberre. Mert kérem, nem az a rokon, akinek jól megy a dolga, hanem
               az, akinek rosszul megy. A gazdag rokonnal szemben én vagyok a rokon. Hogy is
               mondjam, a rokonság az csak lefelé terjed. Az olyan, mint egy háló: az ember
               belekerül ebbe a hálóba, s annak a köteleit a rokonság húzza. Meg akarják fogni a
               nagy halat. Talán én is tartom egy ilyen hálónak a kötelét, valami nagy összeköttetés
               kedvéért, csak én nem tudom megfogni a nagy rokont. Ellenben a kis rokonok azok olyan
               jól tudnak engem kötni, hogy csoda.</p>
				<p>Kimentek a pályaudvar elé. Az orvos még azt mondta:</p>
				<p>- Ha például a főügyész nekem véletlenül rokonom volna, most milyen jól jönne nekem.
               Nagyon szeretnék egy hatósági orvosi állást nyerni. Pardon, tisztiorvosit. De hát
               nincs semmi rokonom, akit protekcióra megkérhetnék.</p>
				<p>- Nem kell ahhoz protekció - mondta kedvetlenül a főügyész -, képességek kellenek és
               hivatottság.</p>
				<p>Az orvos megijedt, hogy nagy magabíztában eljátssza a főügyész rokonszenvét.</p>
				<p>- Hogyne, hogyne, kérném alázattal, s az nálam meg is van, mert tizenegy éve vagyok a
               városban; meglehetős orvosi praxisom van, legalábbis harmincezer beteg átment a kezem
               alatt, már több esetben pályáztam is az állásra, de tudja isten, sohase volt, aki
               felkarolta volna az ügyemet. Nem is csoda, oly sok orvos van csak a városban is,
               mindenki nem érheti el.</p>
				<p>Látta, hogy a főügyész nem ragadja meg az alkalmat, hogy ebben az éjfél utáni órában
               felajánlja a protekcióját, hát visszanyerte a humorát, s azt mondta:</p>
				<p>- No, mindegy, ha még egyszer születek, megpróbálom jobban megválasztani a szüleimet.
               Jó éjszakát kívánok, főügyész úr.</p>
				<p>A főügyész úgy érezte, hogy tartozik állásának azzal, hogy az orvos miatt autóba
               üljön. Csak mikor már bent ült, s a kocsi elindult, akkor jutott eszébe, hogy semmi
               pénz sincs nála, most mi az ördögöt fog csinálni. A kocsit se tudja kifizetni.</p>
				<p>Linát csak nem költheti fel, hogy adjon másfél pengőt hamar. A legnagyobb gondban
               volt, hogy vágja ki magát.</p>
				<p>Mikor a kocsi a ház elé ért, s ő már kereste a szavakat, hogy miképp rendelje be
               másnap reggelre a sofőrt a hivatalába, az leugrott a volán mellől s roppant
               udvariassággal nyitotta ki a kocsi ajtaját.</p>
				<p>Mímelt szórakozottsággal nyúlt a zsebébe pénz után, akkor a sofőr megszólalt:</p>
				<p>- Méltóságos úr, nem tetszik rám emlékezni? Én vagyok az a Pap bácsi, a fuvaros, aki
               a szomszédban lakott, mikor a Bácskai úton tetszett lakni. Nagyon szépen megkérném a
               méltóságos urat egy szívességre, ha nem tetszene rossz néven venni. Tessék szíves
               lenni megkönyörülni rajtam, kérem négy gyerekem van, és a városnál nem tudok
               hozzájutni fuvarhoz. Már be van adva a kérvényem, de nincsen semmi protekcióm, és
               akkor az embernek csak eldobják a kérvényét.</p>
				<p>- Mit kért?</p>
				<p>- Kérem alássan, méltóságos úr, nekem, mint helybéli polgárnak - lelkendezett a
               sofőr-, jogom volna az erdei szállításoknál munkát kapni, de kérem, csak a
               protekciósok jutnak mindenhez.</p>
				<p>- Hogy hijják magát?</p>
				<p>- Pap Vendel.</p>
				<p>- Jöjjön fel holnap a hivatalba, s akkor megnézem a dolgát.</p>
				<p>- Igenis méltóságos úr.</p>
				<p>- Nem vagyok méltóságos.</p>
				<p>- Igenis.</p>
				<p>- Én a nép embere vagyok. Nálam nincs protekció. Én az érdemet nézem. Aki városi
               polgár, annak előjoga van.</p>
				<p>- Igenis.</p>
				<p>- Jó éjszakát.</p>
				<p>- Nyugodalmas jó éjszakát kívánok.</p>
				<p>Mikor a méltóságos úr becsukta maga után a kaput, a városi polgár azt mondta:</p>
				<p>- A fene essen hasra veled, a nép embere vagy, de a fuvart nem fizeted meg. Ez is
               csak olyan, mint a többi, kár volt szólani.</p>
				<p>A főügyész lábujjhegyen ment be a házba, s az előszobában levetette cipőjét, úgy
               vetkezett le az írószobájában, s óvatosan ment be a hálóba. Az utcai lámpa
               bevilágított, s nem kellett lámpát gyújtani. Mikor lefeküdt, Lina megmozdult, de nem
               ébredt fel. Már hozzászokik, hogy ő ilyen későn jár.</p>
				<p>Mereven kinyújtózott, összekulcsolta a kezeit s elkezdte mondani azt az imát, amire
               kisgyermek korában az édesanyja tanította meg.</p>
				<p>Aztán eszébe jutott, hogy a nagyanyja révén rokona lett Martiny doktornak,
               elmosolyodott s elaludt.</p>
				<p>Régen aludt ilyen nyugodtan s jóízűen.</p>
				<p>Mikor reggel felébredt, már a gyerekek iskolába mentek, csönd volt.</p>
				<p>Később Lina belesett az ajtón, s látva, hogy az ura fent van, bejött.</p>
				<p>- Rettenetes ez a maga elfoglaltsága - mondta -, ez már ezután így fog menni?</p>
				<p>- Ezekben az első időkben.</p>
				<p>- Ne engedje magát annyira kihajszolni. Nincs maga ahhoz szokva. Ha aztán tönkreteszi
               magát, akkor mi lesz?</p>
				<p>- Csak ezen legyek túl, akkor meg van alapítva a tekintélyem s minden úgy fog
               történni, ahogy én akarom. Képzelje, a maga rokonai, azok tönkremennek. Ahogy látom,
               a Szentkálnayak egész vagyona is kevés arra, hogy azt a nagy lyukat betömjék, amit
               csináltak.</p>
				<p>Lina leült az ágya szélére, s ő elmondott mindent, amit el lehetett mondani a
               Sertéstenyésztőről.</p>
				<p>- Úgy kell nekik, mindig rossz rokonok voltak - mondta Lina. - Egy lépést nem tettek
               volna értünk soha.</p>
			</div>
			<div type="chapter">
				<head>20.</head>
				<p>Felöltözött s bement a hivatalba.</p>
				<p>A főmérnök már, várta. Ott ült az íróasztalánál, ahogy aktákba volt mélyedve, s
               noteszébe jegyezgetett.</p>
				<p>- Mi az, pajtikám.</p>
				<p>Már megtanulta ezt a szót a polgármestertől.</p>
				<p>- Nézem ezeket az árajánlatokat - mondta a főmérnök.</p>
				<p>- Milyen árajánlat?</p>
				<p>- Ma reggel jött be egy csomó. Holnap lesz a pályázat lezárása, s már egynéhány
               beérkezett.</p>
				<p>Ezzel összerakta az aktákat, s egy csomóban félretette az asztalon.</p>
				<p>- Ja igen, a vashíd.</p>
				<p>Volt a város alatt egy kis patak, amely azonban nagyon veszélyes volt, mert
               tavasszal, ősszel, nagy esőzések idején hallatlanul meg szokott duzzadni. A város
               pályázatot hirdetett egy vashídra, amely a régi rozzant fahíd helyére jönne.</p>
				<p>Odaült az asztalhon s várta, hogy a főmérnök mit akar mondani.</p>
				<p>De annak nem volt semmi jelenteni valója, adomázni kezdett.</p>
				<p>Unottan hallgatta.</p>
				<p>- Igaz, tegnap beszéltem Ráczkevey bácsival. A főispán megígérte neki, hogy közbenjár
               a pénzügyminiszternél a kúria dolgában.</p>
				<p>- Milyen kúria?</p>
				<p>- Azt szeretné, ha a miniszter megvenné az ő kúriáját adóhivatalnak.</p>
				<p>- Ráczkevey?</p>
				<p>- Igen.</p>
				<p>- Ezt az ügyet még nem ismerem.</p>
				<p>- Különben egész rendben van a dolog, csak egy baj van, az, hogy a kúria kint van a
               városból egy kicsit, a nyomárkai úton.</p>
				<p>- Nyomárkai út? Hisz az kint van egészen a határban.</p>
				<p>- Igen, hisz ez a baj. Messze van. Mert ha bent volna a városban, akkor nem volna
               semmi hiba. A ház kitűnő, nagyszerűen van megépítve, a falak századokra szólnak.
               Történelmi emlék is, mert negyvennyolcban ott volt a Nagy Sándor főhadiszállása, így
               bizonyos kegyelet is fűzi hozzá a várost. A Ráczkevey család is mindig nagy
               pártfogója volt a városnak, több tagja főbíró volt a régi időkben, főispán, alispán
               is volt köztük nem egy, szóval csak az az egyetlen kicsi kis hiba van, hogy kissé
               messze van a város központjától.</p>
				<p>- Ez elég hiba, az adóhivatalnak közel kell lenni, hogy a lakosság könnyen
               közelíthesse meg. Anélkül is nehezen fizetik az adót, hátha még két kilométerre kell
               menniök.</p>
				<p>- Nem több két kilométernél - mondta a főmérnök.</p>
				<p>Erre ő gondolkozni kezdett s úgy vélte, hogy bizony több. Van az három is.</p>
				<p>- Szóval arról van szó - mondta a főmérnök -, hogyha a város ajánlja, akkor megveszi
               az állam, sőt ígéretet kaptunk, hogy a pénzügyigazgatóságot is megkapjuk. Zsarátnok
               sokkal központibb fekvésű, mint ahol most van.</p>
				<p>- No, de pénzügyigazgatóságot pláne nem lehet a városból kitelepíteni.</p>
				<p>- Miért, ez egy ideális hely. Gyönyörű parkja van, százados fák és nagyszerű levegő.
               Pormentes. Minden pénzügyigazgató csak ide fog pályázni, mert valóságos paradicsom
               az a hely.</p>
				<p>- És ez aktuális dolog?</p>
				<p>- Hogyne, ez egy elintézett dolog. Ráczkeveynek az unokaöccse államtitkár a
               pénzügyminisztériumban.</p>
				<p>- Majd beszélek a polgármester úrral.</p>
				<p>A főmérnök el akart menni.</p>
				<p>- Kérlek alázattal, nem kaphatnám meg a hídpályázati terveket néhány órára?
               Előzetesen tanulmányoznom kellene a dolgot, hogy ne legyek készületlen.</p>
				<p>- Kérlek, ezeket meg fogod kapni, mihelyt le lesz zárva a pályázat. Én természetesen
               egyáltalán nem tudok beleszólni, csak neked kell ebben szakvéleményt mondani.</p>
				<p>- Éppen azért kérlek, éppen azért. Nekem a jövő napokban rendkívül nagy
               elfoglaltságom lesz, s szeretném előre munkába venni.</p>
				<p>- Én azt hiszem, ezt a szabályok tiltják.</p>
				<p>- Milyen szabályok? - kiáltott a főmérnök, s azzal kirobbant. - Csak nem képzeled,
               hogy nekem érdekem fűződik hozzá, hogy a pályázat lezárása előtt betekintsek az
               ajánlatokba. Nekem mindegy, felőlem csinálhatjátok, amit akartok.</p>
				<p>Nagy haraggal vette a kalapját s elment.</p>
				<p>Ő ezen a felinduláson ütődött meg. Addig nem is gondolt semmiféle illegitim dologra,
               de most elkezdett tűnődni, hogy valóban nincs-e valami érdeke a főmérnöknek abban,
               hogy éppen a pályázati határidő letelte előtt lássa a benyújtott pályaműveket.</p>
				<p>A főmérnök már csak tüntetett a dühével, elég nyugodtan ment el, mert a legfontosabb
               adatokat már kijegyezte, de szerette volna a statikai számításokat is kiíratni, hogy
               a Holub és Társa céget informálhassa.</p>
				<p>A főügyész fogta az egész paksamétát s bezárta az álló nagy iratszekrénybe.</p>
				<p>Aztán behívatta a titkárt, Péterfi doktort, és a Sertéstenyésztő aktáit kérte.</p>
				<p>A Sertéstenyésztő 1925-ben alakult másfélmillió korona alaptőkével. Mikor a
               pengőszámítás jött, ez százhúszezer pengőnek felelt meg, de akkorra el is tűnt az
               egész alap. Kaiser növelte meg a koncepciót, s az alaptőkét fölemelték négyszázezer
               pengőre. Tavaly még egyszer fölvizezték a részvényeket hétszázezer pengőig.</p>
				<p>- Mért mondták nekem, hogy másfélmillió befektetett alaptőke?</p>
				<p>- Ez az ellenzék szava. Nem mondják ki, hogy korona.</p>
				<p>- Úgy.</p>
				<p>- És tényleg, csak az első másfélmillió koronát fizették be teljesen. Különben ma már
               a veszteségmérleg meg is haladja a másfélmillió pengőt.</p>
				<p>- Úgy, értem.</p>
				<p>- Számlák. Az építésznek még mindig óriási követelése van. Vásárlások. Kukorica- és
               sertéstartozás. Befektetések. Gőzekék.</p>
				<p>- Hogy történik az, hogy még ma sincs átírva a Sertéstenyésztőre a földterület.</p>
				<p>- A belügyminiszter még ma se hagyta jóvá a közgyűlési határozatot.</p>
				<p>- Úgy.</p>
				<p>Ez mind megint új dolog volt neki. Csak most kezdte egy kicsit megérteni a
               dolgot.</p>
				<p>- Hogy gyűltek így fel az adósságok?</p>
				<p>- A vezetőség hamar eljutott arra a pontra, hogy a tőkéje kimerült. De a dolog
               természete szerint kénytelenek voltak egyre tovább terjeszkedni és fejleszteni az
               üzemet. Közben volt egy-két sertésvész. Az oltások, az egészségügyi berendezkedés
               roppant összegbe került. S lyukat lyukkal tömtek be. Az öreg Szentkálnay mindenre azt
               mondta, “itt vagyok én”. Aláírt. Váltókat. Számlákat. Elég könnyelműen csinálta. Arra
               jött a kukorica áremelkedése. S kész az egész.</p>
				<p>Már memorandumszerűen volt összeállítva a Sertéstenyésztő története, könnyű volt
               átmenni rajta.</p>
				<p>Mikor derekán voltak az iratnak, a polgármester titkára jött, hogy a méltóságos úr
               kéreti a főügyész urat.</p>
				<p>Azonnal ment.</p>
				<p>- Á szervusz, szervusz, pajtikám - mondta a polgármester, s felállott és elébe
               jött.</p>
				<p>Leültek a fotelekbe, s az öregúr megveregette a térdeit.</p>
				<p>- Hát hallom, hallom, hogy egészen jó úton haladunk, igaz? Hát tetszik a
               Sertéstenyésztő?</p>
				<p>- Kérlek alássan, méltóságos uram - mondta komolyan -, még nem vagyok egészen
               tisztában a dologgal, de az az érzésem, hogy a város nagyon jó üzletet csinálhat még
               vele.</p>
				<p>- Nahát csak beszélj, kedves, beszélj.</p>
				<p>Erre ő azt mondta el, amit tegnap Kardics bácsitól hallott. Óvakodott arról beszélni,
               amit ma megtudott. A polgármester nagy figyelemmel hallgatta s csak az volt a
               kényelmetlen, hogy a szeme állandóan bele volt fúródva, annyira, hogy kicsit bele is
               zavarodott, s mikor azt kellett volna kifejtenie, hogy a régi részvénytulajdonosok az
               ő véleménye szerint mennyire felelősek, elhallgatott.</p>
				<p>- Meg kell csinálni - mondta a polgármester. - Hallom, Martiny doktorral is
               tárgyaltál, pajtikám.</p>
				<p>- Na, neki nem mondtam el a lényeget, illetve csak a lényeget, annyit, amit neki
               hallania lehet. Nagyon óvatos voltam.</p>
				<p>- Igen, igen - mondta a polgármester. - Meg kell az ellenzékkel beszélni.</p>
				<p>- S amit neki mondtam, úgy vettem észre, hogy meg is nyerte a tetszését. Voltaképpen
               ő ugyanazt mondta. Meg kell menteni a város számára az egész üzemet, s városi
               kezelésben folytatni. Meg vagyok győződve, hogy ez lesz az első ügy, ami ellen semmi
               ellenzéknek nincs ellenkező véleményre jogosultsága.</p>
				<p>- Ó, az ellenzék - legyintett finoman a polgármester. - Az ellenzék az szükséges. Ha
               nincs ellenzék, senki sem hiszi el, hogy jó az ügy.</p>
				<p>És hangosan nevetett.</p>
				<p>- Ha már az ellenzéknek is tetszik, megette a macska.</p>
				<p>Tétován hallgatott, s szerette volna tudni a polgármester igazi véleményét.</p>
				<p>De a polgármester egy adomát mondott el Deák Ferencről. Még az ő fiatalkorában
               történt, mert ő még ismerte Deák Ferencet, igaz, nem nagyon, mert már öreg volt s
               beteg, és nem szokott már beleszólni a dolgokba. De akkor történt, hogy egy
               képviselőválasztás miatt deputációval keresték fel az Angol Királynőben - pajtikám,
               az a nagy ember úgy lakott, mint egy igazi szobaúr. A folyosón kellett várakoznunk,
               míg bemehettünk hozzá. Végre elment tőle Lónyay Menyhért, s mi bementünk. Persze
               abban az időben mi voltunk az ellenzék. Mindenki ellenzék fiatalkorában, aki még
               negyvenéves korán túl is ellenzék, az nem is lesz ember soha. De aki harmincéves kora
               előtt nem volt ellenzék, abból sem lesz ember soha. Tisza Kálmán is ellenzék volt
               harmincnyolc éves koráig... Hát bemegyünk az öregúrhoz. Ott ült a nagy székében, s
               fel sem állott. Úgy állottunk előtte, mint az iskolásgyerekek. Meghallgatta a
               szónoklatunkat, s azt mondta: csak röviden, fiam, mert az élet rövid, mint a
               gatyamadzag. Az is mindig akkor szakad be a korcba, mikor nem kéne...</p>
				<p>Nagyon nevetett s olyan furcsa volt, egész elfeledkezett mellette az ember arról,
               hogy ma is élet folyik, egy régi világ derengett fel.</p>
				<p>- Akkor mondta azt is, hogy aki húszéves koráig nem volt szép, harmincig nem volt
               okos, negyvenig nem lett gazdag, abból már nem lesz soha semmi. Te hány éves vagy,
               pajtikám?</p>
				<p>- Negyvenöt.</p>
				<p>- Legszebb idő. Mondd csak, mért nem adod oda ennek a szegény inzsellérnek azokat a
               dolgokat, amiket kér?</p>
				<p>A főügyész megrezzent.</p>
				<p>- Méltóságos uram, pályázatot nem szabad kiadni addig az illetékes mérnöknek, míg a
               pályázat le nincs zárva.</p>
				<p>- Persze, persze, hát csak add oda; neki a jövő héten rettenetes sok dolga lesz. Én
               vállalom a felelősséget és többet meg ne halljam azt a méltóságos urat, már
               megmondtam neked, hogy kedves öcsém vagy, s bátyád vagyok, vagy megtagadsz,
               pajtikám?</p>
				<p>- De... édes jó bátyám.</p>
				<p>- Aztán majd beszélünk erről a Sertéstenyésztőről, nagyon szép, amiket mondtál, s
               csak az a feleletem, hogy meg kell csinálni. De a Martiny doktor csak legyen
               ellenzék, nagyon kell nekünk az a kis ellenzéki terror, ők kényszerítenek rá, hogy
               megcsináljuk a dolgokat. Ha nincs ellenzék, akkor meghal minden. Az ellenzéket meg
               kell becsülni... Ezt is Deák Ferenc mondta... Hát honnan barátkozol te ezzel a derék
               Martiny doktorral?</p>
				<p>- Rokonom.</p>
				<p>- Rokonod? - kiáltott fel a polgármester.</p>
				<p>Felkiáltásában olyan őszinte meglepetés volt, mintha azt hallotta volna, hogy dr.
               Martinyt kinevezték főispánnak.</p>
				<p>- Rokonod? - tette hozzá. - Hogy lehet az?</p>
				<p>A főügyész elmosolyodott.</p>
				<p>- Hát az ő nagyanyja, meg az én nagyanyám két öregasszony volt.</p>
				<p>De a polgármester e pillanatban nem volt hajlandó a tréfára.</p>
				<p>Mereven és kissé gyanakvóan nézett, úgyhogy kénytelen volt magyarázatba
               bocsátkozni.</p>
				<p>- Nagyapám, Kopjáss István, szintén István, apám is István volt, feleséget Gömör
               megyéből hozott, Malatinszky Évát, aki a podolini Malatinszkyak közül való volt. S
               Martiny doktornak a nagyanyja szintén podolini Malatinszky-lány volt. Innen a
               rokonság. Nagyon távoli, ha akarom igen, ha akarom nem, ahogy parancsolod,
               bátyám.</p>
				<p>- Hm, hm - ühmgetett a polgármester -, fatális, fatális.</p>
				<p>- Innen van - mondja Martiny doktor -, hogy eddig még az egész városban semmiféle
               rokoni kapcsolatot senkivel nem sikerült neki megállapítani, hogy apai-anyai ágon
               felvidéki - gondolom, azért is volt ilyen kitartóan s annyi időn keresztül az
               ellenzék vezetőembere. Nem volt semmi kockáztatnivalója.</p>
				<p>- Na látod, na látod - mondta a polgármester a szakállát vakargatva. - Gyere csak
               vissza, s üljünk le egy kicsit ennél a kérdésnél. Nem lényegtelen, nem lényegtelen...
               És mit akar az az ember... evvel a rokonsággal... Mit akar?... Mit akar elérni? Mit
               mond?</p>
				<p>A főügyész megzavarodott. Mialatt leült, megvillant benne, hogy ezek az urak a
               rokonság kérdését valósággal úgy fogják fel, mint a bejelentett jogcímet arra, hogy
               részt vehessenek a panamákban.</p>
				<p>- Nem tudom, mit akar - mondta óvatosan -, még nem vallott színt.</p>
				<p>- Ez az: próbálkozik... Nagyon vigyázni kell. Az nem megy csak úgy, hogy valaki itt
               egyszerűen felül a nagy lóra, s a nehéz idők után belekapcsolódik a város dolgaiba,
               holott arra semmi jogcíme nincs. Ellenzék akárki lehet. Ahhoz nem kell egyéb, csak
               támadni és kritizálni. Hát az ilyen nímandoknak könnyen megy, s tudtam én azt, hogy
               egyszer csak el fog következni az idő, hogy bejelenti, hogy rokon... Nézze meg az
               ember... Ezzel már minden jóvá van téve. Nem lehet fölszedni mindenkit.</p>
				<p>A főügyészben benne volt, hogy tiltakozzék doktor Martiny ellen, hogy kimondja, hogy
               neki sem inge, se gallérja, hogy ő nem törődik vele, de közben meg arra gondolt, hogy
               esetleg nem is hiszik el neki, s a polgármester csak azt fogja gondolni, hogy csak
               takargatja a céljait, amit a Martiny útján vél elérni... Tehát kis hallgatás után azt
               mondta:</p>
				<p>- Méltóságos uram, én ma este beszélni fogok vele a kaszinóban - mert megkért, hogy
               menjek be, s majd meglátom. Majd kiugratom a nyulat a bokorból. Tessék neki színt
               vallani.</p>
				<p>A polgármester finom öreg ujjaival citerázott az asztalon.</p>
				<p>- Nem szeretem én azt a színvallást, ne valljon ő színt, maradjon ő csak az
               ellenzékben. Jó, ártalmatlan ellenzék... De mi az ördögnek neked ez a rokonság?</p>
				<p>- Én nem tehetek róla, ha a nagyapám előkészítette.</p>
				<p>- No de hát te fedezted fel... Rettenetes nagyszájú ember...</p>
				<p>- Be kell tömni a száját.</p>
				<p>- Ezt?... Ez nagyon éhes... Semmi se sikerül neki... Az irodája se ér semmit. Más
               ilyen ellenzékiséggel vagyont szerez, s ennek nincsenek kliensei.</p>
				<p>- Úgy. Ez komoly dolog, bátyám. Ez komoly dolog... Én mindenesetre kitapogatom.
               Holnap már többet tudok mondani.</p>
				<p>A polgármesternek a titkára jelentette, hogy kik várnak odakint. A főügyész
               meghajtotta magát s elment.</p>
				<p>Még a folyosón is mosolygott. Tetszett neki, hogy olyan ügyes és okos volt. Nem rossz
               az, egy kicsit sakkban tartani az urakat. Legalábbis addig, míg tisztában nincs
               mindennel, amire ügyelni kell.</p>
				<p>A főmérnök már ott várt a szobájában, érezte a könnyedségén, hogy biztosnak érzi
               magát a dolgában, s tudja, hogy az iratokat úgy fogja megkapni, ahogy akarja. No,
               legalább megvárakoztatja egy kicsit.</p>
				<p>Ő került felül:</p>
				<p>- No, pajtikám - mondta kedélyesen -, jó, hogy itt vagy, beszélgettem a polgármester
               úrral a Sertéstenyésztőről. Légy csak oly kedves, és ülj csak össze velem, nézzünk
               bele egy kicsit ebbe a dologba.</p>
				<p>- Ja, nekem nagyon sok dolgom van.</p>
				<p>- Tudom, tudom, ez azonban rettenetesen sürgős. Kérlek, kedves Péterfi doktor - szólt
               át a másik szobába -, légy oly kedves, hozd csak a Sertéstenyésztőt. Mondd csak,
               kérlek alássan, mennyivel is tartozik a vállalat ennek a Holub és Társa cégnek?</p>
				<p>- Hát azt én nem tudom, ott feküsznek a számlák.</p>
				<p>- Mégis, sokkal?</p>
				<p>- Sokkal.</p>
				<p>- Ő épített odakint mindent?</p>
				<p>- Természetesen.</p>
				<p>- A berendezést is?</p>
				<p>- Milyen berendezést?</p>
				<p>- Úgy gondolom, a villanytelep berendezését, például a gépeket.</p>
				<p>- Nem, azt a Szentkálnay-cég csinálta.</p>
				<p>- Igen. Hát nekik van gépgyári képviseletük is?</p>
				<p>- Vaskereskedő; neki a szakjába vágott, s bizonyára olcsóbban készítette el saját
               magának, mintha ügynökökkel dolgozik.</p>
				<p>Péterfi doktor hozta a nagy paksamétát. A szoba közepén volt egy nagy asztal, arra
               rakta le a főkönyveket s mellé oszlopokba az aktákat.</p>
				<p>A főmérnök gyanúsan s kedvtelenül nézte az előkészületeket.</p>
				<p>- Én, barátom, ma képtelen vagyok egy negyedórát is erre szánni, már most is sokat
               késtem s mingyárt itt a dél. Addig nekem kimutatást kell készítenem a polgármester
               úrnak.</p>
				<p>Gondolkozva nézett maga elé, s nem akarva a húrokat túlfeszíteni, elbocsátotta a
               főmérnököt. Úgysem ismeri még eléggé a dolgot. Szó nélkül kiadta hát a
               versenypályázat iratait, s kedvetlen mosolygással nézte, hogy a főmérnök elviszi
               őket. Még mikor kiment is a főmérnök, még akkor sem bírt magához térni. Úgy érezte,
               mintha tolvajlás történt volna. Vajon mit terveznek, mit akarnak, mit csinálnak ezek.
               Na majd másképp lesz, mihelyt beletanul a dolgokba.</p>
				<p>Péterfi dr. ott állott előtte s várt.</p>
				<p>- Kedves Péterfi, én egyre kevésbé értem ezt az egész ügyet. Te olyan kitűnően
               ismered, nem tennéd meg, hogy pragmatikusan összefoglald az egésznek
               historikumát?</p>
				<p>- Ahogy parancsolod, főügyész uram.</p>
				<p>- Nagyon jól meg kell ezt érteni, s igen hamar. Amint látom, esetleg órák kérdése,
               hogy dönteni kell az elvek felől, s nem állhatok szembe az urakkal tudatlanul. Az ügy
               érdekében s az én érdekemben van, hogy mindent világosan azonnal megtudjak.</p>
				<p>- Kérlek alázattal, főügyész uram...</p>
				<p>- No de parancsolj helyet. Megállj csak, engedd meg, hogy valami egészen furcsa
               dolgot kérdezzek.</p>
				<p>- Parancs.</p>
				<p>- Hova való vagy?</p>
				<p>- Én? Én, kérlek alázattal, erdélyi vagyok. Erdélyi menekült.</p>
				<p>- Aha. Feleséged is.</p>
				<p>- Az is.</p>
				<p>- Szóval nem vagy alföldi, s nincsen itt semmiféle rokonod?</p>
				<p>- Sajnos, bizony nincs.</p>
				<p>- Hát akkor hogy éltek itt, az idegenben?</p>
				<p>- Bizony meglehetős nehezen, mert nagyon jól méltóztatol rátapintani, itt csak azok
               tudnak magukon segíteni, akiket a rokonság segít. Pláne a zsarátnoki polgárság
               annyira semmibe veszi az idegenből jötteket, hogy tüntetően érezteti például a
               házigazdánk velünk, hogy jöttmentek vagyunk. De már megszoktuk, hogy névnapra,
               disznótorra eszükbe sem jut, hogy meghívjanak, sőt a legegyszerűbb dologban, mondjuk
               egy öl fa lerakása esetén is úgy kezelnek, mintha nem is volnánk magyarok, hanem
               isten tudja miféle idegen betolakodottak. Most is volt egy afférunk, az ember saját
               fülével hallja, hogy a hátunk mögött káromkodnak, hogy a teremtésit ezeknek a
               gyüttmenteknek, kiszorítják az embert a tulajdon házából - pedig csak arról volt szó,
               hogy pincét kértünk, ahova a télire való holmit, krumplit, répát elhelyezzük, mert
               valami malacfélét vett a feleségem, s a legszemtelenebbül azt hányták a szemünkre,
               hogy ez nem volt benne a szerződésben, holott a lakást úgy vettem ki annak idején,
               hogy disznót is tarthatunk. Van neki elég óla, s üresen áll, mert a birtokot kiadták
               bérbe, ahogy itt szokás, a saját gyerekeiknek, s ők, mint öregek eltartást kapnak, s
               csak annyi disznót tartanak, ami nekik a saját szükségökre elég; legalább tizenhat
               disznóra való hely üresen áll s nem akartak egy rekeszt adni a mi malacainknak, mert
               eddig nem vettük igénybe. Nagyon nehéz ebben a városban megélni. Egész más mifelénk.
               Ott a gazdaember sokkal kedvesebb, szívesebb, s az uraknak úgy kedvében járnak, hogy
               öröm. De hát hozzá kell szokni.</p>
				<p>A főügyész meg volt nyugodva. Ő csak azt akarta megtudni, hogy Péterfi dr.
               “aggálytalan tanú”-e, vagy nem. Aggálytalan tanú, aki semmiben sincs érdekelve. Most
               megérezte, hogy ez az ember itt csak éppen jelenlevő. Nem volt s nincs semmiféle
               rokoni összeköttetésben senkivel, tehát el lehet hinni, amiket megfigyelt s amit
               mond.</p>
				<p>- Hogy indult ez a Sertéstenyésztő?</p>
				<p>- Még akkor nem voltam itt. Én csak 1927-ben jöttem a városhoz. Akkor már a második
               virágzását élte a Sertéstenyésztő. Úgy tudom, hogy a forradalom után kezdődött az
               egész. Volt itt egy Devecseri nevű sertéskupec, annak az ideája volt. 1921-ben vagy
               22-ben hozta össze a részvénytársaságot, s mivel nem tudtak megalakulni, belevette a
               Makróczy bérlőjét, s úgy csinálta meg az egészet másfél millió korona alaptőkével. De
               akkor a pénz zuhanása miatt, mielőtt valamit kezdhettek volna, a kis alaptőke
               megsemmisült, úgyhogy semmiféle üzembe nem tudtak belekezdeni, s Devecseri
               tönkrement. A Makróczy bérlője is belebukott, ki is tették a bérletből, s az egész
               részvénycsomagot ingyen megkapta Kaiser, s ez fújta fel az egészet. Ez is megbukott.
               Megszökött Amerikába. Szentkálnay férjhez adta a lányát, akkor felelevenítették a
               dolgot, s elhatározták, hogy a város segítségével megcsinálják. Akkor volt, hogy
               tisztán látták már, hogy a Szentkálnay régi üzletköre megszűnt a határok miatt. Neki
               óriási forgalma volt a Balkánra és Törökországba. Ez az új vámhatárok miatt többet
               nem volt végrehajtható, s valami újat kellett keresni. Kézenfekvő volt, hogy ebben a
               városban a disznó az, amit rentábilisan lehet termelni. Közszükséglet is volt. A
               városi üzemeket meg lehetett azonnal nyerni fogyasztónak. Ez maga nagy kvantum. De
               ennél még fontosabb volt, hogy a gazdák nem tudták a sertéseiket eladni. Csinálni
               kell egy részvénytársaságot, amely felvegye a fölösleges anyagot. Így mingyárt maga a
               Szentkálnay-gazdaság járt legjobban, mert saját magának biztos vevőt teremthetett a
               Sertéstenyésztővel. Szentkálnay valami kétezer holdat bír, s bérelt hozzá annyit,
               hogy ma körülbelül háromezer holdon gazdálkodik. Az uraknak is mindenkinek van
               birtoka. Az alispán úrnak hatszáz holdja van, a polgármester úrnak nyolcszáz. Ők már
               maguk hárman elég erősek voltak egy nagyarányú üzem ellátására, s nem kellett többet
               a piacon gondolkodni. A szükséges kukoricát is maguk remélték szállíthatni, s így
               kitűnően el lettek volna látva piaccal. Nem kellett se a sertéskereskedőkkel, se a
               terménykereskedőkkel harcolni. A fiatal sertést, a kukoricát, árpát, zabot, tököt,
               szóval mindent lekötöttek a Sertéstenyésztő számára.</p>
				<p>- Ezek a szerződések megvannak?</p>
				<p>- Hogyne, itt feküsznek az iratok közt.</p>
				<p>- Tehát ez volt a Sertéstenyésztő első vagyona, ezek a szerződések.</p>
				<p>- Igen. Ezzel érték el a város hozzájárulását. Jött a város aportja. Megkaptak egy
               nagyon kitűnő helyet a kisállomás mellett, tizennégy hold belsőséget teljesen ingyen,
               örökadományképpen. Illetve mindaddig, amíg a Sertéstenyésztő aktív és működésben
               van.</p>
				<p>- Ma már nem aktív.</p>
				<p>- Nem, kérem, ma is üzemben van. Körülbelül huszonnégy sertés ma is van a
               telepen.</p>
				<p>Gondolkozott. Tényleg látott néhány disznót a telepen, de azt hitte, hogy az annak a
               néhány személynek az állománya, akik ma is ott vannak alkalmazásban.</p>
				<p>- Értem.</p>
				<p>- Tehát a város adott egy tizennégyholdas telepet ingyen, azonkívül egy hatszázholdas
               örökbérletet igen alacsony áron. Ezt is addig természetesen, amíg csak üzemben van a
               vállalat.</p>
				<p>A főügyész mindenre bólintott; értette, de nem mosolygott, feszülten figyelt.</p>
				<p>- Ezzel szemben a város kapott a részvényekből egy harminchárom százalékos
               minoritást. Az alaptőkét a pengőszámításkor átértékelték négyszázezer pengőre. Ebből
               tehát egyharmad a városé, ötvenkét százalék a Szentkálnayaké s tizenöt százalék
               kisembereké, gazdáké. Van olyan, akinek a sertéséért egy-két részvényt adtak.</p>
				<p>Kezdett tiszta lenni a dolog.</p>
				<p>- Itt van az első év. 1926. Tessék bepillantani a Mérlegszámlába. Egyfelől itt a
               részvénytőke nyolcvanezer pengővel, a másik oldalon Adósok harminckétezer pengő.
               Tehát a részvényesek csak hatvan százalékot fizettek be... Csupa ilyen dolog: itt a
               Tatárdomb-bérlet. Ez a városi birtok, fölértékelve annyira, mintha tudja isten milyen
               uzsorabérlet volna. Az építkezés, áru- és anyagkészlet. Csupán fiktív tétel...
               Ellenben itt a városi első kölcsön nyolcvanezer pengő, a Takarék kölcsöne negyvenezer
               pengő. A Holub-számlák kétszázezer pengő. Az első év mérlege
               négyszáztizenhatezer-hatszázötvenhárom pengő, mikor a részvényesek még összesen
               negyvenezret adtak össze, már majdnem a tízszeresét tudták elkölteni, vagy mondjuk,
               befektetni.</p>
				<p>- Mennyi a Holub-számla?</p>
				<p>- Az első év végén kétszázezer pengő.</p>
				<p>- Gazdag ember ez?</p>
				<p>- Volt. Jól házasodott, Schlesinger és Wurmfeld. A Wurmfeld Ellát vette el, egyetlen
               lány és óriás vagyon. Pláne az asszony maga rendelkezik a vagyonával. Azt beszélik,
               több millióig áll. De persze mobil tőke itt sem lesz sok, mert most már igen nagy
               bajok vannak. Már azt beszélik, válnak.</p>
				<p>- Ez a Holub, zsidó?</p>
				<p>- Dehogyis, sőt nagyon is úrifiú. Nagyon derék ember, iskoláit külföldön végezte,
               német hatás alatt van, igen finom művészlelkű ember, olyan könyvtára van, amilyen
               nincs több a városban, modern festménygyűjteménye. A Kadicha-lányt kellett volna
               elvennie, úgy tudom, de nem adták hozzá, ezért vett el zsidó lányt. De ma is
               természetesen benne van a társaságban is.</p>
				<p>A főügyész mosolygott. Ezért kell hát a versenytárgyalási beadványokat sürgősen
               kiadni a főmérnöknek. Holub és Társa.</p>
				<p>Péterfi dr. érezte, hogy a főügyész a Sertéstenyésztő kárára elfogult, ezért
               szabadabbra engedte gúnyos kedvét.</p>
				<p>- A lavina, főügyész úr, az építkezésekkel indult meg. 1926 végén kezdték meg az
               építkezést. Olyan elánnal, hogy három hónap alatt kétszázezer pengő ára számlát s
               követelést produkált a Holub és Társa cég. Ez mindent megmagyaráz. Szerencse, hogy
               jött a fagy, s be lehetett szüntetni az építkezéseket, mert már akkor csődbe került
               volna az egész vállalat.</p>
				<p>- S miből fizették ki az építészt?</p>
				<p>- Váltókkal. És új megrendelésekkel látták el. Közben átszervezték az egész
               részvénytársaságot. Az alaptőkét felemelték hétszázezer pengőre. Akkor kapta a város
               a nagy kölcsönt, abból újra négyszázezer pengő kölcsönt folyósítottak a vállalatnak,
               amely már szinte amerikai méretű fejlődésről tett bizonyságot. Egyszerre az egész
               város hinni s bízni kezdett. Számtalanon vettek a kisgazdák közül részvényeket.
               Bevezették a tőzsdén, de persze nem lehetett kapni, emiatt az értéke
               meghatványozódott. Csak annyi részvény volt a piacon, hogy fel lehessen verni.
               Kibővítették az üzemet hatezer sertésnek évente két ízben való hizlalására. Tehát évi
               tizenkétezer sertést akartak produkálni. Már ebben az évben karácsonyi szállításra
               számítva, ötezer sertést, tényleg bevásároltak. Ez cirka háromszázezer pengő. Az
               építkezés befejezése, a gépház, a gépek, kutak, villanymotorok, csövek, fecskendők, a
               berendezés, elsősegély-szekrények, gyógyszer stb. százötvenezer pengő. Hatezer mázsa
               kukorica huszonöt pengős áron százötvenezer pengő. Szóval, a második év mérlegében
               elérték az első milliót adósságban.</p>
				<p>A főügyész hirtelen aggódva nézett maga elé. Péterfi doktor, már szinte sok volt,
               ahogy mindent oly pontosan tud, mintha törvényszéki vádló ügyész volna. Mért kell
               neki annyira ismerni a dolgokat? Mindig vannak emberek, akik a más ügyeibe
               szenvedélyesen szeretnek belenézni, s éppen azok az emberek, akik oly halkan és
               színtelenül élnek, hogy az ember azt hinné, hogy még a légynek sem vétenek. Talán nem
               is vétenek, de kiélik magukban a harcot és a gyűlöletet ebben a szívós és alapos
               érdeklődésben.</p>
				<p>- Az kétségtelen - folytatta Péterfi dr. a monológját -, hogy minden a
               legtökéletesebben lett megépítve. Kiállításnak, látványosságnak is beillik a
               Sertéstenyésztő telepe. Azok a kis házak ott náddal fedve, mert a legújabb elmélet
               szerint az a legtökéletesebb fedőanyag a sertéshizlalók számára, egyes ólak
               szalmával fedve, tökéletesen nyírva, a csúcson szép csóvák, öröm az egész. Minden
               betonból, a talaj salakcement, még nincs is kipróbálva, de magyar találmány s
               állítólag a legjobb és a legolcsóbb. Amint a számlák mutatják, ez igaz is.</p>
				<p>- Szép, szó sincs róla, szép - mondta a főügyész.</p>
				<p>- Kissé nagyon is szép - nevetett fel Péterfi dr. - Mikor a kisgazdák meglátták, úgy
               feldühödtek, hogy azt nem lehet elmondani. Mi a fene, mondták, itt a kondás lakása
               padlózva van s a mi lakásunk földes? Az én feleségem maga mázolja fel a szobát, s itt
               a kondás úgy él, mint egy gróf? Hát még mikor a három méter magas ólakat látták. Úgy
               élnek benne a sertések, mintha mind csak kiállításra volna beutalva. A kutricák, mint
               valami labirintus. És vízlocsolócsövek, a vízsugár úgy fröcsköl, mint valami
               kertészetben. Villanyvilágítás. Igazán azt nem lehet mondani, hogy nem gyönyörű, de
               az a közvélemény, hogy egy kicsit túlméretezték a dolgot.</p>
				<p>- Majd jó lesz, ha valaha rendezik a bajokat s egy új társaság veszi a kezébe.</p>
				<p>- Akkor igen. De ők nem bírták már az első turnus is csak ötezer disznóra volt
               beállítva, de azt beszélik a rossz nyelvek, hogy az sem volt meg. Állítólag voltak
               falkák, amelyek kétszer tévedtek a mérlegre. Na hiszen senkinek semmi köze hozzá, ha
               nekik így volt jó. És aztán a második turnus. Az bizony már csak ezer, mondd egyezer
               sertést mutatott ki. Igaz, hogy akkor már megvolt a teljes bukás. Az már csak olyan
               tessék-lássék dolog volt. Már az leépítés volt. El kellett bocsátani egy rakás
               embert, mert volt itt tisztviselő és személyzet quantum satis...</p>
				<p>A könyvet forgatta, másik könyvet vett elő s mulatva mondta:</p>
				<p>- Volt igazgató, helyettes igazgató, irodai személyzet, főkönyvelő, három kisasszony,
               levelező, raktárnok, két okleveles gazda, ötven szakképzett sertéskezelő, akkora
               volt a havi rezsi, mint az egész városházáé. S a kamatok?... Egy év alatt
               másfélmillió kilogramm sertést akartak produkálni, de azt sose fogjuk megtudni, hogy
               tényleg mennyit produkáltak... A legjobb volt, hogy a gazdák mind ide adták be a
               dohos tengerit, s a sertések nem akarták enni. Hiába magyarázták nekik, hogy ezt a
               részvénytulajdonosok termelték. Pedig az újkukorica-vásárlások egyre drágábbak
               voltak. Már a kukorica elérte a harminc pengőt, még mindig nem akarták a mangalicák
               ropogtatni, a foguk is elvásott pedig bele. S elfogyott a tengeri. Ebben az évben
               nagyon rossz volt a tengeritermés az egész vidéken, a Dunántúlról kellett hozatni...
               A legnagyobb baj pedig az volt, hogy felverték a sertés árát. A kisgazdák nem adták a
               sertést. A vásárokon nem lehetett venni, mert olyan szükség volt sertésben egyszerre,
               hogy csak úgy tudták az első ötezret összeszedni, hogy túlfizettek minden darabot...
               1927 január-márciusban volt a konjunktúra, s akkor állították be az üzemet, s azt
               hitték, ez csak a kiindulás s abban az arányban fog nőni minden, ahogy akkor
               mutatkozott.</p>
				<p>- Sertésvész is volt.</p>
				<p>- Hogyne, kérem, emiatt sok volt a hirtelen levágás, az áron alul való kiárusítás.
               Mikor kezdték, a sertéshús száztizenhárom volt, s lement karácsonyra nyolcvannégy
               nyolcvanra. Sőt még alább is, egész hetvennégyig. Kis kolera, nagy rémület. Az így
               ment. Mert elv ugyan az volt, hogy csak átvészelt anyagot szabad vásárolni, de
               kényszerítő körülmények miatt az ellenőrzés pillanatnyilag szünetelt.</p>
				<p>- De hiszen a Sertéstenyésztő a mezőgazdasági kiállításon díjakat is nyert.</p>
				<p>- Rossz nyelvek azt beszélik, hogy Szentkálnay, de ezt csak felelősség nélkül merem
               mondani, a saját sertésállományát adta kölcsön erre a célra, mert hiszen a
               Sertéstenyésztőnek létérdeke volt, hogy díjat nyerjen. Így aztán ő is egyre nagyobb
               mértékben vállalt felelősséget. Igaz, a kis koleránál, azt beszélik, a
               Sertéstenyésztő volt az orvosság. Ha az állatorvos azt mondta, hogy huszonnégy óra
               még van, akkor egyszerűen behajtották, lemérték, kifizették s másnap a
               Sertéstenyésztő kára volt, ha tényleg jól jövendölt az állatorvos, bár hiszen az
               állatorvos sem lát a jövőbe.</p>
				<p>- Ezt nem értem, kérlek. Hiszen akkor csak azt csinálták, hogy az egyik zsebüket
               kilyukasztották s abba rakták a másikból a bajt.</p>
				<p>- Bizony az így van, nagyon jól méltóztatsz látni.</p>
				<p>- Kik voltak az igazgatóságban?</p>
				<p>- Elnök volt Szentkálnay, az öreg. Tagok voltak Kardics igazgató úr, Boronkay Feri,
               Makróczy, benne volt az alispán úr is meg a polgármester úr veje is, de ők sohase
               mentek el egy közgyűlésre se.</p>
				<p>- Elbújtak, mint a strucc a homokba?</p>
				<p>- Igen... A felügyelőbizottság elnöke volt a h. főügyész úr, a kollégiumi igazgató úr
               és az esperes úr. Nagy tekintélyű nevek mindenesetre, de hát Magyarországon a
               felügyelőbizottságoknak csak papíron van meg a felügyeleti joga s a felelőssége. A
               törvény ugyan a legnagyobb felelősséget írja elő nekik, de arra még nem volt eset,
               hogy a közgyűlés meg ne adta volna a felügyelőbizottságnak a felmentést.</p>
				<p>A főügyész elgondolkodott.</p>
				<p>- Alagút. Ez valósággal a Kellermann Alagútja. Meg lehetne regényben írni ezt a
               vállalatot.</p>
				<p>- Igen, alagút, amit a levegőben fúrtak - mosolygott gúnyosan Péterfi dr.</p>
				<p>- Hát akkor nézzük meg közelebbről egy kicsit - mondta a főügyész. - Megpróbálok
               jegyzeteket csinálni hozzá.</p>
				<p>Ezzel nekiültek s elölről vették az egészet s pontosan végigmentek a két év
               történetén.</p>
				<p>Egész délelőtt dolgoztak, s senkit sem engedett be magához.</p>
				<p>Fél tizenkettőkor eszébe jutott, hogy neki át kell menni Kardics bácsihoz. Tegnap
               megígérte. Bele is fáradt a számolásba, s lezárta a mai napra ezt a munkát. Most már
               egy kicsit mégis másképp látta ezt a dolgot, mint tegnap. Ma már nem dobhatná oda
               neki Kardics bácsi a nagyszerű szót, hogy másfélmillió befizetett alaptőke.</p>
				<p>- Mondd, kérlek szépen - mondta Péterfi doktornak, mialatt kezet mosott -, mért
               vannak itt a könyvek a városnál?</p>
				<p>- Arról van szó, hogy a város szanálja az intézetet s felajánlották a könyveket.
               Megjegyzem, hogy ezek nem alkalmasak így a tökéletes átvizsgálásra, mert nincsenek
               itt a belégek. Ha például egy könyvszakértőt akarnánk beállítani, hogy vizsgálja
               végig, annak be kellene menni a Sertéstenyésztő irattárába, s az összes iratokat át
               kellene tanulmányozni, mert hiszen a mérlegkészítés sohasem a tények alapján
               történik, hanem a szükség szerint. Ami a cég érdeke. A jó főkönyvelő úgy
               csoportosítja az adatokat, hogy az az eredmény jöjjön ki, amire szüksége van.</p>
				<p>- Persze, persze.</p>
				<p>De ha Kardics bácsihoz akar menni, mennie kell, nem várathatja az öregurat. Hirtelen
               megborzongott. Egy óra múlva tizenötezer pengője lesz.</p>
				<p>Erről eszébe jutott, hogy e pillanatban egy sincs. Sőt egy fillérje sincs. Reggel
               röstellt Linától kérni, mert magyaráznia kellett volna, hogy hova lett. Lina azelőtt
               pontosan tudta, hogy hány fillér van az ő zsebében. Egyáltalán Linának kitűnő reális
               érzéke van, s végtelenül pontos és beosztó. Régebben, fiatal házas korukban minden
               elsején át kellett adnia a fizetését az utolsó fillérig, s Lina adott belőle vissza
               valamit. Ez olyan szerelmi iga volt, mert ő, aki mindig szegény ember volt, mint diák
               az anyjától kunyorált kis pénzeket, boldog volt, mikor egy édes kis feleséget kapott,
               azt tette maga felett anyának és felettes hatóságnak. Aztán hosszú munkába, évekig
               tartó szívós csalafintaságba került, hogy valamit visszaszerezzen emberi jogaiból,
               mert az asszony nagyon is beletanult abba, hogy járószalagon tartsa a férjét.</p>
				<p>Már az éjjel eszébe jutott, hogy úgy fogja csinálni, hogy a hivatalszolgát hazaküldi
               s kéret Linától öt pengőt.</p>
				<p>Most, hogy tettre került a dolog, csak úgy a szolgával intéztetni el, sőt nem is
               lehet, hiszen új szolgája van, még Lina bizalmatlan lenne vele szemben. Leült hát s a
               következőket írta:</p>
				<p>
               Lina fiam, kérem adjon nekem öt pengőt. Ez az új hivatalszolgám,
                  legyen szíves tegye borítékba, s úgy küldje el vele. Csókolja Pista.
            </p>
				<p>Csengetett a szolgának, de az nem jött. Kinézett utána, nem volt a helyén.</p>
				<p>No, az ördög vigye el, hol van ez az ember.</p>
				<p>Míg előkerült, eszébe jutott, hogy öt pengő nagyon kevés. Ki tudja, nem kell-e
               bélyeget vagy váltót venni a bankban s Linától nehéz lesz újabb összeget elkérni,
               mert neki sincs.</p>
				<p>Erre kettészakította a levelet s újat írt:</p>
				<p>
               Linácskám, fiam, adjon nekem drágám húsz pengőt. Ez az új
                  hivatalszolgám megbízható ember, adja csak neki oda bátran. Csókol Pistád.
            </p>
				<p>A szolga már jelentkezett is, sietve. Biztosan tereferélt a folyosón.</p>
				<p>- Maga hol van, kérem. Szaladjon csak át a lakásomra, s adja át ezt a levelet a
               feleségemnek. Húsz pengőt fog hozni. De hamar kérem, hamar, mert el kell mennem.</p>
				<p>A szolga átvette a levelet és sietve elment.</p>
				<p>Vajon fog-e Lina pénzt adni? Húsz pengő az ő házi szokásaik szerint nagy pénz. Lina
               esetleg le fog alkudni belőle. Nem kellett volna azt mondani, hogy mennyi pénzt hoz,
               csak azt, hogy a nagyságos asszony pénzt fog adni.</p>
				<p>És ez rettenetes is, hogy ő ennyire pénz nélkül van. Ez nem helyes. Pénz nélkül az
               ember igazán olyan, mint a kezelábatlan ember. Linának van a postatakarékban vagy
               hétszáz pengője. Kérni fog tőle százat.</p>
				<p>Az sem jó. Az embernek minél nagyobb jogokra kell szert tenni. A házvételt egyelőre
               nem akarja elárulni, addig, míg egészen rendben nincs, viszont ahhoz a tizenötezer
               pengőhöz nem akar hozzányúlni, mert azzal megalázza magát. Csak hadd maradjon az
               legalább néhány hónapig érintetlenül. Akkor pedig kell, hogy pénze legyen s hogy ne
               kelljen folyton kérni Linától s magyarázkodni.</p>
				<p>Ezt persze, nem lehet elintézni szolga útján, ezt bizony neki magának kell
               megmondania s plauzibilissé tenni, hogy az egész családnak érdeke, hogy kivegye a
               pénzt.</p>
				<p>Majd csak eszébe jut valami.</p>
				<p>Gondban és tűnődésben járkált a szobában egész addig, míg a szolga vissza nem jött.
               Közben arra gondolt, hogy telefonálni kellene Kardics bácsinak, hogy mingyárt megy,
               de ehhez sem volt kedve addig, amíg a pénz a zsebében nincs.</p>
				<p>Fene egye meg azt a pénzt, hogy pénz nélkül az ember nem ember; valahonnan okvetlen
               pénzt kell szereznie. A sofőr is minden percben beléphet, azt is ki kell fizetni a
               tegnap esti fuvarért.</p>
				<p>Végre megjött a szolga, s átadott egy levelet. Kibontotta, benne volt egy húszpengős
               s egy levélke.</p>
				<p>A húszpengőst úgy vette ki, hogy a szolga lássa, hogy itt van s csak akkor intett
               neki, hogy elmehet.</p>
				<p>Lina ezt írta:</p>
				<p>
               Kedves Pista, meg vagyok rémülve, hogy maga a konyhapénzt félíti
                  meg. Az istenért, vigyázzon szívem. Csókolom kedvesem, Lina.
            </p>
				<p>Soká nézte a levelet. Mikor valaha a felesége betűit látta, olyan izgalomban volt,
               hogy az egész teste remegett a kéjtől. Most röstelkedik és tűnődik.</p>
				<p>No, mindegy, ez az élet; a legnagyobb szerelem is megfakul idővel.</p>
				<p>A pénzt a tárcájába tette, s ezzel visszanyerte nyugalmát és férfiasságát. Felvette a
               telefonkagylót.</p>
				<p>Hívta a bankot s Kardics bácsit vígan.</p>
				<p>Legnagyobb meglepetésére a telefonos kisasszony azt mondta, hogy a vezérigazgató úr
               nincs bent.</p>
				<p>Megnémult.</p>
				<p>- Nincs bent? - mondta. - Itt Kopjáss István főügyész beszél.</p>
				<p>- Alázatos szolgája, főügyész úr, a vezérigazgató úr bent volt egy igen rövid ideig,
               de el kellett mennie.</p>
				<p>- Ki a helyettese kérem?</p>
				<p>- Neuszidler úr.</p>
				<p>- Kérem Neuszidler urat.</p>
				<p>- Igenis.</p>
				<p>Csengetés. Egy férfihang jelentkezett.</p>
				<p>- Halló, itt Neuszidler. Tessék parancsolni, főügyész úr.</p>
				<p>- Kérem, a vezérigazgató úr nem hagyott számomra valami üzenetet?</p>
				<p>- Nem, főügyész úr.</p>
				<p>- Semmit?</p>
				<p>- Semmit.</p>
				<p>- És... hova ment?</p>
				<p>- Nem mondta, kérem.</p>
				<p>- Lehetetlen kérem, meg volt beszélve, hogy én most bemegyek, és ő vár.</p>
				<p>- Nem szólott semmit a vezérigazgató úr.</p>
				<p>- Vissza fog jönni?</p>
				<p>- Nemigen. Sőt, mondta, hogy nemigen jön vissza.</p>
				<p>- Azt mondta, hogy nem jön vissza, s nekem nem adott semmi üzenetet?!</p>
				<p>- Végtelenül sajnálom, főügyész úr.</p>
				<p>- Hát... köszönöm.</p>
				<p>Letette a kagylót.</p>
				<p>Az arca égett. Az az érzése volt, hogy Kardics bácsi meg akarja mutatni, hogy ki ő, s
               hogy milyen nagy úr vele szemben.</p>
				<p>Lángoló düh kezdett benne felgyűlni. A tegnapi jelenet után a világ legtermészetesebb
               dolga volt, hogy ez ezután így megy, hogy a Takarék vezérigazgatója ezentúl mindig
               rendelkezésére áll... Ő nem kívánta, neki eszébe sem jutott volna, hogy ilyet
               elvárjon. De ha így kezdte, így állította be kettőjük viszonyát, akkor nem fogja
               elfogadni, hogy ezen ilyen kurtán változtatni lehessen.</p>
				<p>Mi ez? Kardics bácsi megbánta, hogy annyira előzékeny volt? A Krisztusát ennek a vén
               zsiványnak. Ez merészel most már vele így packázni. Elmegy s azt mondja, hogy nem jön
               vissza, s neki egy szó üzenetet sem hagy hátra. Ez csak szándékos sértés lehet. Ez
               egy nagyúri gesztus, amit ő nem hajlandó zsebre vágni. Vén tolvaj, hiszen a kezében
               van. Azt hiszi, hogy már megvásárolta? Hogy már rendelkezik vele? Ohó. Milyen jó,
               hogy nem épített arra a tizenötezer pengőre. Milyen szerencse, hogy Linának se szólt!
               De mi lett volna, ha erre spekulálva, belemegy valamibe. Holtbiztosnak látszott
               tegnap, megtehette volna, hogy például Menyusnak ígér vagy bárkinek bármit. Most jól
               nézne ki... Ez aztán szemtelen dolog.</p>
				<p>Egyre dühödtebben járkált le s fel a szobájában.</p>
				<p>- Péterfi, kérlek - szólt át a másik szobába.</p>
				<p>- Tessék, főügyész úr.</p>
				<p>- Nézd csak meg kérlek, hogy mennyivel van érdekelve a Takarék ebben a
               Sertéshizlalóban?</p>
				<p>- Azt nem lehet pontosan megállapítani, mert a könyvekben csak az van benne, hogy a
               Takarék mennyi kölcsönt folyósított a Sertéshizlalónak, s az nem sok. Először adott
               negyvenezer pengőt, aztán húszat s még egyszer tízet. Ez összesen hetvenezer pengő a
               másfélmilliós passzívában. Azután pinceváltókkal dolgoztak. De Szentkálnaynak
               mindenesetre ő volt a bizalmasa, s így egész bizonyos, hogy több százezer pengő
               erejéig lóg, csak bizonyára volt annyi esze, hogy ezeket a követeléseket nem a
               Sertéshizlalóra tábláztatta be, hanem a Szentkálnay-birtokra.</p>
				<p>- Kérlek szépen, menjen át valaki azonnal a telekkönyvhöz, s írja ki a Szentkálnay
               teherlapját, az egészet. Majd meglátjuk, hogy a Sertéstenyésztő fennállása óta
               mennyivel gyarapodott a Takarék betáblázása.</p>
				<p>- Kérlek alázattal, én átmegyek magam. Sokkal könnyebben intézem el.</p>
				<p>- Nagyon helyes, köszönöm. De akkor légy kedves, és a Boronkay Feri C-lapját is írd ki. Sőt a Makróczyét is...</p>
				<p>- Igen.</p>
				<p>- S gondold végig a dolgot. Arról van szó, hogy hol ütközött bele a Sertéstenyésztő
               vezetése a kriminálisba.</p>
				<p>- Az nagyon régen beleütközött. Abban a pillanatban, mikor a részvénytársaság
               vezetőségének látnia kellett, hogy irreális a gazdálkodás, hogy fedezet nincs, s ők
               mégis tovább vitték az ügyvitelt s tovább befektettek. Nagyon csodálatos, hogy a
               cégbíróság jóváhagyta a dolgokat.</p>
				<p>- Igen. Hát erre van szükség.</p>
				<p>Péterfi dr. teljesen megértette a főügyész intencióit s igen gyorsan öltözött s
               elment.</p>
				<p>Ő tovább járkált, s hallatlan düh és bosszúvágy kezdett benne úrrá lenni. Most
               rögtön, most rögtön az orrára koppintani.</p>
				<p>Egyszerre kapta a kalapját, vállára vetette a felsőkabátját s átment az épület túlsó
               szárnyára, a mérnöki hivatalba.</p>
				<p>- Hol van a mérnök úr?</p>
				<p>- Melyik mérnök úr, kérem, főügyész úr?</p>
				<p>- Bisztriczay főmérnök úr.</p>
				<p>- Nincs itt, kérem szépen.</p>
				<p>- Hol van?</p>
				<p>- Nem tudom, felvette a kabátját és elment. Úgy gondolom, kiment az épületből.</p>
				<p>- Úgy... Neki itt most igen sürgős dolga van. Átadtam neki a hídpályázat tervét, azt
               kellene feldolgoznia.</p>
				<p>- Ja hát azon dolgozunk, főügyész úr.</p>
				<p>- Hol vannak az akták?</p>
				<p>- Tessék parancsolni.</p>
				<p>Benyitott a másik szobába, ahol a nagy mérnöki asztal mellett ott állott egy
               fiatalember, s szorgalmasan dolgozott az akták felett, amelyeket azonnal megismert.
               Rajzokat készített, s nagy csomó jegyzet már készen volt előtte.</p>
				<p>- Mi ez, kérem? Kicsoda ön?</p>
				<p>A fiatalember lángvörös lett.</p>
				<p>- Sáfár Éliás.</p>
				<p>- Mérnök?</p>
				<p>- Igen.</p>
				<p>- Kinél van ön alkalmazásban?</p>
				<p>A fiatalember nem felelt.</p>
				<p>- Azonnal mondja meg, kinél van alkalmazásban...</p>
				<p>- Holub és Társa.</p>
				<p>- Hogy jön maga ahhoz, hogy a pályázatba belenézzen?</p>
				<p>A fiatalember hallgatott.</p>
				<p>- Kérem, azonnal pakoljon és távozzék. Minden itt marad. Tessék azonnal távozni.</p>
				<p>A fiatalember kékült-zöldült, s zavartan kétszer is megfordult maga körül, míg
               megtalálta a kabátját, kalapját s elment.</p>
				<p>- Kérem, tessék azonnal összepakolni ezt az egész csomagot, s áthozni hozzám.</p>
				<p>A főmérnök emberei ész nélkül siettek, s egy perc múlva már haladtak vissza az
               iratokkal a főügyészi szoba felé.</p>
				<p>Letétette az asztalára, s elküldte őket. Azok úgy távoztak el, mint a megvert
               kutyák.</p>
				<p>Most tehát megtette az első nagy lépést. Rendkívül fel volt izgatva, mert érezte
               tettének teljes horderejét.</p>
				<p>Cigarettára gyújtott s leült. Aztán felállt, járkált, meg újra leült.</p>
				<p>“Mégiscsak hallatlan - mondta magában. - Mégiscsak disznóság. Hát legyen, aminek
               lenni kell. Mit gondolnak felőlem ezek a nyilvános gazemberek.”</p>
				<p>Tovább futkosott a szobában.</p>
				<p>- A nyilvánosságra apellálok. Majd meglátom, hogy mi lesz itt. Még nem vagyok benne
               semmiben. Még nem vettem át semmit. Még tiszta vagyok.</p>
				<p>A Lina levele villant az eszébe. “Az istenért vigyázzon szívem.” Linának igaza van.
               Nem lehet eladni az embernek magát. Itt egy olyan maffia dolgozik. Hát ezért nem megy
               a város semmire. A polgárság ki van téve a legnagyobb vergődésnek.</p>
				<p>A szolga lépett be, s jelentette, hogy itt van egy sofőr.</p>
				<p>- Jöjjön be.</p>
				<p>Az éjjeli sofőr jött, levett sapkával, igen alázatosan.</p>
				<p>- Tessék.</p>
				<p>- Nagyságos főügyész úr, amint az éjjel meg tetszett hagyni...</p>
				<p>- Ja igen. Kérem, maga az este elfelejtette nekem bemondani a taxit. Hogy mit
               mutatott az óra.</p>
				<p>- Nem fontos, nagyságos úr kérem.</p>
				<p>- Mi az, hogy nem fontos.</p>
				<p>Villámló szemmel nézett rá.</p>
				<p>- Maga engem meg akar vesztegetni?! Mi az, hogy nem fontos. Hogy merészeli maga azt
               mondani, hogy nem fontos. Mi volt az este az óra díja?</p>
				<p>- Egy pengő húsz fillér.</p>
				<p>- Adjon vissza.</p>
				<p>Kivette a tárcájából a húszpengőset, s odadobta eléje.</p>
				<p>A sofőr belemarkolt a zsebébe, s egy marék pénzt vett ki. Volt közte bankó, ezüst,
               aprópénz. Lassan kiszámolta a visszajáró őszszeget.</p>
				<p>- Micsoda dolog az kérem, hogy egy adófizető városi polgárnak ilyen erkölcsei vannak!
               Maguk mindnyájan csak a panamából akarnak élni. Maga itt szállítást akar kapni? Nem
               tudom, van-e joga rá, vagy nincs. Meg fogják vizsgálni a dolgot, s ha van joga,
               természetes, hogy elsősorban a városi polgároknak kell kapni a városi közmunkákat. De
               ennek véget kell vetni, hogy itt mindenki csak arra számít, arra spekulál, hogy
               miképp lehet protekciót szerezni, ha másképp nem megy, a köztisztviselőknek tett
               kedvezményekkel, megvesztegetésekkel és más illegitim módon. Tiszta erkölcsökre van
               szükség, másképp az egész város csődbe kerül.</p>
				<p>- Nagyságos főügyész úr...</p>
				<p>- Nem akarok hallani semmit, elég volt. Be van adva az ajánlata?</p>
				<p>- Igenis.</p>
				<p>- Mi a száma?</p>
				<p>A sofőr előkereste a bugyellárisát, s abból kivett egy papírszeletkét. Odatette a
               főügyész elé az asztalra.</p>
				<p>A főügyész leírta a számot, s visszaadta a cédulát.</p>
				<p>- Majd utána fogok nézni, s meglátom, hogy áll a dolog. Meg fogja kapni az
               értesítést. Isten áldja.</p>
				<p>Az ember meghajtotta a fejét, valamit dadogott s zavarodottan elment.</p>
				<p>Mikor kiment, azt mondta magában.</p>
				<p>Egyen meg a fene, biztosan valami bajod van, osztán ilyenkor, ha szorul a kapca, a
               szegény emberen töltitek a bosszútokat. Csak soha ide ne kellene jönni, ebbe a
               városházába.</p>
				<p>A főügyész levágta magát a székébe s elővette a soron levő aktákat. Az akták úgy
               voltak felhalmozva mellette, szinte hegymagasságba. Mind egyforma kis pörök, csak a
               nevek változnak. Sablonügyek. A város kisbérleteket csinált egy nagyobb
               határrészből, s most a bérlők nagy része nem tudott fizetni. A tavalyi roppant
               fagyban a homokos területeken minden kifagyott. Akkor ínséggabonát osztottak ki, s
               azt most már be kellett volna fizetni. Közben azonban a gabona ára felére esett, s az
               állam ugyanazt az árat követelte rajtuk, ami tavaly volt. Még ha dupla termés lett
               volna, akkor sem tudták volna megfizetni, de a termés nagyon gyenge volt. Általános
               volt a nyomor a Köse-tájon. Kétszázhetven végrehajtás volt kitűzve olyan emberek
               ellen, akik az adóval már három esztendő óta hátralékban vannak. Nézte, csak nézte az
               iratokat. Tömegnyomor. Mit lehet itt csinálni. Szétszórva az egész területen; ismerte
               kicsit azt a vidéket, mert az analfabétakérdés miatt két év előtt kocsin be kellett
               járnia. Akkor még más szemmel nézte a dolgot, akkor még a népet képviselte lelkében,
               de most az ügyész szemével kellett néznie s a város fejével gondolkodnia. Ki kellett
               volna találnia, hogy lehetne behajtani ezt a sok hátralékot, ami az államot éppen úgy
               érdekelte, mint a várost.</p>
				<p>Mit lehet itt tenni. A végrehajtót lehúzatják a kutyákkal. S mezőrendőrség? Alig van
               s tehetetlen velük szemben, mert egy egész világot nem lehet rendőrséggel
               kezelni.</p>
				<p>Nem jó ez az egész alföldi tanyarendszer - mondta magában. - Bokortanyákat kell
               csinálni, mint Nyíregyháza körül látta, ahol iskolalátogatáson volt egyszer. Egy-egy
               bokorban vannak a tanyák, van nekik egy kis kulturális közösségük. Van központi
               fekvés, a gyerekek az iskolába, a betegek az orvoshoz könnyen jutnak. A hatóság is
               eléri őket. Abban az időben beadványt intézett a városhoz, amely ugyancsak az
               iskolakérdéssel foglalkozott, de ő kiterjeszkedett a szociális kérdésre is, és
               indítványozta, hogy valósítsák meg náluk is a bokortanya rendszert, de csak most
               látja, hogy az milyen hasznos volna magára a városra is. Próbálja kitelepíteni a
               két-három holdas bérletekből a kis nyomorult családokat. Hova teszi? Ki az ég alá.
               Embertelenség most a tél közeledtével csendőrökkel kilakoltatni őket, mikor még
               fuvarjuk sincs, hogy beköltözhessenek a városba. Persze, ha a bokortanyákat már
               megcsinálták volna, akkor együtt találná őket, s egy akcióval el lehetne szállítani
               az egész késedelmes fizető hadat s újakat rakni a házakba. Ezért magáért érdemes
               megcsinálni a tanyafalvakat.</p>
				<p>Csak nézte a tömérdek aktát. Mennyi lehetetlen nyomornak bizonysága van itt.</p>
				<p>De hát hogyan is éljenek ott meg. Még a tanyai iskolákat is hiába építették meg nagy
               költséggel és fáradsággal. Hogy járjanak a gyerekek iskolába? Egész télen üresen
               állanak az iskolák, mert a gyerekeknek nincs csizmája, cipője. Egy családban jó, ha
               egy pár gyerekcipő van, és felváltva hordják, egyszer egyik gyerek megy benne az
               iskolába, másszor a másik. S az a sok meghűlés, nátha, torokgyulladás s ezerféle
               betegség. Reménytelen az egész kultúrnevelés. Nyáron meg nem eresztik a szülők a
               gyerekeket iskolába, mert szűkség van rájuk otthon. Őrizni kell a libákat, a malacot,
               a bornyút. Segíteniök kell a gazdaságban, mihelyt annyira cseperedtek, hogy valami
               hasznukat lehet venni, mert a szegény szülők nem bírják maguk.</p>
				<p>Borzasztó, micsoda hibákat csinált a kormányzat, mikor megengedte a
               tanyatelepüléseket. Szétforgácsolta az erőket, s valósággal visszataszította a népet
               az őskorba. Isten őrizzen, hogy valaki beteg legyen a családban... Hol vegyenek
               orvost, patikát, szülésznőt. A szomszédasszonyok az újszülötteket, még az is jó, ha
               van, s át tudják hívni idejére. Szörnyű a gyermekhalandóság.</p>
				<p>Az aktákon keresztül belenézett a távoli pusztaságokba. Elfacsarodott a szíve, hogy
               ezt a drága magyar fajt így elszórva, így tönkrezüllesztve látta. De hát ki csinálta
               volna meg a szociális berendezést. A Makróczyak? Volt valaha ezeknek szociális
               érzékük?</p>
				<p>Nincs más, végre kell hajtani ma, az utolsó órában az új települést. Csoportokat,
               tanyafalvakat. De hogy s kivel? Az államnak semmi pénze.</p>
				<p>De most talán meg lehet oldani valahogy a kérdést. Az új bérleteket csak úgy szabad
               megcsinálni, hogy az új telepesek köteleztessenek arra, hogy a kijelölt új telepeken
               egymás mellett építkezzenek... Ezzel az érvvel meg lehet csinálni, hogyha feltárja,
               hogy a mai rendszer mellett lehetetlen behajtani az adót és a közterheket. Ezzel
               talán lehet valamit elérni. Ha a szociális érvek nem hatnak, ez hatni fog.</p>
				<p>Egy tollvonást nem tudott tenni. Ráírja az aktára, hogy végrehajtandó? Mit ér? Ki
               hajtja végre, s hogy mi lesz annak a következménye, ha a családok százait
               kidobják?</p>
				<p>Péterfi dr. érkezett. Felhevülve jött, s ragyogott az arca.</p>
				<p>- Kérlek alássan, főügyész úr, minden rendben van, illetve most már tisztábban lehet
               belelátni a dolgokba. Itt van, kiírtam az összes szükséges adatokat. Szentkálnaynak a
               Sertéstenyésztő felállítása óta hatszázötvenezer pengővel szaporodott a betáblázott
               adóssága. Szinte érthetetlen, hogy a bank erre az ezerkétszáznegyven holdra ennyi új
               kölcsönt folyósított. Áron felül el van terhelve az egész vagyon. Ha még ehhez
               hozzávesszük a Sertéstenyésztőnél levő kötelezettségeit, az egész
               Szentkálnay-vagyonnak vége.</p>
				<p>Míg ők sorra vették a Sertéstenyésztő főembereinek a vagyoni viszonyait, azalatt
               Bisztriczay főmérnök visszatért a hivatalába, ahol referáltak neki a
               történtekről.</p>
				<p>A főmérnök belesápadt a felindulásba.</p>
				<p>Első gondolata az volt, hogy a polgármesterhez rohan, s feljelenti a főügyészt, amint
               azt reggel tette. De most más volt a helyzet, most a főügyész markában érezte magát,
               mert a Holub és Társa mérnökének jelenléte olyan alapot adott a főügyész kezébe, hogy
               azt kiparírozni lehetetlen.</p>
				<p>Fogta tehát a kalapját, és szaladt Holubhoz.</p>
				<p>Az építész magas, rendkívül elegáns fiatalember volt. Ott ült pompásan berendezett
               irodájában s cigarettázott.</p>
				<p>Semmit sem tudott tenni, se gondolkodni, se tervezni többé, csak ült és
               cigarettázott. Mikor Bisztriczay belépett hozzá, még a szemét sem fordította
               felé.</p>
				<p>- Kérlek, ez az ember megőrült. Ennek a gazembernek ki kell törni a nyakát.</p>
				<p>Holub hallgatott. A cigaretta úgy lógott az ajka szélén, csaknem kiesett a szájából,
               ernyedten s csüggedten s letargiában nézett, s csak nézett maga elé valami
               bizonytalan pontra s bizonytalan nézéssel. Belefáradt az életbe, amely neki oly
               kevés szerencsét hozott. A felesége belefáradt a sok bajba és az egyre növekvő
               adósságba, s új flörtökkel szórakoztatta magát. Holub halálosan szerelmes volt a
               feleségébe, s éppen azért, mert faji távolság volt köztük, nem tudott ura maradni.
               Egy fiatal bankár nyitott banküzletet a városban tavaly, Greizinger Béla, a nagy
               Greizinger-cég fia. A Greizingerek a búza- és terménykereskedelem terén a legnagyobb
               nevet jelentették az országban. Talán az egyetlen cég, amelyet a zuhanó árak még nem
               érintettek. Óriási bérleteik voltak az országban, valami húszezer hold. S
               szerencsésen tudtak új és új üzletágakat alapítani. Tegnap este náluk nagy zsúr volt,
               amelyen ott volt a fiatal Greizinger, s arról beszélt, hogy hatszáz holdon
               rizstermelésre rendezkedett be. Volt egy vidék, ahol a parasztok szénamezőket
               vízelárasztással termeltek. Pompás sík terület, amelynek ki voltak építve az összes
               gátjai, és szinte költség nélkül lehetett vízmezőkké tenni. Ez a birtok valami
               szerződési pont szerint most az ő kezébe került, s ő felismerve ennek az előnyeit,
               azonnal felszántatta s rizstermelésre állította be. Az első év mingyárt kitűnően
               sikerült. A rizs ugyan nem volt elég szép, de dús volt. Nem volt kereskedelmi célokra
               jó, mert sárga volt, s nem volt elég üveges. De ő csak mosolygott a kifogásokon, s
               csevegés közben elárulta, hogy a rizs nem is arra kell, hogy kereskedelembe bocsássa,
               hanem kacsatenyésztést fog a tavaszon beállítani. Nagyon kitűnő s plauzibilis[20] terveket mondott el, hogy a jövő évben csak kacsából
               egymillió pengő forgalmat fog kihozni.</p>
				<p>Ezekkel kell neki megverekedni. Neki, akinek már a füle sincs kinn az adósságból. A
               Sertéstenyésztő mindent felemésztett.</p>
				<p>Úgy ült tehát, mint Marius Karthágó romjain.</p>
				<p>Emiatt nem csinálta meg a hídpályázat terveit sem. Nem volt többé ereje, energiája,
               nem működött a fantáziája. Borzasztó szüksége volt erre a pályázatra, s ahogy már
               megszokta, a tervekből kellett összeállítani sebtiben a saját pályamunkáját. Erre
               jött a szerencsétlen választás, a Makróczy kibuktatása. Kardics bácsi biztatta s
               Bisztriczay garantálta, hogy nincs semmi baj. A hídépítésnél olyan feltételek voltak
               megállapítva, oly óriási alépítményeket kívántak a pályázóktól, hogy az mingyárt úgy
               volt kontemplálva, hogy a végleges vállalkozótól, vagyis tőle nem fogják kívánni,
               utólag el fogják ejteni. Itt lehetett volna előnyös árakat állapítani meg, amivel
               leverhette volna az összes pályázatot. Magasabbra venni a magas építmények árait s
               alacsonyabbra az alépítményeket. De ő nem készült el a tervekkel, hiányoztak a
               statikai számítások. S most ez a paraszt belegázolt a dologba. Pedig Bisztriczay jól
               okoskodta ki, hogy a terveket nem hozza el a városházáról, hanem ott másoltatja ki a
               szükséges számításokat.</p>
				<p>Most itt a botrány. A város minden rétege utálta már s gyűlölté a Holub és Társa
               egyeduralmát, s a fővárosi cégek mintha megérezték volna, mi folyik itt, a legutolsó
               napra halasztották a pályaművek benyújtását.</p>
				<p>Most már okosabb nem pályázni.</p>
				<p>Tehát ő csak hallgatta, hallgatta a főmérnök felzúdulását, s szívta a cigarettát.
               Látta, hogy itt a vég, itt semmi más hátra nincs, csak egy revolvergolyó.</p>
				<p>Aki hátul marad, tegye be az ajtót. A két gyerekén nem kell aggódnia, az jó helyen
               van elhelyezve, jobb helyen, mint nála, mert neki már nincs életenergiája, hogy velük
               foglalkozzék. Csődöt mondott az egész élet neki.</p>
				<p>Váratlanul Kardics bácsi jött be. Vidáman s elevenen, ahogy szokott.</p>
				<p>- Szervusztok, pajtikám.</p>
				<p>Nem feleltek.</p>
				<p>- No mi van, mi van?</p>
				<p>Elmondani is kínos volt.</p>
				<p>Végre Bisztriczay referált a történtekről. Kardics bácsi felhördült.</p>
				<p>- Mi a fene.</p>
				<p>Mint gyors cselekvésű ember, rögtön vette a kalapját, hogy megy a
               polgármesterhez.</p>
				<p>Holub meg sem mozdult. Cigarettája vége ott égett kis angolbajusza alatt, szép
               márványsima arcán egy izom se rezdült meg. Hosszú pillás szemeit csaknem lehunyta, s
               úgy ült ott, mint a mindenen felülemelkedett vagy mindenből kiábrándult élet
               szobra.</p>
			</div>
			<div type="chapter">
				<head>21.</head>
				<p>Elmentek. A polgármesternél valami küldöttség volt, de ez nem tett semmit, a kis
               titkár Imrike bement, s a polgármester azonnal végzett a kérelmezőkkel. Egyszerűen
               nem mondta el az esedékes Deák Ferenc adomáját, hanem mindent megígért, melegen kezet
               fogott a deputáció tagjaival, s engedte, hogy azok tovább vigyék magukkal a küzdve
               küzdj és bízva bízzál érzését.</p>
				<p>Kardics bácsi viharosan rohant be. Károgva kacagott, és keményen káromkodott.</p>
				<p>Bisztriczay főmérnök összefoglalta a dolgot.</p>
				<p>A polgármester sokáig nézett rájuk halszemével, akkor igen kényelmesen mondta:</p>
				<p>- No igen... hát iszen igaza van... csak nem megy olyan könnyen, pajtikám... A
                  purifikálás[21] a legnehezebb munka, de a legszebb, az
               igaz... A disciplina[22] hiánya, persze - tette hozzá
               gondolkodva.</p>
				<p>Akkor felvett az asztalról valami barnás vasúti szelvényt.</p>
				<p>- Mi ez a... ez a... szénügy, főmérnök úr?... Ez a köleséri bányaajánlat... Bátay
               Bertalan-féle...</p>
				<p>Bisztriczaynak hályog esett le a szeméről. Meg volt döbbenve. Erre nem gondolt. De
               hogy lehet, hogy erre nem gondolt?... Hiszen ez remek. Meg van mentve minden. A Berci
               bácsi szene...</p>
				<p>Ujjongva mondta el az egész dolgot.</p>
				<p>- Így, méltóságos uram, így. El lehet képzelni, hogy milyen szenet fog küldeni a
               derék Berci bácsi.</p>
				<p>A polgármester unott módján mondta:</p>
				<p>- Miért mondod, pajtikám, hogy fog?... - s cvikkerét feltéve, jobban megnézte a
               vasúti feladóvevényt - mikor már itt is van?</p>
				<p>- A szén, méltóságos, uram?</p>
				<p>- A szén.</p>
				<p>- Nem tudok róla, méltóságos uram.</p>
				<p>- Gondolom, ez arról szól, ez a jelentés.</p>
				<p>A főmérnök úgy tett, mint a rossz diák, aki rossz dátumot mondott a westfaliai békére
               s nem akarja elhinni a tanárnak, aki kikorrigálta. Átvette a cédulát s nézte.</p>
				<p>- Szabad telefonálni, méltóságos uram?</p>
				<p>Felvette a kagylót, és kérte a kezelőséget.</p>
				<p>- Halló, maga az, Máté?... Mi van avval a szénnel?... Itt van?...</p>
				<p>- Na és?... Kitűnő?... De hisz ez pompás... Szóval príma... szóval salgótarjáni príma
               szenet küldött...</p>
				<p>Hallani lehetett a telefonkagylóból a visító kacagást.</p>
				<p>- No jól van, Máté, hozzá ne nyúljanak. Ha príma, akkor rendben van, csak azt akartam
               tudni, hogy príma... Meg ne bontsák azt a príma szenet. Érti?... Még a madárnak se
               hagyják bekeverni. Príma szenet nem szabad elcsúfítani.</p>
				<p>Lecsapta a kagylót, s boldog ragyogással nézett a polgármesterre.</p>
				<p>- Méltóságos uram, még ilyen könnyen nem fogtunk rókát.</p>
				<p>Kardics harsogva nevetett.</p>
				<p>- És milyen esze van ennek az én emberemnek, ennek a Máténak - mondta a főmérnök -,
               ez már két nappal ezelőtt mondta, hogy főmérnök úr, mondanék én valamit... meg kéne
               vizsgálni azt a bányát, ahonnan ez a Berci bácsi ezt a szenet küldi... Hallottam én
               már hírét ennek a szénnek. Nem először próbálkozik ez... nincs ennek szene, csak
               valami olyan tufa, ami nem ég meg, vagy medvét fogunk vele, osztán akkor
               kalapálhatjuk a kazánokat. Nem merek én avval a szénnel befűteni, amit ez hozni fog,
               főmérnök úr, hanem tessék engem elküldeni a bányájába, én osztán megnézem a magam
               szemével, miféle szenet akar liferálni ez a vén széntolvaj.</p>
				<p>A polgármester megnyomta az asztalán a villanycsengő gombját.</p>
				<p>- Borzasztók ezek a rokonok - mondta aztán. - Ebből még semmi jó nem jött ki, a
               rokonokból. Nagyon utálom őket.</p>
				<p>Mindnyájan nevettek.</p>
				<p>- És mennyi van belőlük. És valamennyit számon kell tartani, mert nem engedi
               elfeledtetni magát. És az a sok iskolatárs. A végén az ember mindenkivel egy
               osztályba járt, akinek az életben valami ügye, baja van. Csak a bajban levőkkel.
               Megfogják az embert az utcán, az ebédnél, a vacsoránál, a színházban, a klozeton.</p>
				<p>A titkár bejött.</p>
				<p>- Imri fiam, a főügyész urat kéretem.</p>
				<p>- Igenis, méltóságos uram.</p>
				<p>És Imriske átvette a mosolygást, ami a polgármester arcáról sütött rá, s azt túlozva
               vitte magával a főügyész felé.</p>
				<p>- Kedves gyermek, ahányszor látom, mindig eszembe jut a nagyanyja. Milyen bűbájos és
               elragadó fruska volt... Hja, persze, ezek a gyermekek vették át a mi szerepünket...
               ezek még tudnak... tudnak... a nők nyelvén... Há Soma, mi is voltunk valaha... Szóval
               főmérnök úr, majd kéretem, ha valamire szükség lesz... majd kéretlek, kedves...
               igen.</p>
				<p>A főmérnök abban a pillanatban felállott és ment.</p>
				<p>- Te ugyan még ma is fiatal ember vagy - fogta meg a polgármester a Kardics bácsi
               gombját -...hallom, délelőtt... a szépasszonynál voltál?... Máskor nincs időd? te
               elfoglalt ember...</p>
				<p>Kardics bácsi nevetett.</p>
				<p>- Ha meggondolom, egy kis elővigyázatosság nélkül egészen ki lennék szolgáltatva neki
               - tért át arra, ami most mindennél jobban foglalkoztatta -, még egy ideiglenes
               szerződés sincs a kezében... S ha volna... A Takarék nélkül nem tudja megvenni... Egy
               fillére nincs. Nem hiszem, hogy két pengő volna a zsebében... A felesége adja ki neki
               a zsebpénzt.</p>
				<p>- Az asszonykának van?</p>
				<p>- Hogyne. Hétszázhúsz pengője van a postatakarékban.</p>
				<p>Felnevettek.</p>
				<p>Gondolkozva rágták a szivart. Röstellték volna egymás előtt megtárgyalni a dolgot, az
               elhatározást, de érezték, hogy még nem érett meg a helyzet a végleges döntésre. Most
               a főügyész fölényben van, mert kezében van a rokonszenves dolog, a leleplezett
               versenytárgyalási dolgok... Még egy sakkhúzás kell s matt...</p>
				<p>- He? - mondta a polgármester.</p>
				<p>Kardics értette.</p>
				<p>- Mégis Wagner mellett kell maradni.</p>
				<p>- Appersze.</p>
				<p>És már látták, hogy a főügyész holnap lemond, s az új választás Wagnerra, a régi
               jelöltre esik... Wagner saját emberük, régi városházi szakember, barát és hű
               sáfár...</p>
				<p>Már látszott előttük, hogy Kopjáss István karrierje be van fejezve. Kemény és szívós
               két öreg volt ez, amit elhatároztak, annak meg kellett történnie.</p>
				<p>Imriske jött, és bejelentette a főügyészt.</p>
				<p>- Igen - bólintott a polgármester.</p>
				<p>Egy perc múlva Kopjáss bent volt.</p>
				<p>- Á, szervusz... parancsolj helyet...</p>
				<p>Pista kicsit állott, akkor leült. Erősen fel volt indulva. Elkészült mindenre.</p>
				<p>- Kérlek - mondta a polgármester -, kérlek, pajtikám... ez a Bisztriczay, ez egy
               ősmarha... Még te nem ismered, majd megtudod, ha egy kicsit foglalkozol vele... Mint
               mérnök, igen, az mehet... de különben... egyszerűen beszámíthatatlan... Nem is tudom
               emberi ésszel felfogni, mit akar... mi az?... Mibe sántikál ez egész nap itt
               máma?</p>
				<p>Pista jól tudta, hogy ezek mindent tudnak s mindenben részesek, de nem tehette, hogy
               kitérjen az elől, hogy részletesen elmondjon mindent... Tehát beszélt, de míg önmagát
               hallotta, unta az egészet... Fölösleges dolgokat kellett újra elbeszélnie...</p>
				<p>- Nekem a Holub már egy hónappal ezelőtt megmondta, hogy nem akar pályázni a
               vashídra. Éppen elég vesztesége van a városon - fordult Kardics felé a polgármester
               -, ez megőrült, ez a Bisztriczay. Ahogy én ennek megmosom a fejét. Mér csinál ez
               marhaságokat? Fegyelmi vétség. Kedvem volna elrendelni ellene a fegyelmi
               vizsgálatot.</p>
				<p>- Túlbuzgó.</p>
				<p>- De méltóságos uram, a Holub-cégnek egy alkalmazottja volt bent, és az másolta a
               statikai számításokat.</p>
				<p>- Ugyan kérlek, és te elhiszel ilyen butaságot? Még sok mindenhez hozzá kell szoknod,
               kedvesem. Ilyen emberekkel dolgozni... No de ne rontsuk vele az étvágyunkat, vasárnap
               estére már megkaptad a meghívást?</p>
				<p>- Hova, méltóságos uram?</p>
				<p>- Boronkayékhoz.</p>
				<p>- Nem.</p>
				<p>- Nahát, ezek is milyen emberek. Vasárnap este búcsúestély lesz náluk, és a fél város
               meg van híjva... Bizonyára azért nem küldtek még eddig meghívót, mert személyesen
               akarnak levizitelni, s akkor adják át a meghívást...</p>
				<p>- Igen, igen - mondta Kardics bácsi -, nekem Feri mondta, hogy készülnek
               Pistáékhoz... Közbevetve, kedves Pistám, nagyon sajnálom, hogy ma a nagy angol
               kölcsönben kellett tárgyalnom és nem lehettem bent... Voltál a bankban?</p>
				<p>- Nem, bátyám, csak telefonáltam.</p>
				<p>- És én nem voltam már akkor ott?</p>
				<p>- Nem.</p>
				<p>- Ez így lesz jó. Legalább a feleséged is látni fogja a házat. A gyárat is üzemben
               kell megnézni.</p>
				<p>És harsogva nevetett.</p>
			</div>
			<div type="chapter">
				<head>22.</head>
				<p>Pista nagyon meg volt zavarodva, és a két nap teljes sötétségben folyt le. Nem tudott
               tájékozódni a polgármester és környezete felől. Ő már úgy érezte, döntött s
               szakított, és most azt kellett éreznie, hogy semmi sem változott, csak neki vannak
               agyrémei.</p>
				<p>Mikor hazament ebédelni, Linának elmondta, hogy meg vannak híva Boronkayékhoz
               vasárnap estére.</p>
				<p>Lina elborult arccal vette tudomásul, hogy Boronkayék el akarnak jönni hozzájuk,
               bizonyára fesztvizitre, s így nemigen lehet másról szó, csakhogy vasárnap délben...
               Mit tegyen. A lakást se meg nem nagyobbíthatja, se meg nem szépítheti. Ha jönnek, itt
               lesznek.</p>
				<p>Szombaton délben Berci bácsi is megérkezett. Az öregúr csöndes volt, valahogy csak
               mímelte a lármát.</p>
				<p>Elreferálta Pistának, hogy két vagon próbaszenet küldött, s nem hagyott békét, míg
               Pista fel nem hívta Csomát, a gazdasági tanácsnokot, aki kedvező választ adott a
               szénre vonatkozólag. Jöhet.</p>
				<p>Erre Berci bácsi felmelegedett, és ő indított támadást.</p>
				<p>- Te, Pista - mondta -, mért beszélsz te olyan fásultan erről az üzletről... Látod,
               ők maguk szeretettel szólanak róla... Olyan szenet kaptak, hogy annál már jobb nem is
               létezik... Az üzletnek minden pillanatban utána kell nézni, de nem röstelkedve, hanem
               tűzzel és ideálizmussal. Az üzlet éjjel-nappal perzseli a szívet. Itt nincs
               vasárnap, nincs hivatali idő, és nincs kis üzlet és nagy üzlet, csak egy van: az
               üzlet... Igenis, én fűteni akarok azzal a tűzzel, ami bennem van. Központi fűtést az
               egész világon. Az én szívem az a bánya, ami be tudná fűteni az összes hivatalt, a
               folyosókkal együtt... Mindent, ahol emberek járnak, még a kofák alatt a nagy piacot
               is.</p>
				<p>- Már annyi szened neked sincsen, Berci bátyám.</p>
				<p>- Dehogy nincsen, fiam: van elég tűz a föld belsejében. Ha elfogy a szén, lemegyünk a
               föld középpontjáig.</p>
				<p>- Feltörnek a tűzokádók.</p>
				<p>- Hadd törjenek, fiam, csak csöveken jöjjön a tűz, ahogy a villámcsapás dróton jár.
               Forró víz fog cirkulálni az egész világon. Forró vízzel fogják fűteni az összes
               lakást, az összes ipari üzemet. Az ember nem bír annyit elhasználni a föld belsejében
               levő hővizekből, ami ott csak megérezhető is legyen... Kimeríthetetlen hőforrások
               állanak rendelkezésünkre.</p>
				<p>Pista elgondolkozott ezen, s igaznak találta az öregúr ideáját. Ha az a csekély szén,
               ami az eltemetett erdők törmelékéből megmaradt, elég volt száz évre, mi lehet a föld
               belsejének melegével?... Arányba se lehet hozni, amennyiszer több a
               szénmennyiségeknél... Hol van még az, hogy az ember a nap melegét próbálja
               elraktározni, addig itt van a forró víz a mélyben... Végtelen forróvízgyűjtő a föld
               egész belseje, s minden ponton egyenlő mélységben a földszín alatt. Szinte elkábult a
               lehetőségektől. Semmit se kell, csak megépíteni a vezetékeket...</p>
				<p>Kati néni nyitott be rájuk. Kati néni nagyon kevés időt tölt itthon, mert az egész
               város várja. Szakadatlanul vizitel. Rokonoknál s ismerősöknél. Aki valaha valamilyen
               címen ismerte a Kopjássokat, ő azokat most mind sorra járja. Néha két napig sem jön
               haza, mert ott tartják ebédre, vacsorára, hálásra.</p>
				<p>- Abberci - kiáltott fel, ahogy belépett.</p>
				<p>Berci bácsi meghökkenve nézett a hajdanvolt menyasszonyára.</p>
				<p>- Hát ez a madárijesztő kicsoda? - kiáltott fel.</p>
				<p>- Bercikém, hát megismertél? Én vagyok, látod, a Kati.</p>
				<p>- Hát te még élsz? Minek?</p>
				<p>- Semmit se változtál, hogy lehet az, édes jó istenem.</p>
				<p>Berci bácsi felállott, s kétfelől lapogatva Kati nénit:</p>
				<p>- Látod, te Pista, ilyen volt ez kétszáztíz esztendővel ezelőtt is. Éppen ilyen
               undok. No, csókolj meg.</p>
				<p>Kati néni összecsókolta.</p>
				<p>- Még a szagod is olyan - mondta Berci bácsi -, olyan fodormenta szaga van... Hun
               élsz?</p>
				<p>- Most itt vagyok ennél az én édes jó öcsémnél. Van neki egy olyan édes kis arany
               felesége.</p>
				<p>- No, az hamar ki fog penderíteni. Nagyon okos asszony.</p>
				<p>- Hát a csehek Rimaszombatból kiüldöztek a hazafias magyarságom miatt.</p>
				<p>- Szóval azok is megismertek már... Pistukám, nincs egy kis pálinkád? Szeretném
               lemosni ennek a Katinak a szagát.</p>
				<p>Pista hozzáfogott pálinkát keresni, s hallgatta, ahogy az öregek belemerültek a
               rokonsági dolgok tárgyalásába. Szomorú volt hallani, milyen szép volt hajdan, s hogy
               lehanyatlott ma a nagy család.</p>
				<p>Mikor Berci bácsi végre tudomásul vette, hogy Lina be sem akar jönni, míg ő itt van,
               elszánta magát a távozásra. Mielőtt ment volna, intett Pistának.</p>
				<p>- Öcsém, egy szóra.</p>
				<p>- Mi az, Berci bátyám?</p>
				<p>- Adjál csak húsz pengőt.</p>
				<p>- Nincsen nekem bátyám egy fillérem se.</p>
				<p>- Kutya helyzetben vagyok, mert erre a próbaszénre ráköltöttem az utolsó fityingemet
               is. Alig tudtam kifizetni a vasúti szállítást. Nem akarták utánvételezni... No,
               mindegy... Minek van itt ez a Kati? Erre vigyázzatok! Ez csak a pletykát hordja... Ne
               szedd ide a sok rokont, már százszor mondtam. A rokonokkal vigyázni kell.</p>
				<p>Pista elgondolkozott. Ebben igaza van Berci bácsinak. De lehet azt mondani Kati
               néninek, hogy távozzon a háztól?... Egyáltalán van arra mód s lehetőség, hogy az
               ember megmeneküljön attól, aki nem akar tőle elválni?...</p>
				<p>- Adnod kell húsz pengőt, Pista fiam - mondta később Berci bácsi -, még akkor is, ha
               nincs. Nem léphetek ki a házból egy fillér nélkül, mikor húszezer pengős provízió jár
               neked abban a percben, mikor a város fizet.</p>
				<p>Pista úgy vonta össze a szemöldökét, s úgy érezte magát, mintha rágyújtották volna a
               házat. Úri és anyagiasságtól távol álló életében a provízió még soha nem fordult elő.
               A szó maga már megégette. Egész testében borzongott, s arra gondolt, hogy ez a szó
               maga elég rá, hogy megölje az ő karrierjét...</p>
				<p>- Mért, fiam? Provízió jó pénz. Megérdemli azt, aki kapja. Az az értékes ember, aki a
               megrendelést hozza... Bányászni minden bolond tud. Ahhoz nem kell egyéb, csak hogy
               szén legyen a föld mélyében, és értsen valaki az ásáshoz... De eladni... Az a
               kunszt... Annyi eladnivaló van a piacon, egyik agyonüti a másikat: aki meg tudja
               csinálni, hogy pénz legyen a sárból, az anyagból, az érdemli meg legjobban a maga
               hasznát... Első tehát mindig a provízió kifizetése. Mert kéz kezét mos, kivált a
               rokoni kéz.</p>
				<p>Pista felállt, és idegesen járkálni kezdett a szobában.</p>
				<p>- Csak ne álszemérmeskedjünk - folytatta Berci bácsi, szivarját rágcsálva. - Mért
               hoztam én neked az első húszezer pengős részesedést?... Mert rokonom vagy... Mért
               csináltad ki nekem az első megrendelést? Mert rokonod vagyok.</p>
				<p>- Nem úgy van - mondta Pista kedvetlenül. - Nekem mint kultúrtanácsnoknak ezer bajom
               volt a szénnel. Minden szenes gazember.</p>
				<p>- Ez igaz.</p>
				<p>- Mind csak a provízióért spekulált hogy azt be tudja hozni. És a protektorok
               egyébbel nem törődnek, csak hogy a províziót megkapják... Én kötelességemnek tartom,
               hogyha módomban lesz, jó szénről gondoskodjak... Senkiben a világon úgy meg nem
               bízok, mint az édesanyám testvérében. Te jó szenet fogsz szállítani, Berci bátyám,
               azt tudom... És térjünk a provízióra... Igenis, én hajlandó vagyok felvenni azt a
               pénzt, ami nekem ugyanúgy jár, mint járna akárkinek... De én ezt a részt nem a magam
               javára akarom felvenni, hanem azért, mert nekem azzal igen nagy és közérdekű céljaim
               vannak... Én ezzel mintegy családi részvénytársaságot akarok alapítani... Érted?...
               Meg akarom teremteni a lehetőséget, hogy családunk épkézláb és dolgozni tudó tagjait
               munkához és jövedelemhez segítsem, és mint valami hadsereget állítsam be a köz
               szolgálatába...</p>
				<p>Berci bácsi álmélkodva hallgatott.</p>
				<p>- Például kit akarsz elhelyezni?</p>
				<p>Pista kicsit hallgatott... Nem akarta s nem is volt célszerű őszintén leleplezni
               gondolatait, s valahogy úgy is tűnt fel előtte, hogy ezek a dolgok még mind
               éretlenek. Még csak kialakulóban van benne minden.</p>
				<p>- Tákony Andris bácsit be akarom hozni a Sertéstenyésztőhöz gazdának.</p>
				<p>- Andrist?</p>
				<p>- Őt.</p>
				<p>- Ismerem. Nagyon jó tréfás fickó volt mindig. Egyszer igen ügyesen megviccelte ezt a
               Kardicsot, aki most itt olyan nagy legény ebben a városban... Akkor még csak olyan
               kis mitugrász volt, gabonavigéc, és felültette egyszer Andris ütet egy lóra, hát az
               nagyon jó volt... Nem volna rossz ma se, megugratni lóval ezt a felfújt hólyagot, ezt
               az uzsorakirályt.</p>
				<p>- Erről van szó éppen. Azok helyett, akik erőszakkal szerezték meg a vezető
               pozíciókat, tiszta és becsületes embereket akarok az élire állítani, éspedig a saját
               véreimből... Magamban bízom, tehát a rokonaimban is bízom...</p>
				<p>- Én nem irigylem ettől az Andristul a szerencséjét, de mondok valamit. Nem tudnád
               megvétetni a bányámat a várossal? Sokkal jobban járna a város, ha mindjárt ő maga
               venne bányát... A szén príma... Éppen olyan, mint a salgótarjáni... Azt nem
               különbözteti meg senkifia... Csak hát kevés a forgótőke... Én a városnak igen olcsón
               átengedném, ingyen is odaadnám, ha engem beállítana fix fizetéssel oda
               bányaigazgatónak.</p>
				<p>- Erre majd később rátérhetünk, a fontos az, hogy az első tiszta üzletet
               lebonyolítsuk... Ha aztán a szén beválik, majd átvesszük azt is, meg téged is, Berci
               bátyám... Fontos, hogy benned bízom.</p>
				<p>- Bennem hízhatsz is. Hamarabb összedől a Nagytemplom, mint hogy énbennem csalódj...
               Tíz pengőd sincs?</p>
				<p>Pista a zsebébe nyúlt s abból a húszból, amit Linától kért, tízet átadott.</p>
				<p>- Fiam, nem ér semmit a fix fizetés. Akinek nincs mellékkeresete, azt megette a fene,
               az a felesége szatyorjából él.</p>
				<p>Ezzel felállott, hogy indul. Lina jött be, s fanyarul nézett rá.</p>
				<p>- Éppen mondom az uradnak, hogy én csak benned bízok... Te Lina, ne tartsátok itt ezt
               a Katit.</p>
				<p>- Ő is azt mondta Berci bácsiról.</p>
				<p>- No látod - horkant fel a bácsi -, ahova ez beüti az orrát, csak bajt csinál. Fiam,
               a rokont szeretni kell, de vigyázni is kell. Csak az olyan rokont szabad szeretni,
               akiből haszon van.</p>
				<p>- Ezt már másszor is hallottam Berci bácsitól, de azt még nem, hogy mi hasznunk van
               nekünk egymásból.</p>
				<p>- Majd kisül... Egyelőre örülök, hogy az első húsz percentet behozhattam.</p>
				<p>- Mit? Miféle húsz percentet?</p>
				<p>- Viccel a Berci bácsi - szólt bele gyorsan Pista.</p>
				<p>- Viccelek, kedvesem, viccelek - nevetett Berci bácsi; erősen kezet csókolt és
               elment.</p>
				<p>- Mit beszélt ez? - kérdezte Lina, mikor magukban maradtak.</p>
				<p>- Ez egy szélkelep - mondta Pista. - Üzletet akar velem csinálni... Mintha én arra
               való volnék...</p>
				<p>- Pista - nézett rá komolyan Lina -, ígérje meg nekem, hogy a hátam megett semmit se
               csinál...</p>
				<p>Pista magához vonta Linát és megcsókolta.</p>
				<p>- Hát hogy intézzük el ezt a Boronkay-féle látogatást?</p>
				<p>- Aj, legjobb volna, ha nem kellene...</p>
				<p>- Igen, de muszáj... A polgármester maga a legszívélyesebben magyarázta meg, hogy
               jelen kell lennünk. Az egész város ott lesz. Mi sem maradhatunk ki...</p>
				<p>Lina leült fáradtan, mint a gazdasszonyok, akik egész napjukat állva töltik s
               munkában. Ha leülnek, már összeomlanak...</p>
				<p>- Nem tudom Pista, de én félek, én nagyon félek ettől az élettől... Nem bírunk mi
               megharcolni evvel a világgal...</p>
			</div>
			<div type="chapter">
				<head>23.</head>
				<p>A főispánné magához ölelte Magdalénát, s rusztikusan megveregette a hátát.</p>
				<p>- Nagyon meg lehetsz elégedve Magdalénám, nagyon jól sikerült ez az este.</p>
				<p>- Boldog vagyok, Szidi néni.</p>
				<p>Pista ebben a percben odanéz, a szeme összekapcsolódik a Magdalénáéval, a kezében
               levő pohár pezsgő remegni kezd, s rálöttyen a plasztronjára.</p>
				<p>Lina odapillant, meglátja, hogy az inget baj érte, s megdöbben.</p>
				<p>Magdaléna a Pista tekintetétől megzavarodik, s a főispánnéval megfordul, s bemegy a
               nagy terembe.</p>
				<p>Gyönyörű idő van odakint. A nagy izzólámpa ég a kertben, és csudálatos tiszta s enyhe
               az őszi éjszaka.</p>
				<p>Most Péterfi doktor jött, és félrehúzta Pistát.</p>
				<p>- Kérlek alázattal, főügyész uram, szenzáció... De óvatosság, mert csak titokban
               lehet beszélni róla... Most mondja a számvevő, hogy miniszteri biztos érkezett, aki
               még az éjjel meg akarja vizsgálni a Sertéstenyésztő aktákat. Úgy látszik, Boronkay
               ellen komoly feljelentés ment, alighanem Makróczy, aki nincs itt - és a miniszter
               diszkréten s azonnal ki akarja vizsgáltatni a dolgot... Kérlek, vigyázz, a
               polgármester biztosan be fog rendelni...</p>
				<p>Pista elszántan nézett maga elé. Ez jó hír. Akkor a kezében vannak...</p>
				<p>Péterfi, hogy feltűnést ne okozzon, hamar s nevető arccal tűnt el mellőle. Pista
               percekig állott, és tűnődve hallgatta vére zsibongását.</p>
				<p>Egész bűnügyi regény - mondta magában, s az arcán győzelmi ragyogás van.</p>
				<p>- Ah istenem - jött hozzá Lina -, úgy néz, mint aki boldog.</p>
				<p>- Maga nem boldog? Mért nem?</p>
				<p>- Maga boldog? Mért?</p>
				<p>Hölgyek jöttek ki az üvegezett tornácra.</p>
				<p>- Őrület, mit tudnak ezek a mai táncosok - mondta Pistának egy bíróné.</p>
				<p>- A szupercsárdás se volt kutya, méltóságos asszony - mondta neki Pista. - Volt egy
               csárdásom, teljes két óráig tartott!</p>
				<p>- Mikor?</p>
				<p>- A boldog háborúban.</p>
				<p>- Boldog háború?... Igaza van - nevetett egy nagykereskedő felesége -, mondja, mi
               lesz már evvel a gazdasági helyzettel?</p>
				<p>- Mért, ha a holdból néz ide valaki, egész csinos képet lát.</p>
				<p>- Hogyne, mindenkinek ég a talpa alatta.</p>
				<p>A hölgyek nevetve mentek odább. Lina komoran hallgatott, nem szólt bele, nem is
               ismerte őket.</p>
				<p>- Azt kérdem, mért nem boldog? - kezdte újra Pista.</p>
				<p>- Én pedig azt, hogy maga mitől boldog?</p>
				<p>- Szervusz méltóságos uram, nagyon jól, köszönöm.</p>
				<p>A tankerületi főigazgatónak szólott oda, aztán újra Linához.</p>
				<p>- Ettől, kicsim.</p>
				<p>- Ettől legyek boldog, hogy az uram úgy parádézik, mint egy paradicsommadár?... A
               legfeltűnőbb helyekre áll, és ragyogtatja a plasztronját.</p>
				<p>- Csss...</p>
				<p>- Inkább ne öntötte volna le.</p>
				<p>- Úgyse lehet kétszer felvenni.</p>
				<p>- Persze, ha nem vigyáz rá.</p>
				<p>- Egy frakkinget még senki se vett fel kétszer.</p>
				<p>- Jó lett volna az még zakóhoz.</p>
				<p>A polgármesteri titkár jött ki sietve, mindenütt kereste Pistát, s a hóna alá dugta a
               karját.</p>
				<p>- Főügyész úr, a polgármester úr kerestet.</p>
				<p>- Rögtön megyek, rögtön Imriske.</p>
				<p>- Igen, bent van a kártyázóban. Kezét csókolom, nagyságos asszony.</p>
				<p>Pista azért maradt, mert Berci bácsi jött, s nem akarta őket Linával együtt
               hagyni.</p>
				<p>- Öcsém, egy szóra.</p>
				<p>Lina élesen mondta: - Hagyjuk már azt az “egy szót”.</p>
				<p>- De furcsa vagy... nem pénzt akarok kérni... Itt nem kell fizetni. Legfeljebb az
               inasnak.</p>
				<p>Lina előveszi a kis pénztárcáját, és pénzt keres benne.</p>
				<p>- Ne feltűnően - mondja Pista.</p>
				<p>Berci bácsi nevetve, mintha nagyon jó vicc volna, átveszi a kispénzt, megnézi, s
               nagyot bámul.</p>
				<p>- Negyven fillér?</p>
				<p>- Elég az inasnak. Eleget lop itt.</p>
				<p>Berci bácsinak még a szája is kinyílik, s úgy marad. A kispénzt a zsebébe csúsztatja,
               s elszomorodva sétál tovább.</p>
				<p>Pistának idő kell, míg magához tér.</p>
				<p>- Ez mégis szégyen, negyven fillért adsz a nagybátyámnak.</p>
				<p>- Azt sem adja vissza.</p>
				<p>- És én mit adok az inasnak?... Itt állok frakkban, mint egy velszi herceg, és egy
               vasam nincs.</p>
				<p>Éppen indulni akart, hogy a polgármestert felkeresi, mikor Boronkay és az apósa, az
               öreg Szentkálnay és Kardics jönnek ki a tornácra.</p>
				<p>- Á, a szerelmesek - mondta Kardics -, akik még itt is találnak helyet a
               csókolózásra.</p>
				<p>Pista úgy érezte, van valami sértő Kardics modorában, s végignézte, azzal az
               érzéssel, hogy zsé, vé... Zsebre váglak, s már a zsebemben is vagytok... Nagy
               különbség van a múltkori vacsora közt s e közt...</p>
				<p>- No, hogy tetszik a ház, kishúgom? - kérdezte Szentkálnay.</p>
				<p>Lina elpirult.</p>
				<p>- Nekünk ez túlmagas, túlszéles, túlnagy - mondta egyszerűen.</p>
				<p>- Hát bizony nagyon túlköltekeztek a gyerekek - mondta ugyanolyan egyszerűen és
               meggyőződéssel az öreg vaskereskedő.</p>
				<p>Ők ketten megértették egymást. Tőlük távol volt ennek a mai világnak minden
               szédülete. Lina meg is sajnálta az öregurat, milyen fájdalom lehet benne, hogy ebben
               a nehéz világban szorgalmas élete minden eredménye kockán forog.</p>
				<p>- Öcsém, egy szóra - mondta most Kardics bácsi, s Lina úgy fordult meg, mintha méh
               csípte volna meg. Egész teste megrándult. Egy kicsit higgadnia kellett, míg rájött,
               hogy hiszen nem félelmes, hanem mulatságos, hogy Kardics bácsi is evvel a szóval
               cipeli el Pistát. Pedig biztos, hogy itt is ugyanazt jelenti a szó, mint ott. Vajon
               mi kell Pistától egy Kardicsnak.</p>
				<p>- Feleségednek nem nagyon tetszik - mondta Kardics bácsi.</p>
				<p>- Dehogynem...</p>
				<p>Kardics gondolkodott.</p>
				<p>- Ha akarod, most aláírhatjuk a szerződést. Rögtök.</p>
				<p>Pistának nagyot lobbant a szeme. De aztán lehunyta, hogy bele ne lásson a másik.
               Aláírhatja a szerződést. Ennek oka lesz... Úgy látszik, amit Péterfi mondott, igaz:
               itt van a rovancsoló...</p>
				<p>- Csak most sietnem kell a polgármester úrhoz. Béla bátyám üzent értem, és rohannom
               kell.</p>
				<p>- Hagyd csak, tőle jövök ki utánad. Azt hagyta meg, hogy elébb mi ketten beszéljük le
               a dolgokat, s aztán együtt megyünk be hozzá.</p>
				<p>- Igen?... Jó.</p>
				<p>Hallgatva ültek le a nagy képterem legszélső sarkában. Felettük csak a sok kép
               leskelődött.</p>
				<p>- A miniszteri biztos még ma éjjel visszautazik?</p>
				<p>Kardics óvatosan nézett rá:</p>
				<p>- A miniszteri biztos?</p>
				<p>- Szóval, ma éjjel lesz meg a revízió? - mondta rekedten, mert hiszen nem is biztos a
               hír, tévedés is lehet.</p>
				<p>Kardics bácsi egyet gondolt, s felnevetett:</p>
				<p>- Ja igen. A miniszteri biztos, hát persze.</p>
				<p>Soká hallgattak. Pista cigarettára gyújtott. Előttük a kis asztalon volt a doboz,
               vastag angol cigarettákkal tömve. Kivett egyet, megropogtatta, s azalatt hallgatott.
               Nem akart beszélni, várta, mi lesz.</p>
				<p>Kardics szivarjával volt elfoglalva. Nem tudta, honnan tud valamit ez az ember. A
               polgármester azt mondta neki, hogy nem tud semmit. Vajon mit és mennyit tud?</p>
				<p>- No istenem - szólt -, az egy negyedóra alatt megvan.</p>
				<p>Pista hallgatott.</p>
				<p>- A belégekkel baj van - mondta óvakodva -, a nyugtákon és utalványokon mindenütt fel
               van tüntetve, hogy az anyagot milyen célra fordították, a villához vagy a
               sertéstelepen...</p>
				<p>- Úgy.</p>
				<p>Sokára mondta Kardics.</p>
				<p>- És hol vannak ezek a belégek?</p>
				<p>Pista nem felelt. Kitérően mondta:</p>
				<p>- A könyvelés már ügyesebben van csinálva. Ott sehol sincs feltüntetve, hogy ez vagy
               az a tétel melyik igazgatósági épületre adatott ki...</p>
				<p>- Mit akarsz ezzel mondani?</p>
				<p>Pista leütötte a cigarettáját a hamutartóba.</p>
				<p>- Nem mutattam még be neked az öcsémet, Kardics bátyám?</p>
				<p>- Nohát, nem tudom, azt hiszem, nem.</p>
				<p>- Nagyon remek fiú... a Budapesti Banknál volt tőzsdediszponens...</p>
				<p>- Azt hittem, múzeumi ember. Valamit hallottam.</p>
				<p>- Az a másik öcsém. Igazgatóőr a Nemzeti Múzeum régészeti osztályán... Azt a Városi
               Múzeum élére szeretném ajánlani.</p>
				<p>- Igen, erről hallottam, Andris mondta, az alispán.</p>
				<p>- Igen, Andris bátyám olyan szeretetre méltó volt, hogy mikor nekem ezt a házat
               ajánlotta megvételre, felbátorított, hogy a Menyhért öcsémet a Múzeum igazgatójának
               meghívatja... illetve meg lehet hívatni...</p>
				<p>- Ez nagyon egészséges gondolat.</p>
				<p>Pista most a szemébe nézett Kardicsnak:</p>
				<p>- Hát Menyust a Múzeumhoz, Albert öcsémet a bankhoz... szeretném... beajánlani...</p>
				<p>- Albert - mondta Kardics... - Albert... Berci... Á, Berci. Ez az az öcséd, aki
               szenet... aki a városnak szenet...</p>
				<p>- Nem. Az a nagybátyám... Van neki egy kis bányája Köleséren, Borsodban, ugyanaz a
               vetület, mint a salgótarjánié... Kitűnő szene van... de nincs forgótőkéje, s nekem az
               a gondolatom volna, hogy nem szenet kellene venni tőle, hanem megvenni a bányát
               magát. Sokkal jobban gazdálkodhatna a város...</p>
				<p>- Nahát, ha ő... a bátyád, Berci?... hát ha vállalkozna, hogy mondjuk, igazgatója
               maradna a bányának?...</p>
				<p>Pista egy pillanatra beugrott, s ez meglátszott az arcán, felvillant az öröm... De
               rögtön gyanakodott, hogy nem gúny-e ez, vagy ami még rosszabb, nem maga Berci bácsi
               kürtölte-e már ki a dolgot?...</p>
				<p>- Ez a tárgyalás dolga, ahogy legjobbnak látszik - mondta visszagubózva.</p>
				<p>A fontos az, hogy őrá ezeknek ma szükségük van... Még egy csomó dolgot tudna
               felhozni. Andris bácsit a Sertéstenyésztőhöz gazdának, Elemért, a Lajos bácsi fiát a
               Zenedébe... Adélkát tanítónőnek... De nem szólt a világért sem, majd lesz arra mód,
               csak ezek sikerüljenek... Már most is nagyon bánja azt az egyet, Albert öccsét...
               Albert nem elég komoly ember... Kár volt továbbmennie, elég lett volna egyelőre
               Menyhértről beszélni... Egy dolgot kell elérni... S nagyon bántotta, hogy ezt neki
               kell kimondani... Látszik, hogy Berci bácsi szenéről informálva van Kardics... Sőt
               Menyhért felől is... Akkor pedig neki kellett volna előjönni ezekkel a dolgokkal...
               Talán jött is volna, de ő elsiette.</p>
				<p>Ez nem panama. Kitűnő munkaerőket ajánl a városnak... Akkor is fel kellene kérni
               Menyhértet, ha nem az ő öccse volna. Nincs is senki, aki versenytársa lehetne.
               Idevaló, szakember, jó hírneve van... Albert az más, arról nem kellett volna
               szólani...</p>
				<p>Lina jött Szentkálnayval. Nem szólott, csak odamosolygott rájuk, s bement a másik
               szobába, valaki ismerőst látott. Szentkálnay azonban hozzájuk lépett, s leült
               mellettük.</p>
				<p>- Pardon - mondta Kardics -, te csak maradj itt, bemegyek egy percre az öreghez,
               rögtön jövök, és itt kereslek.</p>
				<p>Mégy referálni - mondta magában Pista, s keserű lett a szája íze.</p>
				<p>- Hát öcsém - szólalt meg Szentkálnay -, ki lehet ebből gázolódni valahogy? Ebből a
               Sertéstenyésztőből?</p>
				<p>- Hogyne, bátyám, hogyne.</p>
				<p>- De hogy?... Hogy gondolod, fiam?</p>
				<p>- Még nem tudom... Másfél millió passzíva... Ma nagyon sok... Mikor egy hold föld ára
               két-háromszáz pengő... S ezer pengő volt 28-ban, 29-ben, mikor az adósságokat
               csinálták... Itt csak az segítene, ha kívülről jönne valami...</p>
				<p>- No.</p>
				<p>- Szerencse, hogy a városnak okvetlen szüksége van rá... Ha okosan beszervezzük,
               áldás lesz az egész polgárságra. Még a régi tulajdonosoknak sem kell teljes összeget
               veszíteni.</p>
				<p>- Hogyhogy teljes összeget? - kérdezte Szentkálnay, és fehér bajusza a másik oldalra
               hajlott. Már egész örvendeni kezdett a főügyész szavai alatt, de ez megijesztette s
               újra kérdezte: - Hogy érted azt, hogy teljes összeget?</p>
				<p>- Valamit veszíteni kell, az bizonyos... Minden rossz üzleten veszít a régi
               gazda.</p>
				<p>- Ez nem rossz üzlet - hördült fel Szentkálnay -, csak a konjunktúra lett rossz.</p>
				<p>- Annak kell levonni a konzekvenciáját.</p>
				<p>Az öregúr arca tele volt apró vérerekkel. Kék és lila erecskék hálózták be az orrát,
               mint gazdákét szokták. Most vértódulást kapott. Ezt még soha senki nem merte neki
               megmondani, még célzással sem, amit most ez az újdonsült főügyész makog, hogy
               veszíteni kell, veszteségre készülni... Hiszen ő tudta, de takarta saját maga előtt
               is, mert félt, hogy káros hatással lesz az egészségére és ez most a legnyíltabban
               beszél arról, hogy neki kell levonni a konzekvenciát a rossz konjunktúra miatt...
               Hisz ez őrült, ezzel nem szabad szóba se állani.</p>
				<p>De viszont arra gondolt, hogy becsapja önmagát, és legalább megtudja, amit nem mer
               önmagának ki se számítani, hogy mennyit kell hát elveszíteni.</p>
				<p>Meg is mondta azonmódon, amit gondolt:</p>
				<p>- És mennyi lenne az a veszteség szerinted?</p>
				<p>- Sok... Sok lenne, de nem minden... A helyzet olyan, hogy minden fillérnek örülni
               kell, amit az ember meg tud menteni...</p>
				<p>Szentkálnaynak leesett az álla. Valamit mondani akart, de még azt se mondta, hogy: no
               fene... Nagyot nyelt, s azt kezdte:</p>
				<p>- Jól kifárasztottam ma magamat... Kint voltam vadászni, és eltévesztettem a
               társaságot... hát gyalogoltam vagy hat kilométert. Mikor átmentem a kiserdőnél, ott
               áll egy öreg kerülő... Azt mondom neki: nem látta kend az urakat?... Beszélgettünk
               egy kicsit. Ilyen magamforma öregember... Azt mondja osztán: hát mi lesz, uram?
               Választunk?...</p>
				<p>Nagyot nevetett. Pista csak bámult, hogy egy pillanat alatt kirázta magából az előbbi
               kínlódást. Már tud anekdotázni, és pipáját veszi elő s rátölt.</p>
				<p>- Mindjárt értettem, hogy a királyválasztásra gondol... Hej, azt mondja, hogy ezek
               így elpuskázták a dolgot... Mán hogy ezzel a háborúval, így értette az öreg kerülő,
               mert azt mondja sopánkodva: - Hány országunk volt, és milyen szép országok... ha abba
               az üdőbe alkudni hattunk vóna magunkkal, ma is megvóna mindenünk...</p>
				<p>- No tetszik látni - kapott bele Pista -, milyen bölcs az öreg paraszt?... - Ha
               alkudni hagytunk volna magunkkal... Itt is úgy van... De az ember nem elég okos, és
               nem tud tanulni a más kárán... Tetszik érteni?</p>
				<p>- Mit?</p>
				<p>- Alkudni kell hagyni magunkkal; bátyáméknak is... Mindjárt megmagyarázom...</p>
				<p>- Nem lehet azt nekem megmagyarázni - mordult fel az öreg Szentkálnay -, nem értem én
               azt akkor se... Azért vagytok tik fiatalok, hogy vegyétek le a vállunkról a terhet...
               Egész életemben dolgoztam, építettem, és most elveszteni egy élet munkaeredményét.
               Hol van akkor az én életem szép haszna?... Hogy érdemleném én azt a sorstól?</p>
				<p>- Igen.</p>
				<p>- Nem vagyok én uralkodó család! Nem örökség ez, hanem a magam keresete. Jussom van
               hozzá.</p>
				<p>- Hiszen azon dolgozom, hogy mindent el ne veszítsenek.</p>
				<p>- Mindent - támadt fel az öregúr. - Mindent... Micsoda bolond beszéd ez?... Mér
               mindent?... Semmit... Semmit, kedvesem!... Semmit... Így megérteném...</p>
				<p>Magdaléna a másik szobából meglátta, hogy az apja fel van izgatva, s átsietett.</p>
				<p>- Nincs szüksége valamire apácskának? - tette az apja vállára a kezét.</p>
				<p>- Nincs.</p>
				<p>Pista lehunyta a szemét, és nem nézett Magdalénára. A cipőjét nézte, a térdét a
               vékony selyemben, ahogy meg-megmozdult, míg ráfonódott a magas, erős öregre. Lassan
               emelte fel a pillantását, a cipőjétől fel a combon végig, a derekán, a mellein, a
               meztelen karján és magas nyakán, a hajáig... Ahogy emelkedett a tekintete felfelé,
               úgy emelkedett a vére, mintha a hőmérőt húzná felfelé a tűz...</p>
				<p>Magdaléna most lenézett reá, s szinte kérően, hogy ne bántsa a szegény apát. A szemük
               összekapcsolódott, s Magdaléna elkezdett zavarba jönni. Olyan ijedten kapta el magát,
               mintha véletlen erőszakot érzett volna. Finom vékony szája nyitva maradt, s
               pillanatokig nem volt ura önmagának.</p>
				<p>Pista pedig szédületbe zuhant. Mintha csak úgy hullott volna lefelé vele a talaj, le
               a mélybe, s káprázatos lett a világ, mint a forró lázban.</p>
				<p>- Nem marad egy kicsit, méltóságos asszony? - szólott könyörgő alázattal, s Magdaléna
               levált az apjáról, aki elmorcoskodott, s valami kis vészes kíváncsisággal ott maradt,
               és leült Pistával szemben.</p>
				<p>- Ó, nagyon szívesen - mondta -, örülök, hogy végre találkozunk.</p>
				<p>- Igen.</p>
				<p>- Nem is tudtam, hogy rokonok vagyunk.</p>
				<p>- Én már... régen tudom...</p>
				<p>- Régen?</p>
				<p>- Régen... - s maga elé nézett, különös mosollyal. Hirtelen részeg vakmerőséggel
               felvetette a fejét... - Egy bál... Emlékszik egy bálra, mikor zöld ruhában
               volt...</p>
				<p>- Zöld?</p>
				<p>- Igen, zöld, üde, fűzöld... olyan karcsú volt, mint egy sugár, és zöld fények
               tavaszodtak körülötte.</p>
				<p>Magdaléna nevetett.</p>
				<p>- Egyszer volt zöld ruhám - mondta elgondolkodva.</p>
				<p>- Igen, azon a bálon.</p>
				<p>- Táncoltunk?</p>
				<p>- Nem... én már akkor nem táncoltam...</p>
				<p>- Mért?</p>
				<p>- Fogadalom... Tudja, négy évig voltam a fronton... kettőig hadifogságban... akkor
               jöttem haza... éppen, amikor a zavarok lecsillapodtak... Valami nagy fogadalmat
               akartam tenni... Az ember a szenvedésben gyermekké és romantikussá lesz... Előbb a
               szakállamat akartam meghagyni, míg... de aztán rájöttem, hogy ez nem divat.</p>
				<p>- Ennyi józanság volt a romantikusságában?</p>
				<p>- Igen... én romantikus és józan vagyok... Féltem, hogy a bozont az arcon árt a
               karriernek... így csak azt fogadtam meg, hogy nem táncolok...</p>
				<p>- Akkor hogy került bálba?</p>
				<p>- Hivatalból... Kultúrtanácsnoknak akkor választottak meg, és a bál valahogy a
               népoktatás javára volt...</p>
				<p>- Emlékszem - mondta Magdaléna -, én akkor fiatal asszony voltam.</p>
				<p>Pista megdidergő mosollyal mondta:</p>
				<p>- És én sem voltam még öreg férj.</p>
				<p>- Emlékszem. Ha egy kicsit elszánom magam, még magára is emlékszem. Azt mondták, hogy
               kilenc nyelvet tanult a fogságban.</p>
				<p>- És azóta tízet felejtettem el.</p>
				<p>Lina jött az öreg Szentkálnayval, akiről messze lehetett látni, hogy a házat dicséri
               a vevő előtt.</p>
				<p>- Nagyon rendesen van megépítve - mondta.</p>
				<p>Magdaléna felállott, s Linába karolt. Lehajolt hozzá.</p>
				<p>- Nagyon örülök, hogy ti veszitek.</p>
				<p>- Óh, az nem bizonyos.</p>
				<p>- Ugyan.</p>
				<p>- Hogy jövünk mi ehhez... Óh... Édesapám boldogtalan, hogy az ő házát ingyen sem
               vesszük át... Ott a ház ámbitusos, a szobák sötétek... bizalmasak... Ez nekem olyan,
               mint egy álom... amit nem is tudnék álmodni... Nem az én álmom... Hogy éljek én a más
               álmában...</p>
				<p>Pista csodálkozva hallotta a felesége hangját, most olyan volt, mint a muzsika, és a
               gondolatai olyanok, mint valami költemény.</p>
				<p>- Nem szabad ilyen gondolatokkal... - mondta Magdaléna, és szabályszerűen befejezte a
               mondatát, mint mindent bizonyára, amibe belefogott - kínozni az embernek magát. Az
               ember azt mondja: ez az élet, és akkor elhiszi, hogy tényleg ez az élet. Nem?</p>
				<p>Mivel Linában semmi hajlam nem volt a megértésre, hideg, szürke szemeivel Pistára
               nézett, aki megrezzent, s azt mondta:</p>
				<p>- Igen.</p>
				<p>S most megint nem látta őket, csak érezte a Magdaléna jelenlétét, s valami perverz
               gyönyör volt neki, hogy a két nőt együtt látja összeölelkezve, s valami vad és
               féktelen kéj ömlött fel benne, a szemeit lehunyta félig, s megint a Magdaléna térdét
               látta a selyemben, s a bor is dolgozott benne, a pezsgő...</p>
				<p>Magdaléna odanézett, s ott maradt a szeme a férfin, s ijedten és kutatva nézte, s
               látta az arcán a kéj gejzirozását, s idegenül és félve nézett rá.</p>
				<p>És Lina semmit se látott, mert lesütötte a szemét, és a maga érzéseivel volt
               elfoglalva.</p>
				<p>Kardics bácsi jött nagy lármával, ahogy szokott:</p>
				<p>- Minden rendben van, Pistukám, a polgármester úr azt mondta: ennek a Pistának
               mindent meg kell adni.</p>
				<p>- Gyere körül velem a házban - mondta Linának Magdaléna -, és én elhitetem veled,
               hogy ez itt mind tiszta élet és valóság. Nem is lehet más, én magam terveztem, én
               pedig nem vagyok költő.</p>
				<p>Csakugyan józanság volt minden szava, s a hangja és a hűvös, tartózkodó modora, s
               mégis úgy hatott Pistára, mintha az érzékeit csiklandoznák.</p>
				<p>Szentkálnay is odajött hozzájuk, és lassan együtt ment a két fiatal asszonnyal.</p>
				<p>- A legjobb téglából van építve - mondta -, és itt nincs semmi baj a
               talajvízzel...</p>
				<p>Pista fölsóhajtott, magához tért, föleszmélt. Az övé volt a nő, egy percig az övé...
               És elment, otthagyta. S gyűlöletet érzett: meghódíthatatlan neki...</p>
				<p>- Megmondtam az öregúrnak - mondta rekedten, uszítva.</p>
				<p>- Mit? - kérdezte Kardics bácsi.</p>
				<p>- Hogy valamit vesztenie kell.</p>
				<p>- Veszteni? Mit?</p>
				<p>- A város nem vállalhatja. Nem is lehetne keresztülvinni a közgyűlésen.</p>
				<p>- Te már ott tartasz?... Na, persze... Te már meg is beszélted a dolgot az
               ellenzékkel.</p>
				<p>Pista ébredt. Ebben támadás van, ebben a megjegyzésben, és egy kicsit feleszmélt.</p>
				<p>- Rokonod - szólt Kardics - Martiny?</p>
				<p>- Távolról.</p>
				<p>- Akkor jöjjön, és segítsen.</p>
				<p>- Ellenzék.</p>
				<p>- Intézze úgy, hogy a követelése fedje a mi akaratunkat...</p>
				<p>- Azért csináltam úgy, hogy a régi részvényesek is veszítsenek...</p>
				<p>- Mennyit?... Na, hogy gondolja dr. Martiny?</p>
				<p>- Ez nem a Martiny gondolata, hanem az enyém... És most már igen jól ismerem az egész
               ügyet, s a belégek biztos helyen vannak...</p>
				<p>- És? És hogy képzeled a Sertéstenyésztő szanálását?</p>
				<p>- Nagyon egyszerű. Egy bukott vállalattal a város nem állhat szóba. Igen nagy
               támadási felületet adna az ellenzéknek... Tehát alakítani fogunk, egy szindikátust,
               amelyik megveszi ezt az egész vállalatot...</p>
				<p>Kardics elámult, ezt nem várta.</p>
				<p>- Egy háromtagú szindikátus megveszi a részvénytöbbséget, s ez tesz ajánlatot a
               városnak.</p>
				<p>- Zseniális. És ezek eladják a részvénytöbbséget?</p>
				<p>- Mit csináljanak vele?... Új kölcsönt nem kaphatnak... Új pénzt rá legfeljebb a
               város szerezhet...</p>
				<p>- Óriási... Kolumbus tojása... S megvan a pénzed rá? A szindikátusra. Mert te benne
               vagy.</p>
				<p>- Hogyne.</p>
				<p>Kardics egészen megnémult. Nem tudta, mire érti azt, hogy hogyne... A pénzre, vagy a
               benne lételre... Nem bírt ülve maradni.</p>
				<p>- Bocsáss meg, azonnal jövök.</p>
				<p>Megy a polgármesterhez - gondolta magában Pista.</p>
				<p>Ezzel visszadőlt a fotelben, s maga elé nézett, mámorosan és kábuló fejjel.</p>
				<p>Lina nesztelenül, magánosan, árván jelent meg mellette, és leült az oldalán.</p>
				<p>- Idegen élet ez, Pista - mondta halkan. - Nincs itt gyermek... Ahogy ez a ház be van
               osztva. Tisztára parádéznak. Nem szeretik ezek egymást... Még a hálószoba is távol...
               A férfié az északi oldalon, ahova soha nem süt a nap, az asszonyé a másik végén...
               Hogyan nem leli ki ezt az asszonyt a rémület az uráért?...</p>
				<p>- Te nem így rendeznéd be...</p>
				<p>- Lehetne belőle... paradicsomot csinálni... de ahhoz más emberek kellenének... Azok
               pedig nem jönnek ilyen fagyos házba... Juj, ezek a borzasztó vonalak...</p>
				<p>Pista felvett egy pohár pezsgőt, amit előbb töltött az inas.</p>
				<p>- Mindenki el van ragadtatva tőle.</p>
				<p>- Mit számít az nekem... Csupa olyan ember, akiknek semmi közük egymáshoz... Nézz
               körül. Úgy állanak itt szemben az emberek, mind kerülik egymást s legjobban
               engem.</p>
				<p>- Bele kell helyezkedni az életbe. Itt mindenki a te kedvedet keresi ma, csak
               alkalmat kell adni nekik, hogy megmutathassák.</p>
				<p>- Itt az én kedvemet?... Borzasztó tévedésben vagy Pista. Itt egész este senki se
               kereste az én kedvemet.</p>
				<p>- Olyan vagy, mint a tövises virág... Látod, hogy futnak utánam?</p>
				<p>- Ki? Pista. Úgy futnak utánad, mint a harapós kutya után, hízelegnek neki, hogy meg
               ne harapja őket... Senki sincs itt a barátaid közül. Nincs itt Walter, nincs itt a jó
               Lesnyák... Nem is értem, hogy ebben a városban ilyen sok ember van, akit sose
               láttunk. Hisz ez egy más város, mint amiben mi éltünk eddig. Ez mind idegen és mind
               ellenség.</p>
				<p>- Bolondságokat beszélsz.</p>
				<p>- És engem hagyj ki a játékból. Én ehhez nem értek. Már ezerszer megmondtam, hogy nem
               értek. Én felépítettem a magam kis életét, s most azt kell látnom, hogy az én büszke
               életem az egy nagy semmi... Én ehhez nem vagyok szokva. Az én asztalomon nem ömlik a
               pezsgő. Én ahhoz vagyok szokva, hogy az én uram még sörözni se jár, és én ezért
               tisztelem, és nincsenek szeretői, mint ezeknek...</p>
				<p>- Hogy tartozik ez ide?</p>
				<p>- Az én testemet égeti ez a ruha. Ez nem az én ruhám, szeretném letépni magamról ezt
               a rongyot, mert ez nem az én bőröm, hanem azoké, akik itt hátat fordítanak nekem. Ha
               az én ruhám volna, akkor én közéjük tartoznék, és akkor már régen megértettük volna
               egymást. Akkor ott ülnék velük a pamlagon, és együtt pletykálnék velük... De én nem
               tartozom ide, és maga elfelejti, hogy nem Szentkálnay Magdalénát vette feléségül,
               hanem Szentkálnay Linát. És most már nem lesz jó semmi többet, mert belekóstolt, és
               kiütött magából az ősei vére... A véletlen kilódította a helyéből, és most versenyt
               akar futni azokkal a bolondokkal, akik közé került.</p>
				<p>- Vezetni akarok köztük, és parancsolni akarok nekik.</p>
				<p>- Hogy meri azt tenni?... Ért maga ehhez?... Tud maga lépést tartani ezekkel?...
               Mások itt a szokások, az erkölcsök, a tónus. Ha énhozzám eljött vizitbe egy barátném,
               az bejön hozzám és boldog, ha leülhet az én asztalomhoz. Nem küldi be a névjegyét,
               mint ez ma délben, és nem fut tovább autón, mintha bélpoklosok közül menekülne. És
               mikor én hülye, az uram kedvéért idejövök, egy szót szól hozzám és elmenekül...</p>
				<p>- Mert úgy jársz-kelsz, mint egy sértett királyné.</p>
				<p>- Mert az vagyok. Mert nekem lelkem van, de ezeknek nincs, csak egy lelkük van, a
               pénz... Itt versenyképesnek kell lenni, barátom, ide nem szabad gyalog jönni, csak
               autón, de az is minél nagyobb legyen... Minek házasodott meg maga, míg szegény volt?
               Várt volna!... Nem kellett engemet tönkretenni... Mit csinált belőlem? Soha nincs
               időm egy könyvet elolvasni... újságot alig látok... én nem kísérem figyelemmel a
               divat változását, nem tudom azokat az aforizmákat, amivel uraskodó szép asszonyok az
               életüket díszítik... Magdaléna... Talán ő is lehetett volna olyan, mint én vagyok, de
               elrontotta az élet...</p>
				<p>- Ne sértegesse.</p>
				<p>Eddig a beszélgetésük úgy folyt, mintha csak éppen diskurálnának a szemük előtt
               vibráló hangos, dzsesszmuzsikás, illatos zsibongó társaságról. Most Lina ingerülten
               egyenesedett fel, s Pista részegségében is megijedt, mert ismerte feleségét, hogyha
               az indulatba jön, nem törődik a külsőségekkel.</p>
				<p>- Mért ne sértegessem? Nagyon imponál nekem. Az ő flancára ment el a Sertéstenyésztő
               minden pénze, mert ha egy asszonyt elrontanak, akkor annak az isten minden pénze is
               kevés... Azt akarja, hogy én is az legyek, ami ő?... Akkor csak vegye meg ezt a
               házat, és vegyen hozzá autót és vegyen sofőrt és a sofőrnek bundát és kertészt és
               mindent. Azt hiszi, hogy én nem tudok elkölteni többet, csak havi háromszáznegyvenhat
               pengőt? Hát mi vagyok én?... Olyan tehetségtelen? Én nem tudnék harmincezer pengőt
               elherdálni? Akár havonta?... De akkor legyen... Koszos... Az én öt pengőm van a
               zsebében, és a feje tele van álmokkal... Legyen csekk-könyve és betétje a bankban...
               Lesz? Honnan?... Miből?... Be akar állani a nagy rablók közé?... Csak fel ne
               falják... Mert azt nem tudom, hogy akarnak-e osztozni a koncon?... Vannak ők éppen
               elegen... Nincsen szükségük a Kopjássok hadára... maguk is el tudják költeni azt a
               kis pénzt, ami még cirkulál a világban.</p>
				<p>- Lina... Maga egy csodálatos teremtés... Szabad engemet most ilyenekkel kínozni,
               mikor egy világgal harcolok?... a becsületért... azért, hogy ne legyen itt többet
               panama... Most, mikor odabent fő a feje a gazembereknek, hogy mit csináljanak... Nem
               vettem még meg a házat, mert vérdíjnak akarják adni... hogy a népre segítsek
               áthárítani a nagy terhet... s maga itt mint egy veréb csirimpol...</p>
				<p>Odaintette az inast, s megtöltette a poharát.</p>
				<p>- Pistukám, lelkem, ne igyon, angyalom, kedvesem, anélkül is vérmes... Ne rontsa el
               magát.</p>
				<p>- Én most itt az alvilági hatalmakkal küszködök...</p>
				<p>- Nem engedem, nem fog inni... Tegye le a poharat vagy...</p>
				<p>Kardics bácsi lepte meg őket:</p>
				<p>- Egyik percbe csókolóznak, a másikba karmolóznak - mondta.</p>
				<p>Pista álmosan nézett rá: ki neki ez az ember? És mi ez? Nem szól? Hallgat? Nem
               folytatja az előbbi beszélgetést?</p>
				<p>- Bemehetek már polgármester úr őméltóságához?</p>
				<p>- A minek - mondta Kardics bácsi könnyedén -, kártyázik.</p>
				<p>- Hívatott.</p>
				<p>- No akkor igen. Ha hívatott, akkor igen.</p>
				<p>Pista felállott, Linának kezet csókolt, hogy azzal elintézze a nyilvánosság előtt az
               előbbi karmolózást.</p>
				<p>Lina bágyadtan mosolygott. Érezte, hogy most megint egyedül marad. És ebben nem is
               csalódott.</p>
				<p>Pista végigment a társaságon. Már sokan kezdtek eltávozni. Sokan szót váltottak vele,
               de ő egyenesen ment a kártyaszobába. Odaállott a polgármester háta mögé, de
               gondoskodott, hogy észrevegye őt. Kibicelt. Tarokkoztak.</p>
				<p>- Nagyon szeretem ezt a mai fiatalságot - mondta a polgármester egyszer.</p>
				<p>- Fiatal vagy Bélám, te vagy a legfiatalabb köztünk - szólt az alispán.</p>
				<p>- Nem, öreg vagyok, s keresem, ki lehet az, aki a helyemre áll. Mindenesetre ez a
               főprobléma, kik azok, akik a helyünkre állanak. A mai fiatalság nekem úgy tűnik fel,
               mintha nem is a mi gyermekünk volna. Egészen más a gondolkozásuk, más az ízlésük, más
               a hazafiságuk... Ha van... Nem is tudom, van-e... A tiszta hazafiság egészen kiment a
               divatból... De míg itt vagyunk, ugye Miskánk, addig mi nem engedünk a
               negyvennyolcból...</p>
				<p>Aztán, mikor idő volt, mindig mondott valamit.</p>
				<p>- Ma minden csak az érdek. Ki hallotta azt a mi időnkben, hogy a szegény népet is
               megszervezzék érdekei szerint... A népnek szép eszmék kellenek, lelkesedés...
               Nevelni kell őket... Karácsonyra nemzeti színű zászlókról, szalagokról és
               drapériákról kell gondoskodni. Be kell húzni az iskolákat, és azokat a szép hazafias
               verseket szavaltatni. Nagy nemzeti ünnepet kell rendezni ezen a karácsonyon. Az
               olaszoknak annyi ünnepük van, hogy minden hétre esik valami nemzeti ünnep, néha
               kettő, három is. Ez kell. Csak ezzel lehet ébren tartani a hazafias lelkesedést.</p>
				<p>- Az olaszok cipőről is gondoskodnak a szegény gyermekek számára.</p>
				<p>Mindenki megdöbbenve nézett a főügyész arcára.</p>
				<p>De Pista nem bírta magában tartani a megjegyzését. Roppant sértette, hogy az elébb
               Kardics bácsi úgy ült le mellette, mintha nem is volna köztük semmiféle tárgyalás. Mi
               ez? Elejtették?...</p>
				<p>- Hogy érted ezt, Pista öcsém - mondta kedves, joviális nevetéssel az alispán.</p>
				<p>Pista egy kissé hallgatott. Akkor kimondta:</p>
				<p>- Az olaszok nem tudják, mi a magyar alföldi tél. Jönnének csak ide ünnepelni
               hetenként háromszor, s vándorolnának egyik tanyáról a másikra. Térdig érő sárban.
               Vagy mikor fel van fagyva, akkor szembe a csikorgó széllel. Bizony, akármit mondunk,
               a legszebb nemzeti szalag sem véd meg a fagy és a sár ellen.</p>
				<p>A tarokkisták belebújtak a kártyába. Még ilyet nem hallottak, mióta a fülük kinyílt.
               Ez egész értelmetlen dolog. Ki ez az ember? Egy lázító?... Forradalmár?...
               Kommunista...</p>
				<p>- Így tanítják ezt Oroszországban? ugye Pista! - mondta kedélyesen az alispán. -
               Meddig voltál ott hadifogoly?</p>
				<p>- Egem nem tanított senki - mondta Pista mélyen elkedvetlenedve. Már nagyon bánta,
               hogy a bor, a pezsgő hatása alatt ilyeneket mondott. - Nem akarok én evvel semmit se
               mondani, csak azt, hogy Árpád apánk is jobban tette volna, ha egy kicsit tovább
               lovagol, és meg nem áll Itáliáig, ahol legalább fűtésről nem kell gondoskodni. De
               itt? a lótrágya a tüzelőszer!</p>
				<p>Nem nevetett senki. Pedig Pista már igyekezett kedélyesen beszélni.</p>
				<p>- Nem nagyon tetszik neked ez a tejjel-mézzel folyó ország - mondta az alispán, aki
               legalább válaszolgatott a szavaira. Mert a többiek, a polgármester és a törvényszéki
               elnök nem is reflektáltak.</p>
				<p>- Énnekem?... Én minden percben kész vagyok meghalni érte.</p>
				<p>- Nohát ez nagyon szép - mondta a polgármester, s felemelte a lapjait.</p>
				<p>- Csak azért, mert nem helyesletted az elébb Árpád apánk politikáját.</p>
				<p>- Az csak tréfa volt.</p>
				<p>- Jó kis tréfa... És a nemzetiszínű rongyok, he? Kópé?</p>
				<p>- Én nem mondtam rongyokat.</p>
				<p>- Szalagot mondott. Nemzetiszín pántlikát! - azt mondta.</p>
				<p>- Ki mondta azt, hogy ha a lyukas cipőbe nemzetiszín pántlikát fűznek, akkor is
               belefolyik a víz?</p>
				<p>Pista:</p>
				<p>- Ehhez nincs közöm.</p>
				<p>- Ne bántsátok az én Pista fiamat - mondta a polgármester -, kiváló és derék ember,
               aki a városnak is csak javára akar lenni. Kicsit ellenzék, borzas ellenzék, de már
               Deák Ferenc megmondta, hogy: “szeretem az ellenzéket, ha borzas, csak akkor nem
               szeretem, mikor már kopasz”.</p>
				<p>Pista kocsit gondolkodott, hogy ki lehet az a kopasz ellenzék, mert hiszen dr.
               Martiny is nagyhajú ember.</p>
				<p>- Méltóságos uram az előbb hívatott?</p>
				<p>A polgármester felpillantott, kicsit mintha mosolygott volna, aztán tovább rendezte a
               kártyalapokat.</p>
				<p>- Pikk ász.</p>
				<p>Később felé pillantott:</p>
				<p>- Érezd jól magadat... Még sokat, akarok veled beszélni...</p>
				<p>Ott maradt a kártya mellett, és egy teljes órát kibicelt. Akkor eszébe jutott, hogy
               Lina ide nem jön be. Berci bácsira is gondolt, s nyugtalanul kiszökött a nagy
               termekbe.</p>
				<p>Már igazán kevesen voltak, a sarokban fiatalok sugdostak, a lányok a hangulatlámpák
               mellett hevertek a heverőkön, vegyesen a fiatalemberekkel. Eszébe jutott a furcsa
               orgia formájú képről, amit barátja mondott a kaszinóban, s megmozdult a fantáziája,
               hogy él ez a mai ifjúság. Szinte megörült, hogy a zene újra megszólalt és tánc
               kezdődött.</p>
				<p>Az az éjfél utáni fáradt és mégis erőszakosan tomboló kedv volt, amit már nem bír,
               akinek nincs tűz a szívében. A szerelmi vágy és szerelmi izgalom feledteti a késői
               órát, de aki egész nap dolgozik vagy gondban van, az nem bírja már ezt a duhaj
               tempót. Lina valósággal aludt. Ült, nyitott szemmel s egyenesen, de oly álmos volt,
               hogy éberen dermedt, s engedte a perceket elsuhanni, nem vette észre, hogy azok a
               percek órákra szaporodtak.</p>
				<p>Kicsit a felesége mellett ült, de ő nem volt álmos és nem volt fáradt. Kiállhatatlan
               izgalom volt benne, mert feldúlta a rémület, hogy ezek itt abbahagyták vele a
               nagyszerűen indult tárgyalást. Kardics már nem közvetített s az öreg Szentkálnay nem
               haragudott. A polgármester elejtette, s ő szakadatlan szédüléssel zuhant lefelé, mi
               lesz holnap?</p>
				<p>Belevegyült a politizáló csoportokba, hallgatta a szenvedélyes vitákat, de csak arra
               gondolt, ami őt bentről fűtötte: a Sertéstenyésztő mint valami fantasztikum
               távolodott tőle. Még az est elején kézzel foghatta s parancsolhatott benne, most kezd
               ködképpé válni, mint a szivárvány, az elérhetetlen.</p>
				<p>Néha azon kapta magát, hogy már negyedórája jár-kél le s fel valamelyik szobának
               egyik oldalán. Mint az őrült a betegszobában, végeérhetetlen sétautat tartott.
               Elszégyellte magát, s attól félt, hogy észreveszik feldúlt lelkiállapotát s elérik
               céljukat.</p>
				<p>Nem, itt mást nem lehet tenni, csak kitartani. Kezében a sújtó igazság, ennek a
               segítségével felülre kerekedhetik.</p>
				<p>Bírálta magát, eddigi lépéseit, nem mondhatott mást, csak azt, hogy még eddig semmi
               bűnös dolgot nem csinált. Még eddig ő tiszta és ártatlan. Azt az egyet nem tette
               helyesen, hogy az első pohár pezsgő hatása alatt túl könnyűnek találta a dolgot, s
               leleplezte magát az öregek, előtt... Ez hiba volt... Nem vétek, mert nincs benne
               semmi bűn, de hiba, mert a kártyájába engedett nézni... Azok mindent tudnak, mi van a
               kezébe, kiadta az utolsó aduját is, de ő semmit se tud, hogy ezek mit akarnak...</p>
				<p>Szorongás volt a lelkében, mintha a holnap valami roppant veszélyt ígérne. Fenyegető
               veszélyt.</p>
				<p>S nem tudta elképzelni, mi lehet az.</p>
				<p>Hogy nem kapja meg a házat?... Ez nem veszély, mert Linának úgyse kell. Lina fél
               ettől a rémületes tehertől.</p>
				<p>Hála istennek. És egyáltalán mit vehetnek el tőle?... Még nincsen benne semmiben. A
               fizetése megvan... A jövedelem mindig elég a régi életmód mellett... Nincs tehát
               semmi, amitől meg kelljen ijednie... Az övé az igazság. Tehát az ő kezében van a
               fegyver. Tőle kell, hogy rettegjenek... Neki már írtak alá, de ő még nem írt semmit,
               ami kompromittálná...</p>
				<p>Magdaléna állott előtte. Az inas hűsítőt tartott egy nagy ezüsttálcán.</p>
				<p>- Maga nekem jeget kínál, mikor tűz van bennem?</p>
				<p>Magdaléna elmosolyodott azzal a különös előzékeny nézéssel, ami általában
               jellemezte.</p>
				<p>- Van egy perce számomra? - kérdezte az asszonyt.</p>
				<p>- Nagyon szívesen.</p>
				<p>Leültek egy sarokban.</p>
				<p>Érezte, hogy a feje megszédül. És hogy ez most itt végzetes pillanat. Nem tudta, mit
               fog mondani, de Lina nem volt a szobában, s neki tisztába kellett jönni
               valamivel.</p>
				<p>- Mondja, méltóságos asszony... - s csak az éjfél utáni hangulat szédületében bízva
               szólt -, nem csodálkozik azon, hogy itt van valaki, aki hét év után is oly tisztán
               emlékszik egy zöld ruhára, egy zöld álomra?</p>
				<p>Magdaléna finoman mosolygott, s kíváncsian nézett Pistára, de a szeme olyan tiszta
               volt, mint aki teljesen érintetlenül, éppen csak udvarias kíváncsiságból hallgat. S ő
               mégis folytatta.</p>
				<p>- És hogy valaki hét éven át soha nem talál rá alkalmat, hogy ezt az emléket közölje
               azzal, akire tartozik?</p>
				<p>Magdaléna nevetett. Nagyon szép fogsora volt, és őszintén tudott nevetni.</p>
				<p>- Vannak Don Juanok és vannak ellen Don Juanok - mondta Pista. - A Don Juan tűzön,
               vízen keresztül áthalad, és belesodorja a nőt, míg csak meg nem hódítja... A másik
               típus viszont néma marad, és évtizeden át tudja ugyanolyan hőséggel emészteni
               magát.</p>
				<p>Magdaléna félt, hogy tovább megy, mint kellene s kedves hangon kérdezte:</p>
				<p>- Megveszi a házat, Kopjáss?</p>
				<p>- Kérem - mondta lehűlve Pista; s hosszú szünet után rekedten mondta -, a
               polgármester úr kedvességéből azt következtetem...</p>
				<p>- Nem a polgármester adja el - mondta mosolyogva Magdaléna.</p>
				<p>Pista kicsit hallgatott.</p>
				<p>- A házasságok az égben köttetnek, a házvételek pedig gyakran a magas
               politikában.</p>
				<p>- Nagyon érdekes.</p>
				<p>Pista most úgy ült, mintha azzal akarná a fölényét biztosítani, hogy úgy tesz, mintha
               bizalmas volna az asszonnyal szemben. Lábát keresztbe vetette, s hintáztatta egyiket
               a másikon, és felülről bizalmasan nézett az asszonyra, aki közvetlenül szólt:</p>
				<p>- Nagyon szeretném, ha megvennék, mert akkor meg volnék nyugodva, hogy kedves emberek
               örülnének az én nagy munkámnak.</p>
				<p>Pista szívében a héttőr fájdalma hasított. Hát egyáltalán nem tud erre az asszonyra
               semmi hatással lenni?... Hisz ez oly távol van tőle, mintha egy világ választaná el
               egymástól őket. Pirulni kezdett lassan, megszégyenítve érezte magát. Páncéltoronyban
               van ez vele szemben, s ő soha meg nem tudja közelíteni. Oh, mért, mért árulta el
               előtte magát...</p>
				<p>Elnémult és elnémultak. Nem volt tovább semmi mondanivalója. Magdalénának még
               kevesebb.</p>
				<p>Most úgy villant át rajta, hogy ő egy zsoldoskapitány, aki az ostromlott vár úrnőjébe
               szerelmes, de akármit csinál, akkor is az a vár úrnője, ő pedig még ha erőszakra
               vetemedik is, csak egy zsoldoskapitány.</p>
				<p>Nézett tehát, és az arca mosolygott, de már megint nem arra gondol, amire
               beigazította magát, hanem arra, hogy ő úgy látszik, tényleg és végleg el van ejtve...
               A polgármester kiadta a jelszót, hogy őt ki kell borítani... Magdaléna is, mikor
               előbb beszéltek, más volt... most olyan idegen, mintha tudná, hogy ő el van
               ejtve...</p>
				<p>Ah, ezek más emberek. Mit fogózik ő ezekkel. Itt neki nincs semmi keresnivalója... Ő
               nem olvadhat be ezek közé... Ebből semmi se lesz... Itt csak egy van, ha szemben
               marad és félelmes marad a számukra...</p>
				<p>Folyton mosolygott, s a szeme falta a szépasszonyt, aki kissé éjfélutánian hervadt
               volt, s cigarettát szívott. A szeme falta, de tudta, hogy nem az övé, és nem is lesz
               soha... E pillanatban már megint nem érzett semmi tüzet és lángot. Üresnek találta a
               lelkét, s csakugyan egy nyugodt irodakisasszony a felsőbbségével és tiszta nézésű
               szemével. Csak már annyiszor póruljárt önmagával, hogy el tudta képzelni, hogyha nem
               látja, akkor megint visszazuhan a szerelem kábulatába. S mi ez a szerelem? Tisztára
               érzéki megkívánás?... Ilyen gyereket akar tőle, amilyen ez?... Lehetetlen, hiszen
               neki a kedély színessége, a szív melegsége a fontos... Hát akkor mit kíván ettől az
               üres lelkű szépségtől?...</p>
				<p>Némán ültek egymással szemben, mind a ketten mosolyogva. De az ő mosolya birkózó
               vitát jelentett, az asszonyé viszont semmit. Annak ő nem számít. Annak ő nem
               probléma...</p>
				<p>- Látta az új Chaplin-filmet? - fordult hirtelen hozzá Magdaléna.</p>
				<p>- Nem. Nem szeretem a filmet.</p>
				<p>- No de Chaplint.</p>
				<p>- Azt igen.</p>
				<p>- Mulatságos, ugye?</p>
				<p>- Igen. Nagyon mulatságos. És ennek legalább mindig van morálproblematikája...</p>
				<p>- Igaz, hogy a város mind a két mozit átveszi?</p>
				<p>- Ezt nem hallottam.</p>
				<p>- Egész jó üzlet lesz. Három napig fog dolgozni az egyik, három napig a másik.</p>
				<p>- Akkor egyszerűbb volna, ha hat napig dolgozna az egyik.</p>
				<p>- Nézze, ez igaz - s Magdaléna nevetett.</p>
				<p>Aztán valakit látott, akivel azonnal beszélnivalója volt.</p>
				<p>- Megbocsát? - mondta, felállott és odalibbent, hogy háziasszonyi kötelességének ott
               is eleget tegyen.</p>
				<p>Pista fütyörészni kezdett, olyan halkan, hogy nem is volt hangja. Talán nagyon sokat
               ivott az éjjel, hogy így szédül. Legjobban szeretné, ha vége volna már ennek az
               egésznek.</p>
				<p>- Pistukám, nem megyünk haza?</p>
				<p>Lina állott meg felette.</p>
				<p>Még egyszer odapillantott Magdaléna felé. Elegánsan, udvariasan állott a magas,
               karcsú szép asszony. Rettenetesen unhatta már ezt az egész mozgalmat itt, de roppant
               gyakorlata volt az éjjelezésben. Ki tudja, milyen célokat szolgált azzal, hogy a
               kúriai bíró végtelenül csúnya feleségével oly kedvesen beszélt. Vajon itt mit
               beszélt?... A mozi kettős műsoráról?</p>
				<p>De mikor el akartak menni, Kardics bácsi elcsípte őket, s oly rémülten tartóztatta,
               hogy nem lehetett elmenni.</p>
				<p>Pistának valóban az az érzése volt, hogy Kardics meg van rémülve. De mért?</p>
				<p>- Csak nem mégy el, Pistukám? Még nem beszéltünk meg semmit. Ismered Béla bátyádat,
               ha egyszer a kártyába belemegy, nem lehet vele beszélni, de számon tart, most is azt
               mondta: vigyázz, ez a Pista meg ne lógjon, míg rendben nem vagyunk.</p>
				<p>Így aztán maradni kellett.</p>
				<p>Mit ért vele. Tovább teltek a negyedórák, s ő csak jött, ment, ácsorgott, ásított,
               ivott, beszélt, várt. Senki nem jött felé, semmi nem történt, az idő elmúlt, egyszer
               csak kint a köd világosodni kezdett.</p>
				<p>Akkor megérkezett Keék Imrike, a polgármester titkára, bement a kártyaszobába, s
               néhány perc múlva kijött a polgármester, mint egy kis öreg ékszer az ezüstből
               faragott fejével, és minden szó nélkül eltávozott.</p>
				<p>Ez végre megindította a búcsúzást, s egyszerre mindenki elment.</p>
				<p>Kint fogatok állottak, autók, de valahogy senkinek a kocsijában nem volt hely a
               számukra. S ők már úgy el voltak kényeztetve, hogy nem gondoskodtak kocsiról.
               Szerencsére néhány konflis a nagy muri kedvéért ott éjjelezett a villa előtt, így nem
               kellett gyalog menniök haza.</p>
				<p>Mivel a mellékutca sarában nem mehetett a ló, körül kellett hajtaniok a Katalin
               utcába a Piac téren át. Mikor a városház előtt mentek el, Pista felnézett. A
               polgármester szobájában világos volt.</p>
				<p>- Ki lehet az?</p>
				<p>- Takarítanak - mondta Lina gondolkozva. - Már reggel van.</p>
			</div>
			<div type="chapter">
				<head>24.</head>
				<p>Hideg tust vett, aztán lefeküdt, de véghetetlenül nyugtalan volt. Egy pillanatra sem
               tudott aludni.</p>
				<p>Nem értette ezt a mai napot. Mi volt s mi lesz.</p>
				<p>- Jó volt, hogy így történt - mondta magában, s lassan és fáradtan fogalmazta a
               gondolatait. - Nem az én számomra való a görbe út, a ravaszság, a becstelenség...
               Nekem egy utam van: az életben egy: az egyenes út. Az igazság és a jóság útja.</p>
				<p>Ezek a ravasz öregek, ezek a zsíros, hájas hízelgők. Ez az egész világ valami
               undorral töltötte el. Milyen üres volt az éjszakája. Milyen fölösleges dolgokról
               beszélt mindenki, akárkivel állott is szóba... Magdaléna... A moziról a végén... No
               ez szépen sikerült... Hogy a mozi is üzlet...</p>
				<p>De legalább látta őket egy rakáson. Itt voltak a hatalmasok. Ezeknek a kezében
               vagyunk... Hát nem kell egy új világnak jönni?... Nem kell leváltani a régi világnak
               ezt a tömegét, amelyik beleszületett, belenőtt és benne él a hatalomban...</p>
				<p>Nagyon keserves és nagyon romboló gondolatai voltak.</p>
				<p>- Talán a kaccenjammer - mondta magában -, ha az embernek rossz a gyomra, akkor nagy
               moralista lesz belőle.</p>
				<p>De viszont hallatlanul kíváncsi volt a mai napra. Hogy fog szembenézni ezekkel, ma a
               hivatalban...</p>
				<p>Nyolc órakor már ment a városházára.</p>
				<p>Még senki sem volt bent, mikor ő az íróasztalához ült. Szinte röstellte is, hogy már
               itt van.</p>
				<p>- Hiába vagyok itt - mondta magában -, mit tehetek egyedül... S egyáltalán mit
               tehetek... mit tehetek...</p>
				<p>Oly tehetetlenül ült, hogy nem volt kedve egy aktát a kezébe venni.</p>
				<p>Megjött Péterfi dr. Beköszönt, ő mosolyogva nézett rá, aztán nem szólt, ott ült
               tovább a helyén.</p>
				<p>Fáradt volt. Gondolatai összevissza kóvályogtak.</p>
				<p>Egyszer csak feldúlt arccal lép be Péterfi dr.</p>
				<p>- Kérlek alássan, főügyész uram, itt az éjszaka valaki járt.</p>
				<p>Megdöbbenve nézett rá.</p>
				<p>- Hogy érted azt?</p>
				<p>- Minden fel van dúlva, minden szét van forgatva.</p>
				<p>Pista a Wertheim-szekrényre nézett. Ott állott az, bezárva szilárdan.</p>
				<p>Mi ez? Valaki betört volna?... Nem merte folytatni a gondolatát.</p>
				<p>Az asztalán rend volt, de egy pillantásra látta, hogy az aktái nem azon a helyen
               vannak, ahova tegnap tette őket. Ami bal oldalon volt, a jobb oldalra került... Pedig
               a jobb oldalon vannak az elintézett ügyek, balról, amik most vannak munkában...</p>
				<p>Hirtelen felállott, és elővette a páncélszekrény kulcsait. Kinyitotta az ajtót s
               belenézett.</p>
				<p>Pénz nem volt a szekrényben, csak bizonyos fontos ügyiratokat tartott benne.</p>
				<p>Kiemelte a Sertéstenyésztő aktacsomagját.</p>
				<p>Szét volt nyitva, ki volt bontva.</p>
				<p>- A könyveket is átvizsgálták - mondta Péterfi dr. - Itt felejtették a számadataikat,
               apró jegyzeteiket.</p>
				<p>Pista elsápadt. A rovancsolást az éjjel megcsinálták... Azért nem volt szabad neki
               elmenni a Boronkay-házból. Azért volt megijedve Kardics bácsi... Várni kellett, míg
               Keék Imrike vissza nem jön... Mikor végeztek az ő szobájában, folytatták a dolgot a
               polgármester irodájában... Azért volt világos még akkor is, mikor...</p>
				<p>Szédült és vértódulásai voltak. Betörés. Rablás. Hivatalos hatalommal való
               visszaélés. Violencia. Erőszak Lopás. Betöréses lopás...</p>
				<p>S a belégek otthon vannak a lakásán, azokat hazavitte tanulmányozni a vádirathoz...
               Tehát a vizsgálat Boronkayra nézve szerencsés lefolyású volt, mert semmi
               kompromittáló a könyvekben fel nem ismerhető... Szóval Boronkay megmenekült... A
               miniszter kedvelő információt kap felőle...</p>
				<p>Nekiszédült az asztalnak. Ezek vele elbántak.</p>
				<p>Nézte, csak nézte a szekrényt.</p>
				<p>- Ez micsoda revolver? - ezt ezek hagyták itt? - emelte fel a szekrény aljából a
               revolvert. Öt golyó volt benne. Borzongott, mi ez? Még talán gyilkosságra is el
               voltak készülve?</p>
				<p>Péterfi megnézte.</p>
				<p>- Nem, azt hiszem, az a Makróczy főügyész úr revolvere. Az maradt itt.</p>
				<p>Visszatette a revolvert.</p>
				<p>- Most mit csináljunk?</p>
				<p>Péterfi doktor hallgatott. A száját elhúzta.</p>
				<p>- Ismeretlen tettesek ellen.</p>
				<p>De nem ismeretlen... Nagyon is jól tudja, kik ellen kellene...</p>
				<p>- De hogy lehet az - mondta halkan -, a kulcsok nálam vannak.</p>
				<p>Péterfi egész néma volt.</p>
				<p>- Hát jó... Idegen nem járhatott itt... Semmi nyoma az erőszaknak... Mindenesetre
               jelenteni fogom... Azonnal...</p>
				<p>Olyan izgalom volt benne, hogy minden idege reszketett...</p>
				<p>De nem soká kellett haboznia, a polgármester üzent érte. A hajdú jött, hogy
               őméltósága hívatja.</p>
				<p>- Nahát mostan leszámolunk...</p>
				<p>A polgármesteri fogadóterem küldöttséggel volt tele. Kétszáz szegény tanyasi állott
               ott, köztük Martiny dr.</p>
				<p>Martiny rögtön hozzásietett s elmondta, hogy már voltak is bent a polgármester úrnál,
               de a szegényemberek nem akarnak eltávozni, míg írásban nem kapják meg a bérfizetési
               halasztást.</p>
				<p>A titkár siettette be.</p>
				<p>- Kedvesem - mondta a polgármester -, ezeknek a dolgában dönteni kell valahogy.</p>
				<p>Nézte azt az embert. Milyen higgadt, milyen nyugodt, milyen rendben van.</p>
				<p>- Hogy lehet ezeken behajtani a hátralékokat? Hm. Hogy hogy lehet behajtani...</p>
				<p>- Most volna jó - mondta érdes hangon -, ha már megvalósította volna a város a
               bokortanya-rendszert. Akkor nem laknának szanaszét húsz négyzetkilométeren, hanem
               együtt lennének a vasút mentén. Meg lehetne fogni őket.</p>
				<p>De hogy tud ilyen nyugodtan ülni? Hát nem retteg, hogy az első kérdése az lesz, mi
               történt az éjjel?</p>
				<p>- Mondd csak pajtikám, mondd csak, folytasd, folytasd.</p>
				<p>- Már több ízben volt szó erről a rendszerről, de sohasem látták be a közgyűlésen
               annak a hasznát, ha bokortanya-épülésre köteleznék a kisbérlőket, mert mindig rosszul
               állították be a dolgot. Mindig csak azt mutatták meg, hogy mennyibe kerülne a
               városnak az új berendezés, de arról sohasem beszélt senki, hogy milyen előnyt
               jelentene a dolog a városnak... Kérlek alázattal, méltóságos uram, nincs az istennek
               annyi csendőrje és rendőrje és végrehajtója, hogy ezeken be lehessen vasalni a
               hátralékokat, vagy hogy kitelepítéssel elégtételt vehessen magának a város. Most hogy
               lehet őket kitelepíteni? Kirakni a mezőre?... Nem is szólva arról, hogy ebben az
               esetben egy szociális forradalom törne ki, amely a pesti sajtót is alaposan
               megmozgatná, s a várost a legrosszabb színben tüntetné fel az egész ország előtt,
               úgyhogy a kormányt is beavatkozásra kényszerítenék... De tegyük fel, hogy már meg
               volna valósítva a bokortanya-rendszer, abban az esetben játszva lehetne megoldani a
               kérdést. Először is kezünkben volnának állandóan, s nem volna lehetséges, hogy
               éveken át hátralékban maradjanak, de még a tömeges áttelepítés is játszva lenne
               megoldható.</p>
				<p>- Á, á...</p>
				<p>- Ha a telepesek nem volnának szétszórva húsz négyzetkilométeren, hanem mondjuk tíz
               tanyabokorban volnának elhelyezve, akkor csak tíz teleppel van dolgunk, egyik napról
               a másikra ki lehetne őket cserélni. Ha másképp nem megy, a város maga behordatná őket
               s elhelyezné szükséglakásokban, s a helyükre be lehetne állítani a legrövidebb idő
               alatt másik kétszáz-kétszáz családot, jelentkező van elég.</p>
				<p>- Nem rossz, nem rossz. Nézd csak, nézd csak...</p>
				<p>Felállott, odament hozzá s megveregette a vállát.</p>
				<p>- Nagyon okos. S látod ez neked nevet adna... Persze, persze, nem kell azt az
                  utilitárius[23] szempontot hangsúlyozni. Nagyon
               egészségesnek találom, csak kicsit bonyolult... Ezt össze kell kötni, ugye, a tanyai
               vasúttal. Amint a vasút meg lesz építve, azonnal el lehet rendelni, hogy ezeket a
               bokrokat, vagy hogy mondod, a vasút mentén kell megépíteni, nem?</p>
				<p>- Abban az esetben még a fuvar kérdése is meg van oldva.</p>
				<p>- Látod, látod, hogy ez eddig senkinek nem jutott eszébe. Ezek a szegény végrehajtók
               úgysem bírják a strapát, na és a város nem bírja a sok fuvarköltséget. S milyen
               szépen fog kinézni a puszta, ha egyszerre mint a földből, úgy nőnek ki a tanyafalvak
               a vasút mentén.</p>
				<p>- S minden faluban fel lehet állítani a tanyabíró-rendszert, gazdasági
               ellenőr-módszert, számon tartani az egyes gazdáknak a gazdálkodási módját s
               felelősségvállalását az adó és a bérletek beszolgáltatásáról.</p>
				<p>- De hát mibe fog ez kerülni?</p>
				<p>- Semmibe, mert át lehet a telepesekre hárítani a települési költségeket.</p>
				<p>- Persze, persze.</p>
				<p>Tűnődve nézett maga elé.</p>
				<p>- Beszélni kelt az alispán úr unokaöccsével...</p>
				<p>Felvett az asztalról egy vasúti teheráru ívet, azt nézegette, aztán lassan,
               szótagolva beszélni kezdett.</p>
				<p>- Hm, hm. Csupa rokon, csupa rokon az egész világ. Mindenfelé csak rokonok.
               Mindenkinek van egy szegény rokona, akit el lehet helyezni, azok aztán, ha már benne
               vannak az állásban, semmit se csinálnak, se gondolatuk, se ötletük, se szorgalmuk
               tovább nincs... Én halálos ellensége vagyok a rokonoknak. Ez a rákfenéje az egész
               magyar életnek... Mióta itt ülök ebben a székben, csak ez a bajom. Egész szépen
               lehetne gazdálkodni, ha az a sok rokon nem volna. S mindenki rokon, s mindenkinek van
               rokona. Hát mondd, az én fejem, az sem káptalan... S a hivatalnokaim gyermekei
               felnőnek, akkor nekem meg kell tudni, hogy ki kit vett el, ki kihez adta a lányát.
               Ezeknek gyermekei lesznek, azok a gyermekek nőni kezdenek, betegségeken mennek át,
               aztán iskola következik, azt valamennyit be kell rakni az iskolába, s ha rosszul megy
               a tanulás, segíteni kell. No aztán ezek megint elkezdenek házasodni s megint bővül a
               rokonság. Mert egy házasság ránk szabadít megint új és új családokat. Azt mind
               ismerni kell. Jönnek hozzám a tisztviselők s elkezdenek nekem beszélni a Mariskáról
               meg a Juliskáról, hát hiszen ismerem, már mondta, már ezen a címen segélyt kapott,
               tehát tudom. Mit szólok hozzá, hogy a Janikának zenei talentuma van, ösztöndíj
               kellene neki, a Péterkének a katonai iskolába kell bejutni, a Palika sikkasztott, ki
               kell húzni... Hogy én ezt meg kell hallgassam, mert ez engem érdekel... ahogy az
               engem érdekel...</p>
				<p>A főügyész álmélkodva hallgatta.</p>
				<p>- Mit nevetsz? - mondta a polgármester. - Mindnyájan belekerülünk ebbe a malomba.
               Hallom, már neked is szépen jelentkeznek a rokonaid. - S az ívet nézegette.</p>
				<p>A főügyész fölijedt. A polgármester folytatta.</p>
				<p>- Jön a Jani bácsi: “hallom édes öcsém, hogy felvitte az Isten a dolgodat, segíts
               rajtam, mert olyan nyomorban vagyok...” Jön a Kati néni: “édes fiam, hallom, hogy
               neked az Isten hogy felvitte a dolgodat, segíts rajtam...” Jön a Berci bácsi, azonnal
               legelsőnek jelentkezik, édes fiam, mindig jóban voltam az édesapáddal, szegénnyel, a
               legjobb barátok voltunk, itt van az én szénbányám, vedd meg, milyen jó lesz az a
               városnak...</p>
				<p>A főügyész kezdett rájönni, hogy valami történt, s ijedten hallgatott...</p>
				<p>- Hát jó a szén, jó a szén, nem arról van szó. S aztán eddig is a főügyész rokona
               szállított. Változott a főügyész, a rokon az nem változott. A főügyész rokona szállít
               ezután is. Más a kutya, de az örve ugyanaz. De mi lesz a Kati nénivel?</p>
				<p>- Kati néni is? - kiáldott fel rémülten a főügyész.</p>
				<p>A polgármester nevetett.</p>
				<p>- Na látod, minden családban van egy Kati néni. S minden Kati néninek van kilenc
               unokája. Hát nem lehet az ember kegyetlen. Nem mondhatja a rokonoknak, hogy haljatok
               meg. Szíve van az embernek. Kivált itt nálunk Magyarországon, hiszen nálunk az egész
               élet a nemzetségi szövetkezeteken áll és nyugszik. Honfoglaláskor kiosztotta Árpád
               apánk az országot a rokonok s a rokonok rokonai közt, azóta itt csak a rokonsági
               viszonyok uralkodnak. Nagyobb vétek nincs, mint hogy a rokon kiessen a hatalomból...
               De azért édesem, néha idegennek is kell valamit juttatni...</p>
				<p>A főügyész arca égett a szégyentől, de nem bírt rájönni, hova vág ez.</p>
				<p>Ám a polgármester nem hagyta sokáig zavarban, szépen, simán, kedvesen, kedélyesen
               kimondta.</p>
				<p>- Nézd csak, pajtikám, elárulok neked egy titkot. Én már harmincnyolc éve ülök ebben
               az öreg házban, ebben a székben. Ma én vagyok a legöregebb polgármester ebben az
               országban, nem árt az, ha ti fiatalok megértitek, hogy minek lehet tulajdonítani ezt
               a hosszú közéleti munkát... Mért nem buktam én meg soha?... Pajtikám, körülnézhetsz
               az egész városi vezetőség listáján, ennyi idő alatt soha én a rokonaimat el nem
               helyeztem a városnál... Jó rokon voltam mindig, ahogy tudtam, gondoskodtam
               szegényekről, adtam nekik pénzt, szereztem nekik állást, de harmincnyolc év alatt
               soha senki nem vághatta a szemembe, hogy a testvérem főügyész, alügyész, tanácsnok,
               városi ember. Ezt nem. Ezt soha. Én nem szállítottam a városnak, se az öcséim, se a
               bátyáim, sem az unokaöcséim, se a vejeim, se a sógoraim, sem azoknak semmiféle
               pereputtya.</p>
				<p>- Méltóságos uram, ha a Berci bátyám jelentkezett a szénnel, ezennel visszavonom a
               támogatásomat, amit...</p>
				<p>- Dehogy vonod vissza. A szén jó. S ha jó a szén és amíg jó a szén, addig mindegy,
               hogy ki szállítja. No meg aztán el is van intézve a dolog. Ez nem volna férfias és
               nem volna következetes és nem is volna hasznos, mert hiszen te magad sem jársz
               rosszul.</p>
				<p>A főügyész úgy pirult, hogy már égett a füle is. Arra céloz a polgármester, hogy ő
               húsz percentet kap a Berci bácsitól... Hogy az első százezer pengőből húszezer jár
               neki...</p>
				<p>- Te nem vagy polgármester, neked sokkal egyszerűbb a dolgod. Téged nem fog számon
               kérni senki, míg a szén jó. Én nem vagyok ellene a rokoni dolgoknak, csak a magam
               részére nem szeretem, na. Én a hivatalnokaim rokonait megbecsülöm s ellátom. Utálom,
               hogy mind ismerni kell, s hogy az olyan természetes s magától értetődő, hogy nekem
               mindről gondoskodni kell, de nekem semmi kifogásom ellene, hogy ezután a Berci
               bácsit kell ismernem a Samu bácsi helyett...</p>
				<p>- Méltóságos uram...</p>
				<p>- Várj csak, mindjárt beszélhetsz, pajtikám, csak hadd fejezzem be. Én csak éppen
               annyit akarok mondani és semmi mást, hogy a rokonoknak élni kell, de azért a
               nem-rokonoknak is meg kell élni... Utóvégre olyanok is élnek a városban, akik nem
               rokonok... Sőt ezek vannak többen... Mert ugyebár, ebben a városban nyolcvanhatezer
               ember van. Mind a nyolcvanhatezer mégse rokon, s nem lehet elvenni attól sem a
               jogot, hogy megéljen, aki senkinek se rokona.</p>
				<p>A főügyész hallgatott.</p>
				<p>- Mért éppen ez a szegény Holub? Csak azért, mert nem rokonom, s nem ismerjük oly
               közelről a dolgait, mint a rokonét?</p>
				<p>A főügyész felpattant, mintha villám csapott volna bele. Tehát a Holub-ügyről van
               szó. Az ellopott tervrajzokról akar vele számolni a polgármester. No jó. Hát kezdjük
               a párbajt.</p>
				<p>- Méltóságos uram...</p>
				<p>Elhallgatott, mert hirtelen nem tudta pontosan kifejezni magát. Szinte zavarta, hogy
               most a polgármester is hallgatott, s látszott rajta, hogy várja a feleletet.</p>
				<p>- Méltóságos uram. Én nem kívánom, hogy ez a szegény Holub és Társa cég tönkremenjen.
               Én tudom, hogy a Sertéstenyésztő neki hatszázezer pengővel tartozik. Ha ezt a pénzt
               megkapná, akkor nem volna semmi baja. S ezt a pénzt nem kapja meg, nem kaphatja meg,
               mert nincs miből, pedig a Szentkálnay-birtok is túl van terhelve, s egy csőd esetén
               az egész Szentkálnay-cég elúszik, s egy százéves cég megszűnik, és a tagjai mehetnek
               a város, vagy az állam nyakára... Nem aggódom, mert az az összeköttetés, amit száz év
               alatt szereztek, fenn fogja tartani őket. Nem tudom, az állam nem fogja-e szanálni,
               vagy a vejét nem viszik-e be államtitkárnak, nagyon derék ember, s jól ért a
               közgazdasághoz és beszélni is tud.</p>
				<p>- Úgy. Neked érzéked van a közdolgok iránt.</p>
				<p>- Tehát a Holub és Társa cégnek sem kell tönkremenni - folytatta kissé több
               önuralommal a főügyész. - Bár úgy vagyok értesülve, hogy rá nézve inkább
               presztízskérdés ez a dolog. De annak, hogy kimásszon belőle, nem az a módja, hogy
               beküldje a hivatalnokát a városhoz és a beküldött pályaművekből kiírja a tételeket, s
               akkor olcsóbb ajánlatot adjon... Nem ez a módja polgármester úr, mert ha ő már itt
               tart, akkor ő már nem idegen, hanem rokon, ha nem vérségi alapon, a pénz befolyása
               alapján lett rokon... Tessék megtalálni a Sertéstenyésztő felszámolásának egy olyan
               módját...</p>
				<p>- Talán meg is van már a megoldásod. Mondom, hogy neked kiváló koponyád van,
               kedvesem, s nagyon alkalmasnak látszol arra, hogy nagy koncepciókkal elhárítsd a
               bajokat. Ez, ha jól tudom, már a harmadik gondolat, amit ilyen rövid beszélgetésben
               fölvetsz, ami alkalmas arra, hogy olajjal szelídítse le a háborgó hullámokat.</p>
				<p>- Igen, nekem volna erre egy koncepcióm, amit az este Kardics bácsinak el is mondtam,
               sajnálom, hogy nem referált róla...</p>
				<p>- Tehát - nézett rá a polgármester véghetetlen gyöngédséggel és szeretettel.</p>
				<p>- Úgy gondolom, hogy a Sertéstenyésztő a mai formájában egyrészt elvesztette a
               vitalitását, mert azok, akik az élén állottak, kimerültek anyagilag s így szellemileg
               is, de másrészt összeférhetetlen is a város által alapított részvénytársasággal, hogy
               ő bocsátkozzon alkuba a várossal... Tehát alakítani kell egy szindikátust, amelyik
               megvásárolja a Sertéstenyésztő részvényeit. Ad érte egy csekély összeget, viszont
               átvállal a természetben levő értékek fejében egy olyan részt az adósságból, mi
               továbbadható. Így esetleg Szentkálnayt meg lehetne menteni annyira, hogy létezni
               tudjon, s az általa vállalt Holub-féle adósságokat prolongálhassa.</p>
				<p>- Nagyon érdekes - s a polgármester egyet mozdult a székén. - Persze, persze...
               Szabad kézből ugyanúgy megveheted a Sertéstenyésztőt, mint a Boronkay-villát.
               Nem?</p>
				<p>Hallgatott. Mi ez? Már nyílt gúny? Idegei pattanásig feszültek.</p>
				<p>- Csak az a kérdés, hogy volna-e elég pénzed a részvényvásárlás rád eső részletének
               lefizetésére.</p>
				<p>Hallgatott.</p>
				<p>- Persze, persze. Úgy tudom, tizenötezer pengő követelésed van a Takaréknál.</p>
				<p>Egy pillanatig gondolkozott.</p>
				<p>- Igen - mondta elszántan - s egy húszezer pengős tételre van kilátásom. Akkor pedig
               együtt volna a százezer pengőnek egyharmada.</p>
				<p>- Még maradna is valamicske - nevetett fel önkéntelenül is igen vidáman a
               polgármester. - Harminchárom és egyharmad. Tehát valami ezerhétszáz pengőd még
               maradna is...</p>
				<p>- Na igen.</p>
				<p>- Na igen. Az is jó... Az is jó volna... Csak hát a bibi ott van, hogy a Berci bácsi
               szene...</p>
				<p>A főügyész megszédült.</p>
				<p>- Hát persze csak abban az esetben, ha a Berci bácsi príma szenet tud szállítani -
               szólt.</p>
				<p>- Igen, igen, igen. Hát ez igen. A Berci bácsi príma szenet tudott szállítani...</p>
				<p>- Tudott?... Hát már itt a szén?</p>
				<p>- Hogyne. A Berci bácsi, az nagyon szorgalmas. Meglepő gyorsasággal megérkezett a
               szén. Éppen ma érkezett meg. Éppen most telefonáltak, hogy a szén itt van s hogy a
               szén príma.</p>
				<p>- Hisz ez nagyszerű. Hisz ez akkor úgy megy, minta a karikacsapás.</p>
				<p>A polgármester kacagott, s összes műfoga csillogott:</p>
				<p>- Hahaha, nagyon jó, nagggyon jó, minden úgy megy, mint a karikacsapás... Mint a
               karikacsapás, ezt nagyon zseniálisan fejezted ki, pajtikám... Tehát te három
               elsőrangú tervet mondasz nekem: első az, hogy rekapituláljuk a dolgot, hogy a
               bokortanyarendszert azért kell életbe léptetni, hogy a kisbérlőket könnyebben meg
               tudjuk fogni. Nagyon zseniális, de nem nagyon népszerű... Mert, kérlek alássan, ha
               azt mondanám, hogy a modern szociális követelmények miatt kell megvalósítani a
               falutanya-rendszert, akkor rendben volna; de hogy a főügyész azzal az ideával lépjen
               ki, hogy nem a higiénia, nem a kultúra, nem a népjólét miatt, hanem csak azért, mert
               így könnyebben a markunkba kaparinthatjuk az egész bandát, azt az ezer vagy kétezer
               családot, akik kisbérletet vállaltak a városnál... Nem, nem gondolom, hogy ez igen
               népszerű lenne: már tudniillik ez a szempont...</p>
				<p>A főügyész ellenségesen nézett a polgármesterre.</p>
				<p>- A második terv, amit felvetettél, hogy a Szentkálnayakat úgy kell megmenteni, hogy
               a fiút az állam vegye magához mint, mondjuk, államtitkárt... Itt is csak éppen a
               szemponttal van baj. Mert ha ez tényleg megtörténik, Istenem, legfeljebb a kormány
               bölcs és a kormány ki tudja választani az odavaló embert, the right man on the right
                  place[24]... Ez a kormány dolga: de hogy alólról,
               placiroztassék ez a terv, ez nem látszik eléggé népszerűnek. Én e pillanatban csak a
               népszerűség gondolatára fektetem a súlyt...</p>
				<p>Újabb kínos szünet. Nem is álmodta, hova akar kilyukadni a polgármester a maga sima
               mosolygásával...</p>
				<p>- A harmadik terv. Az aztán mindennél kolosszálisabb... Hogy egy konzorcium vegye át,
               mondjuk, bruttó hétszázezer pengőért... Mert ugye úgy kontemplálod: százezer pengő a
               részvénypakett, hatszázezer pengő az átvállalt adósság... S akkor a városnak a
               nyakába sózni ezt a bóvlit, mondjuk, egymillióért... Amikor is a három tag mindenike
               kereken százezer pengőt kereshet... ez legkevésbé népszerű... Hasznos, nem mondom,
               különösen hasznos a három vállalkozónak... De a közvélemény mingyárt panamát
               szimatol... Ó, én jól ismerem a közvéleményt... Az ellenzéki vezér, pajtikám, az csak
               addig ellenzéki vezér, amíg nem keres. Abban a pillanatban, mikor keres... Abban a
               pillanatban meg van vesztegetve a közvélemény szemében.</p>
				<p>A főügyész most már elsápadt.</p>
				<p>- Nem értelek, méltóságos uram - morogta.</p>
				<p>- Vizsgáljuk csak meg a dolgot. Ez nem megy csak úgy a suba alatt. Ehhez a
               közvéleménynek szava van. De még mennyi szava, kedves Kopócskám. Hogy, hogy bele
               fognak ebbe nézni... De nem baj, nem baj, csak az a szén, az a szén...</p>
				<p>- Miféle szén?</p>
				<p>- A Berci bácsi szene tudniillik... Tudniillik a Berci bácsi annyira félt, hogy
               esetleg nem fog megfelelni a szén, amit az ő kis bányája termel, a tufa, a gyenge
               barnaszenecske, ami nem ég meg a mi kazánjainkban, vagy ha belerakjuk, egy fűtés után
               medvét fog, s akkor kalapálhatjuk a kazánokat... Szóval a Berci bácsi vett két vagon
               szenet a Salgótarjáninál s azt szállította le.</p>
				<p>Mintha az egész roppant ház rászakadt volna a főügyész fejére. Egyszerre elvesztette
               a lélegzetét, s halotti sápadtság s halálverejték borította az egész testét. Hosszú
               idő múlva csak annyit mondott:</p>
				<p>- Ez ki van vizsgálva?</p>
				<p>- Igen, pajtikám. Máté, a gazda, elutazott a Berci bátyád bányájába, mintát hozott
               abból a szénből, amit ott tényleg bányásztak s elkísérte a salgótarjáni szenet idáig,
               s már át is vette... A vagonokon még most is rajta van a salgótarjáni feladócédula,
               amit elfelejtettek lekaparni...</p>
				<p>A főügyész a két tenyerébe hajtotta a fejét.</p>
				<p>Homályosan felvillant előtte, hogy Menyhért öccse azt mondta, hogy Berci bácsira
               vigyázni kell. Hogy Berci bácsinak még sohase sikerült tisztán semmi... Valami
               ilyet...</p>
				<p>Forgott vele a szoba, s látta, hogy vége, hogy mindennek vége. Már nem is hallotta,
               amit a polgármester beszélt, csak azt a szót hallotta:</p>
				<p>- Hja a rokonok, a rokonok...</p>
				<p>Most mi lesz?</p>
				<p>Hirtelen felugrott, és magánkívül kiáltotta:</p>
				<p>- Az éjjel betörtek a hivatali szobámba. Feltörték álkulccsal a
               Wertheim-szekrényemet, és kifosztották a Sertéstenyésztő aktákat.</p>
				<p>A polgármester hűvösen és megvetően nézett rá.</p>
				<p>- Betörtek? Feltörték? Kifosztották?... Rovancsolás volt az én parancsomra...</p>
				<p>- A kulcsok nálam voltak.</p>
				<p>- A másodpéldány!... Mert az első példányban nálam vannak.</p>
				<p>S az asztalról felvett két összekötött Wertheim-kulcsot... - Az az én szekrényem,
               főügyész úr, csak ott helyeztettem el a főügyészi helyiségben...</p>
				<p>- Erről nem volt szó az instrukciók közt.</p>
				<p>- Jelentéktelen dolog... Arról sem volt szó a javaslattételnél, hogy a Berci bácsi a
               Kalácsbányából salgótarjáni szenet fog szállítani!...</p>
				<p>Le volt ütve, mint egy bölény, halálos csapással. Visszazuhant, és nem bírt
               megmozdulni s nem bírt lélegzeni. Összeomlott a világ. Nincs többé felemelt fej,
               nincs többé terv és remény. Nincs többé élet.</p>
				<p>Érezte, hogy körülötte fenevadak vannak, s ő a balga, még azt hitte, hogy farkasabb
               lesz a farkasoknál. Már a kezében érezte az egész várost... Most aztán lent van a
               földön, a sárban, becsületes neve piszokban. Kellett ez neki... Sietett?... Vannak
               dolgok, amivel sietni kell, vagy semmi sem lesz belőle... Kelepcébe csalták?...
               Lehet... Nem volt óvatos... Nincs hozzászokva, hogy gazemberekkel párbajt
               vívjon...</p>
				<p>Felnézett, vagy csak a szemét emelte fel. A polgármester nem nézett rá, nagy keretű
               szemüvege ott volt az orrán s valami írást nézett.</p>
				<p>Talán őrá vonatkozó akta? Vagy ő már annyira el van intézve, hogy többet nem számít
               ennek, ha itt van, vagy ha nincs itt...</p>
				<p>És most mi lesz?... Linát érezte ebben a pillanatban. Menjen haza, s mondjon el neki
               mindent?... Vagy ne mondjon semmit, csak annyit, hogy Berci bácsi, s Lina már
               mindent tudni fog... Felelős ő azért, hogy Berci bácsi...</p>
				<p>Egy becsületes, ártatlan ember került a gazok közé, s kiderült, hogy vagy azok, vagy
               ő?... Tisztességes embert nem tűr meg az élet?...</p>
				<p>S vajon tisztességes ember ő?... Nem azt akarta, amit azok csinálnak?... Milyen jól
               belelátott ez a vén... Ismeri az efféle gondolatokat... Úgy jár a csapáson, mint a
               róka... Mindent egy pillanat alatt megért, s mindent kiszagol... Szinte imponált
               neki. Harmincnyolc éve itt tud ülni...</p>
				<p>Most elkapta az ő gondolatait, s meg fogja csinálni. Meg kell csinálni, mert más
               kivezető út nincs... Nem bánja, neki már mindegy... Ő már halott...</p>
				<p>Le van leplezve... Irgalmatlanul, könyörtelenül. Lóra ült, a ló levetette; vonatra
               ült, a vonatról lesiklott, s a kerekek most gázolnak át rajta. Érzi, ahogy a
               csontjait töri, zúzza a gép...</p>
				<p>S csak ül. A fiai... Kezdik ott, ahol ő, a szegénységben, a vergődésben, talán
               valamelyiknek sikerül... Újra felkapaszkodni... S akkor a többi ránehezedik: neked az
               isten felvitte a dolgodat, segíts...</p>
				<p>Tehetetlenül ült a nagy fotelben, elveszve, úgy ült, mint mikor betegen ült az
               édesanyja ölében. Odaejti a fejét a bőrtámlára, s a szoba lassú forgással jár
               körülötte...</p>
				<p>Ennyi az ember? Ennyi az élet? Ilyen hamar ki lehet végezni valakit...</p>
				<p>Hát tapossanak rá. Temessék el. Rúgják meg a sírját...</p>
				<p>Linónak tanítónői diplomája van, talán kap egy kis állást. Kiad egy szobát... Azt a
               sarokszobát el lehet venni... Diákokat kaphat... Takarítani fog rájuk. Linában van
               akaraterő, s az, hogy neki kell gondoskodni a gyermekeiről, megacélozza... “Vigyázzon
               magára szívem...” Honnan gondolta, hogy érezte meg, mért rémült el, hogy baj van,
               hogy ő bajokban evez, mikor ő maga még akkor nem is sejtette...</p>
				<p>Újra rápillantott a polgármester arcára. Az komolyan dolgozott; ceruzájával
               jegyzeteket csinált valamire. Hogy tud dolgozni. Hogy bírja. Az ősz fejével... Eszébe
               villant, hogy volt egy gondolata, hogy a polgármester öreg, nagyon öreg... új
               polgármesterre lesz szükség nemsokára... S akkorra neki vagyona lesz, tekintélye,
               befolyása, népszerűsége... Hogy vissza tudott fordítani mindent ez a vén... Szemtől
               szemben úgy csoportosította a dolgokat, hogy minden “halálosan népszerűtlen”: vagyis,
               hogy őneki minden gondolata gazság... Talán... De ezeknek a szája íze szerint akarta
               tálalni a dolgot, mert hogy értették volna meg másképp... S milyen jól megértette...
               Hallatlan, hogy ő kerül abba a helyzetbe, hogy népnyúzónak s panamistának tűnjön
               fel...</p>
				<p>Csak ült, s lehunyta a szemét, s csak hallgatta vére zuborgását. Fel kellene állani.
               Az asztalra kellene ütni. A pofájukba kellene ordítani...</p>
				<p>De mit.</p>
				<p>Minden ellene szól... s mindenekfölött Berci bácsi...</p>
				<p>Vörös fények...</p>
				<p>feketeség...</p>
				<p>mindennek vége</p>
				<p>itt nincs segítség</p>
				<p>s minek is, mikor oly utálatos az élet</p>
				<p>nem érdemes élni</p>
				<p>hányásinger</p>
				<p>mikor ő tiszta és becsületes</p>
				<p>nem kell becsület</p>
				<p>születni kell a rosszra</p>
				<p>nem lehet csak úgy véletlenül gazembernek lenni</p>
				<p>azt régen kellett volna elkezdeni, még gyerekkorában</p>
				<p>ah, mindegy</p>
				<p>kiégett egy lyuk az életén, s Magdaléna le fogja</p>
				<p>söpörni az emlékét is...</p>
				<p>egy panamista nem méltó, hogy...</p>
				<p>A polgármester most felnézett. Valami hideg idegenség volt a szemében. Meglepetve
               nézett őrá, hogy még mindig itt van...</p>
				<p>Felállott.</p>
				<p>Valamit akart mondani, de nem jutott eszébe semmi.</p>
				<p>Meghajtotta a fejét s elment.</p>
				<p>A polgármester sem szólt, nem köszönt, nem volt kedves szava, nem mondta, hogy
               szervusz, pajtikám...</p>
				<p>Mintha idegen lábakon járna... Igen, mióta itt ilyen bent van, idegen lábakon
               járt...</p>
				<p>Elment, s az ajtó bezáródott utána.</p>
				<p>Kis idő múlva Kardics bácsi jött át a másik szobából.</p>
				<p>- Kérlek alássan - mondta -, vacsorára Szentkálnayéknál, el ne felejtsd.</p>
				<p>- Á, dehogy felejtem. Dehogyis felejtem.</p>
				<p>Kardics bácsi kezet nyújtott.</p>
				<p>- Fényes voltál - mondta.</p>
				<p>A polgármester levette a pápaszemét az orráról, letette s akkor odaadta vékony,
               megaszalódott száraz kezét.</p>
				<p>- Felséges voltál, kedvesem - mondta Kardics bácsi, s zsíros arca hízelgően meleg
               volt.</p>
				<p>- Én azt hiszem, hogy ez ember... - mondta a polgármester, s míg egyik keze ott
               maradt a Kardicséban, nem akarta elengedni, a másikkal a szakállát simogatta. - Én
               azt hiszem, ha ez az ember holnap visszajön, akkor ez egy igen hasznavehető ember
               lesz: mert kérlek alássan, hosszú pályám alatt alig találtam még valakit, aki ilyen
               hamar és ilyen kitűnően beletanult volna a dologba. Azzal a... azzal a szindikátussal
               nagyon jól meg lehet oldani a kérdést. Az egy... az egy zseniális gondolat... És
               természetesen... természetesen nála nélkül nem lehet megcsinálni... mert hát, aki
               ilyen jól látja a dolgokat, ugye, azt nem lehet nélkülözni... Az nagyon jó...
               Mondhatom, nagyon jól van megfogva a dolog...</p>
				<p>Kardics eleresztette a polgármester kezét.</p>
				<p>- Igen. Igen. S tényleg elég három ember... Mondjuk a vőd... meg én, nem személy
               szerint, hanem talán inkább a Henrikemmel és, és ez.</p>
				<p>Ebben a pillanatban Péterfi dr. rohant be fejvesztetten.</p>
			</div>
			<div type="chapter">
				<head>25.</head>
				<p>- Méltóságos úr - dadogta -, a főügyész úr, a főügyész úr...</p>
				<p>- Na, na, mi az?</p>
				<p>- Meglőtte magát.</p>
				<p>- Á, á, s miért?</p>
				<p>Oly felháborodottan nézett az emberre, hogy az ijedten hebetelt.</p>
				<p>- Azt nem tudom, kérem.</p>
				<p>- És miféle revolver? Hol vette a revolvert?</p>
				<p>- Alázattal kérem, a Makróczy főügyész úr revolvere itt maradt az irodában,
               azzal.</p>
				<p>- A, a... de hisz ez rettenetes... Hát hamar orvost... meg kell menteni azt a szegény
               embert... Meghalt?</p>
				<p>- Haldoklik.</p>
				<p>- Nahát akkor mit ácsorognak, a teremtésit. A legbecsesebb embere a városnak. Azonnal
               mozgósítani az egész kórházat.</p>
				<p>- Igenis.</p>
				<p>Péterfi dr. elrohant, ahogy jött, s a polgármester felvette a köpenyét és a kalapját,
               mert a folyosók cúgosak.</p>
				<p>- Csak nem akarsz odamenni? - kiáltott ijedten Kardics.</p>
				<p>- Dehogyse akarok. Ez rettenetes. Meg kell menteni. Meg kell gyógyítani.</p>
				<p>Odaszólt a belépő titkárhoz:</p>
				<p>- Azonnal utaljatok ki ezer pengőt az özvegynek... Illetve a szegény feleségének...
               Ötszázat. Küldjetek át neki azonnal ötszáz pengőt.</p>
				<p>- Százzal én is megtoldom - mondta Kardics becsi, s már nyúlt is a zsebébe a
               tárcájáért. - Ilyenkor pénzre van szükség.</p>
				<p>Sietve indultak a szegény ember megmentésére.</p>
				<p>.oOo.</p>
				<p>
               [1]
               Panama - nagyszabású csalás hivatalos személyek
               megvesztegetésével (a Panama-csatornával kapcsolatos botrányról)</p>
				<p>
               [2]
               Nemezis - büntető igazság (a bosszúállás ókori görög
               mitológiabeli istennőjének nevéből)</p>
				<p>
               [3]
               Instanciások - kérvényezők</p>
				<p>
               [4]
               Municipium - törvényhatóság (megye, ill. megyei jogú
               város)</p>
				<p>
               [5]
               Lapidáris - rövid, velős (kőbe véshető)</p>
				<p>
               [6]
               Rekrimináció - helytelenítés, megrovás, panasz</p>
				<p>
               [7]
               Fidélis - kedélyes jókedvű</p>
				<p>
               [8]
               Konfidens - bizalmaskodó, tolakodó</p>
				<p>
               [9]
               Komittens - megbízó, ügyfél, rendelő</p>
				<p>
               [10]
               Báresz
               geld - készpénz</p>
				<p>
               [11]
               Effektuálás - végrehajtás, megvalósítás</p>
				<p>
               [12]
               Ágens - közvetítő, ügyintéző</p>
				<p>
               [13]
               Kordiáliter - szívélyesen, barátságosan</p>
				<p>
               [14]
               Iam vidi ventos alienos - Láttam már más szeleket is
               fújdogálni (Cicero nyomán)</p>
				<p>
               [15]
               Diabolus - ördög, sátán</p>
				<p>
               [16]
               Fait accompli - befejezett, megmásíthatatlan tény</p>
				<p>
               [17]
               Inferioris - alárendelt, kisebb értékű</p>
				<p>
               [18]
               Provízió - jutalék, közvetítői díj</p>
				<p>
               [19]
               Diffamál - rossz hírét kelti valakinek, rágalmaz</p>
				<p>
               [20]
               Plauzibilis - elfogadható, valószínű</p>
				<p>
               [21]
               Purifikál - tisztít, a közéleti erkölcs kívánalmainak
               megfelelően rendet teremt</p>
				<p>
               [22]
               Disciplina - fegyelem, oktatás, ismeret, tudomány</p>
				<p>
               [23]
               Utilitarizmus - haszonelvűség (polgári erkölcsi felfogás,
               amely a hasznosságot tekinti az erkölcsiség alapjának)</p>
				<p>
               [24]
               The right man on the right place - A megfelelő embert a
               megfelelő helyre</p>
			</div>
		</body>
	</text>
</TEI>